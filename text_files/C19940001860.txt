 Vejledningen indeholder:
I Indledende bemærkninger II Betingelserne for orlovsydelse i henhold til AL 1. Hvem er  

 omfattet?  1.1 Lønmodtagere i beskæftigelse 1.2 Ledige 1.3 Selvstændige  

 erhvervsdrivende 1.4 Lønmodtager og selvstændig erhvervsdrivende  2.  

 Adgangsbetingelser  2.1 Lønmodtagere og selvstændige erhvervsdrivende 2.2  

 Betingelsen om dagpengeret for ledige  3. Medlemskab af en  

 arbejdsløshedskasse III Administration 1. Arbejdsløshedskassens  

 administration  1.1 Lønmodtagere og selvstændige .11 Særligt om  

 selvstændige erhvervsdrivende .12 Særligt om lønmodtagere i beskæftigelse 1.2  

 Ledige IV Økonomien 1. Orlovsydelsens størrelse  1.1 Lønmodtagere i  

 beskæftigelse .11 Fuldtidsforsikrede medlemmer .12 Deltidsforsikrede  

 medlemmer 1.2 Selvstændige erhvervsdrivende 1.3 Ledige  2. Arbejdsgiveren  

 udbetaler løn i orlovsperioden 3. Tilskud fra kommunen 4.  

 Fradrag i orlovsydelsen 5. Udbetaling af orlovsydelsen 6.  

 Modtagelse af anden offentlig ydelse V De forsikringsmæssige aspekter af reglerne om orlovsydelse 1.  

 Konsekvenser for orlovspersonen  1.1 Selvforskyldt ledighed 1.2 Rådighed  

 1.3 Ferie med feriegodtgørelse eller løn 1.4 Ferie med feriedagpenge 1.5  

 Afbrydelse af orlov 1.6 Afskedigelse i orlovsperioden 1.7  

 Arbejdskravet/Ydelsesperioder 1.8 Orlovsaftaler - godkendt før 1. januar 1994 VI Oplysningspligt og tilbagebetaling VII Sanktion VIII Kasseansvar IX Klageadgang I Indledende bemærkninger Ved lov nr. 435 af 30. juni 1993 med senere ændringer er der til  

 erstatning af forældreorloven indført en orlov til børnepasning, der på  

 væsentlige punkter adskiller sig fra reglerne om forældreorlov.
Orlov til børnepasning henvender sig til både medlemmer af en  

 arbejdsløshedskasse og ikke-forsikrede personer, der har børn i alderen 0-8  

 år.
For lønmodtagere og selvstændige erhvervsdrivende gælder som  

 adgangsbetingelse, at de skal være berettigede til dagpenge efter lov om  

 dagpenge ved sygdom og fødsel.
Ledige skal enten være dagpengeberettigede  

 efter arbejdsløshedsforsikringsloven eller modtage kontanthjælp.
 Da personkredsen er udvidet, og da ret til sygedagpenge er en  

 adgangsbetingelse for lønmodtagere og selvstændige, vil reglerne om orlov til  

 børnepasning - foruden af Arbejdsformidlingen og arbejdsløshedskasserne -  

 også blive administreret af kommunerne.
 De nærmere regler om adgangen til børnepasningsorlov er fastsat i  

 Arbejdsministeriets bekendtgørelse nr. 1202 af 27. december 1993 om orlov til  

 uddannelse, sabbat og børnepasning, der træder i kraft den 1. januar 1994.
Denne vejledning omfatter alene reglerne for medlemmer af en  

 arbejdsløshedskasse.
Vejledningen fastlægger dels de betingelser, der i  

 henhold til arbejdsløshedsforsikringsloven skal være opfyldt for at gå på  

 orlov med orlovsydelse, dels de forsikringsmæssige aspekter af reglerne om  

 orlov til børnepasning.
 Ved orlov til børnepasning stilles ikke krav om genbesættelse af  

 stillingen i orlovsperioden. Ønskes stillingen genbesat, kan  

 Arbejdsformidlingen bistå med formidling af en ledig - eventuelt med tilskud  

 efter reglerne i lov om en aktiv arbejdsmarkedspolitik eller lov om kommunal  

 aktivering.
II Betingelserne for orlovsydelse i henhold til  

 arbejdsløshedsforsikringsloven 1. Hvem er omfattet? 1.1 Lønmodtagere i beskæftigelse Vurderingen af, om orlovsansøgeren kan anses for lønmodtager i  

 beskæftigelse, skal som udgangspunkt foretages efter de almindelige regler i  

 arbejdsløshedsforsikringsloven.
Da det i orlovsreglerne er forudsat, at  

 lønmodtageren har en arbejdsgiver, der dels kan meddeles orlov til, dels kan  

 indgås orlovsaftale med, vil lønmodtagere, der ikke er i et  

 ansættelsesforhold hos en arbejdsgiver, som f.eks. freelancebeskæftigede,  

 ikke være omfattet.
Personer, der er i støttet arbejde, vil kunne gå på orlov  

 efter reglerne for lønmodtagere.
Både fuldtids- og deltidsbeskæftigede lønmodtagere kan gå på orlov til  

 børnepasning.
Deltidsbeskæftigede lønmodtagere, der står tilmeldt  

 Arbejdsformidlingen - med eller uden ret til supplerende dagpenge - er  

 omfattet af reglerne for lønmodtagere i beskæftigelse.
 Afgrænsningen mellem fuldtids- og deltidsbeskæftigelse, der har betydning  

 for orlovsydelsens størrelse, fremgår nedenfor under afsnit IV, pkt. 1.11.
1.2 Ledige Medlemmer, der modtager arbejdsløshedsdagpenge som fuldt ledige som  

 enten fuldtids- eller deltidsforsikrede, kan gå på orlov efter reglerne for  

 ledige.
Et medlem, der under ledighed udøver bibeskæftigelse ved selvstændig  

 virksomhed eller modtager nedsatte dagpenge på grund af udførelse af  

 bierhverv ved lønarbejde, anses for fuldt ledig.
Der henvises til  

 direktoratets bekendtgørelse om udøvelse af bibeskæftigelse ved selvstændig  

 virksomhed og direktoratets bekendtgørelse om udbetaling af supplerende  

 dagpenge.
Der stilles ikke krav om en bestemt forudgående ledighedsperiode.
Det  

 afgørende er, at pågældende står registreret som ledig på Arbejdsformidlingen  

 og aktuelt modtager dagpenge som fuldt ledig, eller ville have modtaget fulde  

 dagpenge, såfremt orloven ikke var påbegyndt.
 Et medlem, der ophører med iværksætterydelse/etableringsydelse eller  

 uddannelsesydelse/uddannelsesgodtgørelse vil blive betragtet som ledig, og  

 vil kunne gå på orlov som ledig.
 Både fuldtids- og deltidsforsikrede har ret til orlov med orlovsydelse.  

 Den lediges forsikringsstatus har betydning for orlovsydelsens størrelse.
Ledige medlemmer af en arbejdsløshedskasse, der modtager  

 kontanthjælp, kan få orlov til børnepasning.
Attestationen om modtagelse  

 af kontanthjælp foretages af kommunen, som endvidere står for udbetaling af  

 orlovsydelsen.
1.3 Selvstændige erhvervsdrivende Vedrørende fastlæggelse af begrebet selvstændig erhvervsdrivende henvises  

 til direktoratets bekendtgørelse om optagelse i en anerkendt  

 arbejdsløshedskasse for selvstændige erhvervsdrivende.
Da det er en betingelse for at gå på orlov med orlovsydelse, at den  

 selvstændige har ret til sygedagpenge, vil både fuldtids- og  

 deltidsbeskæftigede selvstændige have adgang til børnepasningsorlov.
Der  

 henvises til reglerne i lov om dagpenge ved sygdom eller fødsel, hvoraf det  

 fremgår, at der er ret til dagpenge, såfremt der inden for de sidste 12  

 måneder har været tale om udøvelse af selvstændig erhvervsvirksomhed i  

 væsentligt omfang i mindst 6 måneder, heraf den seneste måned forud for  

 fraværsperioden.
Udøvelsen af selvstændig erhvervsvirksomhed anses for  

 væsentlig, hvis den gennemsnitlige ugentlige arbejdstid er på mindst 18 1/2  

 time.
 Et medlem, der driver selvstændig virksomhed med  

 iværksætterydelse/etableringsydelse, og som ønsker at gå på orlov med  

 orlovsydelse, skal for at kunne anses for selvstændig erhvervsdrivende ophøre  

 med at modtage tilskud til virksomhedens drift.
Orlov med orlovsydelse til en selvstændig erhvervsdrivende er betinget af,  

 at den selvstændige ophører med at være beskæftiget i virksomheden i hele  

 orlovsperioden.
Den selvstændige skal endvidere enten sandsynliggøre over for  

 arbejdsløshedskassen, at det er muligt at ophøre med arbejdet i virksomheden  

 eller dokumentere, at der ansættes en afløser i orlovsperioden.
 Da orlovsydelse ikke må virke som erhvervsstøtte, kan der ikke søges orlov  

 i en periode, hvor virksomheden er indstillet på grund af midlertidig  

 arbejdsmangel eller arbejdsfri perioder, der indgår som tilbagevendende  

 elementer i driften af en sæsonbetinget virksomhed.
1.4 Lønmodtager og selvstændig erhvervsdrivende Et medlem, der samtidig har lønarbejde og selvstændig virksomhed, og som  

 opfylder betingelserne for at gå på orlov som både lønmodtager og selvstændig  

 erhvervsdrivende, vil kunne gå på orlov fra begge beskæftigelser samtidig.
 Beregningen af orlovsydelsens størrelse foretages efter reglerne nedenfor,  

 jf. afsnit IV, pkt. 1, hvorefter der udbetales orlovsydelse for begge  

 beskæftigelser, dog med et samlet maksimum på 80% af  

 arbejdsløshedsdagpengenes højeste beløb efter medlemmets forsikringskategori.
2. Adgangsbetingelser 2.1 Lønmodtagere og selvstændige erhvervsdrivende Det er en betingelse for orlov for lønmodtagere og selvstændige, at de  

 ville være berettigede til dagpenge i tilfælde af sygdom, fødsel og adoption,  

 jf. lov om dagpenge ved sygdom og fødsel.
 Kommunen skal på ansøgningsblanketten attestere, at denne betingelse er  

 opfyldt.
 Det bemærkes, at retten til orlov, der gælder for lønmodtagere, kan under  

 iagttagelse af de i lov om orlov fastsatte varsler tidligst gøres gældende  

 efter 3 måneders ansættelse i pågældende ansættelsesforhold.
2.2 Betingelsen om dagpengeret for ledige Ved orlovens start skal den ledige være dagpengeberettiget i henhold til  

 arbejdsløshedsforsikringslovens regler.
 Betingelsen om dagpengeret medfører, at medlemmet ved orlovens start enten  

 skal opfylde arbejdsløshedsforsikringslovens § 53 om medlemsanciennitet og  

 beskæftigelseskrav eller skal være indplaceret i en delperiode, jf.  

 arbejdsløshedsforsikringslovens § 55, stk. 1 eller 2. Perioder med orlov til  

 børnepasning medregnes ikke i ydelsesperioderne efter  

 arbejdsløshedsforsikringslovens § 55, stk. 1 og 2, jf. stk. 8. Der kan  

 således bevilges børnepasningsorlov med orlovsydelse, såfremt den ledige  

ved orlovsperiodens start er berettiget til dagpenge i delperiode 1 eller  

 2 efter arbejdsløshedsforsikringslovens § 55, stk. 1 eller 2.
 Den ledige skal ved orlovens start opfylde de almindelige  

rådighedsbetingelser i arbejdsløshedsforsikringsloven, hvilket  

 betyder, at medlemmet f.eks. ikke må være syg.
 Det er uden betydning, at der i perioden mellem orlovsaftalens indgåelse  

 og orlovens start indtræder sygdom af kortere varighed, hvis sygdommen ikke  

 forhindrer medlemmet i at opfylde orlovsaftalen.
For at kunne anses for at stå til rådighed, skal medlemmet ved orlovens  

 start opholde sig og have bopæl i Danmark.
Et medlem, der søger orlov i  

 umiddelbar forlængelse af ferie, der afholdes i udlandet, vil kunne opfylde  

 betingelsen, hvis ansøgning om orlov indgives inden udrejsen fra Danmark.
Et medlem, der ønsker at gå på børnepasningsorlov i fortsættelse af en  

 barselsorlovsperiode, anses for at opfylde rådighedsbetingelserne på  

 tidspunktet for orlovens påbegyndelse.
Det samme gælder i tilfælde, hvor  

 medlemmet opsiger sit arbejde for at gå på orlov med orlovsydelse.
 Om arbejdsophøret medfører karantæne skal afgøres efter de almindelige  

 regler om selvforskyldt ledighed i direktoratets bekendtgørelse om rådighed  

 og selvforskyldt ledighed.
Et medlem, der under ledighed driver selvstændig virksomhed som  

 bibeskæftigelse, kan gå på børnepasningsorlov under forudsætning af, at der  

 er tale om selvstændig virksomhedsudøvelse i et omfang, der er forenelig med  

 ret til dagpenge efter reglerne i direktoratets bekendtgørelse om udøvelse af  

 bibeskæftigelse ved selvstændig virksomhed.
Det er endvidere en  

 betingelse, at medlemmet ved orlovsperiodens start opfylder den særlige  

 dagpengebegrænsning, der gælder for medlemmer med selvstændig  

 bibeskæftigelse.
Da orlovsperioden ikke medregnes i ydelsesperioderne,  

 vil et medlem, der i orlovsperioden driver selvstændig virksomhed som  

 bibeskæftigelse, ikke opbruge af den begrænsede ret til dagpenge (sammenlagt  

 52 uger inden for 78 uger), der gælder for medlemmer med selvstændig  

 bibeskæftigelse.
 Udføres der i orlovsperioden arbejde i den selvstændige virksomhed,  

 medfører det fradrag i orlovsydelsen.
Særlige forhold omkring opfyldelse af dagpengeretten Der skal ikke ske overførsel af eventuelle overskydende timer efter  

 arbejdsløshedsforsikringslovens § 59, stk. 2, for et medlem, der går på orlov  

 med orlovsydelse.
 Har et medlem ved orlovsydelsens start en effektiv karantæne, har  

 det den konsekvens, at der ikke kan udbetales orlovsydelse i en periode,  

 svarende til karantænen, der herefter anses for udstået.
 Den pålagte karantæne berører således ikke medlemmets opfyldelse af  

 dagpengeretten.
 Grænsegængere er ikke omfattet af børnepasningsorloven.
 Grænsegængere, der bor i et andet EØS-land, og som er ophørt med et  

 arbejdsforhold i Danmark, opfylder ikke dagpengeretsbetingelsen, idet de i  

 tilfælde af fuld ledighed ikke er berettiget til dagpenge i Danmark.
 Dette følger af EF-forordning nr. 1408/71, hvorefter grænsegængere med  

 bopæl i et andet EØS-land kun er dagpengeberettiget i Danmark ved delvis  

 eller midlertidig ledighed.
3. Medlemskab af en arbejdsløshedskasse Den ledige skal i hele orlovsperioden bibeholde sit medlemskab af  

 arbejdsløshedskassen.
 I orlovsperioden vil der på baggrund af eventuelle arbejdsperioder kunne  

 skiftes arbejdsløshedskasse eller ændres forsikringskategori.
III Administration Arbejdsformidlingen har kompetencen til at bevilge orlov med orlovsydelse.  

 I forbindelse med godkendelse af ansøgningen påser Arbejdsformidlingen bl.a.,  

 at der foreligger attestation fra kommunen om lønmodtageres og selvstændige  

 erhvervsdrivendes dagpengeret efter lov om dagpenge ved sygdom eller fødsel,  

 og at arbejdsløshedskassen har attesteret, at den ledige opfylder kravet om  

 medlemskab og dagpengeret.
1. Arbejdsløshedskassens administration i forbindelse  

 med behandling af orlovsansøgninger 1.1 Lønmodtagere og selvstændige Arbejdsløshedskassen eller medlemmet skal på ansøgningsblanketten give  

 oplysning om medlemskab af arbejdsløshedskassen.
For så vidt angår  

 adgangsbetingelsen om ret til sygedagpenge, er det kommunen, der attesterer,  

 at denne betingelse er opfyldt.
1.11 Særligt om selvstændige erhvervsdrivende En selvstændig, der ansøger om orlov med orlovsydelse, skal over for  

 arbejdsløshedskassen på tro og love skriftligt erklære at ville ophøre med  

 arbejdet i virksomheden i orlovsperioden.
Den selvstændige skal endvidere  

 enten sandsynliggøre, at det er muligt at ophøre med arbejdet i virksomheden  

 eller dokumentere, at der ansættes en afløser i hele orlovsperioden.
 Arbejdsløshedskassen skal på orlovsansøgningen attestere, at medlemmet har  

 fremlagt oplysninger og materiale, der sandsynliggør, at det er muligt at  

 ophøre med at arbejde i virksomheden i orlovsperioden.
 Til brug for arbejdsløshedskassens vurdering af, om det er  

 sandsynliggjort, at medlemmet kan ophøre med arbejdet i virksomheden i  

 orlovsperioden, skal medlemmet - såfremt der ikke ansættes en afløser - give  

 oplysninger om virksomhedens art og omfang, driftens tilrettelæggelse,  

 medlemmets arbejdsfunktioner m.v.
 Hvis virksomheden drives af medlemmet alene, skal medlemmet  

 sandsynliggøre, at virksomheden kan holdes lukket i hele orlovsperioden.
Drives virksomheden sammen med ægtefællen/medejere, eller er der ansatte i  

 virksomheden, skal medlemmet ved oplysninger om sine arbejdsfunktioner i  

 virksomheden sandsynliggøre, at arbejdet overføres til en anden beskæftiget i  

 orlovsperioden.
Medlemmets arbejdsfunktioner skal således være klart  

 beskrevne og afgrænsede til sandsynliggørelse af, at arbejdsfunktionerne kan  

 udføres af andre.
Arbejdsløshedskassen skal endvidere træffe afgørelse om, hvorvidt den  

 selvstændige skal betragtes som fuldtids- eller deltidsbeskæftiget,  

 hvilket har betydning for orlovsydelsens størrelse.
Afgørelsen skal baseres  

 på den selvstændiges tro og love-oplysninger om beskæftigelsen i de sidste 10  

 uger forud for orloven.
1.12 Særligt om lønmodtagere i beskæftigelse Arbejdsløshedskassen skal træffe afgørelse om, hvorvidt lønmodtagere skal  

 betragtes som fuldtids- eller deltidsbeskæftigede (gælder kun for  

 fuldtidsforsikrede), hvilket har betydning for orlovsydelsens størrelse.  

 Afgørelsen baseres på lønmodtagerens tro og love-oplysninger om  

 beskæftigelsen i de sidste 10 uger forud for orloven.
1.2 Ledige Til brug for arbejdsløshedskassens attestation af den lediges  

dagpengeret, skal den ledige udfylde den af direktoratet udarbejdede  

 blanket, »Erklæring om overgang til orlovsydelse«.  

 Arbejdsløshedskassens vurdering af, om dagpengeretsbetingelsen er opfyldt,  

 foretages på grundlag af den lediges tro og love-oplysninger på  

 blanketten, hvis medlemmet ikke aktuelt modtager dagpenge i kassen.
Dette  

 gælder ved vurderingen af opfyldelsen af arbejdskravet (for medlemmer,  

 der ikke er indplaceret i en delperiode), hvor der alene skal indhentes  

 dokumentation, hvis der er tvivl om, hvorvidt medlemmet opfylder § 53, stk.  

 2, på tidspunktet for orlovens begyndelse.
Rådighedskravet skal ligeledes baseres på medlemmets tro og  

 love-oplysninger på blanketten.
Der kan være forhold, der gør, at medlemmet  

 ikke anses for dagpengeberettiget på grund af f.eks. ansøgning om/tilkendelse  

 af social pension, jf. arbejdsløshedsforsikringslovens § 64.
 Medlemmet skal på ansøgningsblanketten skrive under på, at der vil blive  

 givet meddelelse til Arbejdsformidlingen, såfremt der sker ændringer i de  

 oprindelige betingelser for orloven.
IV Økonomien 1. Orlovsydelsens størrelse 1.1 Lønmodtagere i beskæftigelse Der er i lov om orlov fastsat regler om orlovsydelsens størrelse for  

 fuldtidsforsikrede og for deltidsforsikrede.
Orlovsydelsen til  

 fuldtidsforsikrede udbetales i forhold til medlemmets beskæftigelse forud for  

 orloven.
Til deltidsforsikrede udbetales orlovsydelsen med en fast sats.
1.11 Fuldtidsforsikrede medlemmer Orlovsydelsen til fuldtidsbeskæftigede og til deltidsbeskæftigede, der i  

 de seneste 10 uger før orloven i gennemsnit har været ansat mindst 24 timer  

 ugentlig hos arbejdsgiveren, udgør et beløb, der svarer til 80% af  

 arbejdsløshedsdagpengenes højeste beløb, jf. § 47 i lov om  

 arbejdsløshedsforsikring m.v.
Til deltidsbeskæftigede, der i de seneste 10  

 uger i gennemsnit har været ansat mindre end 24 timer ugentlig, udgør  

 orlovsydelsen et beløb, der svarer til arbejdsløshedsdagpengenes højeste  

 beløb for deltidsforsikrede, jf. § 70 i lov om arbejdsløshedsforsikring m.v.
En lønmodtager anses for at være fuldtidsbeskæftiget, såfremt pågældende  

 de sidste 10 uger forud for orlovens begyndelse har været ansat på  

 fuld tid, eller i løbet af perioden har modtaget supplerende dagpenge som  

 fuldtidsforsikret.
I alle andre tilfælde anses lønmodtageren for at være  

 deltidsbeskæftiget.
Det bemærkes, at den ovenfor givne definition på  

 fuldtidsbeskæftigelse kun gælder i relation til orlovsydelsens størrelse.
 Ved vurderingen af, om beskæftigelsen anses for fuldtids- eller  

 deltidsbeskæftigelse, tages der udgangspunkt i selve ansættelsen.
Ansættelse til et fast timetal Har lønmodtageren været ansat til en fast ugentlig arbejdstid (eventuelt  

 gennemsnit over en periode), er det dette timetal, der anvendes.
I tilfælde,  

 hvor lønmodtageren dokumenterer at have arbejdet i flere timer end svarende  

 til ansættelsen, skal det faktiske timetal dog anvendes, se nærmere nedenfor.
Da det er afgørende, hvor mange timer lønmodtageren er ansat til, er det  

 uden betydning, om der i 10-ugers-perioden er fravær, f.eks. på grund af  

 sygdom eller ferie.
Tilsvarende gælder, når der i 10-ugers-perioden  

 forekommer arbejdsfordeling.
Faktiske antal løntimer Er et medlem ikke ansat til en fast ugentlig arbejdstid, er det afgørende,  

 hvor mange arbejdstimer medlemmet har haft i 10-ugers-perioden.
Det samlede  

 antal timer, for hvilke der udbetales løn (løntimer), divideres med 10,  

 hvorved der fremkommer det gennemsnitlige timetal, der skal anvendes.
 Da det kun er løntimer, der kan medregnes, vil fravær i form af f.eks.  

 sygdom og ferie kun kunne medregnes, hvis der er ydet overenskomstmæssig løn.  

 Fraværsperioder kan ikke forlænge 10-ugers-perioden.
 Der kan højst medregnes 37 timer om ugen.
 Dokumentation for beskæftigelsen kan ske ved fremlæggelse af lønsedler med  

 angivelse af løntimerne.
Orlov i forlængelse af barselsorlov Til et medlem, der går på børnepasningsorlov i direkte forlængelse af en  

 barselsorlov, skal orlovsydelsen beregnes på grundlag af 10-ugers-perioden  

 forud for barselsorlovens start.
Har medlemmet været ansat til en fast  

 ugentlig arbejdstid, er det dette timetal, der anvendes, og i tilfælde, hvor  

 medlemmet ikke har været ansat til en fast ugentlig arbejdstid, er det de  

 faktiske løntimer i 10-ugers-perioden, der anvendes.
 Det er en forudsætning for at anvende 10-ugers-perioden forud for  

 barselsorlovens start som beregningsgrundlag for orlovsydelsens størrelse, at  

 medlemmet ved starten af børnepasningsorloven fortsat er i  

 ansættelsesforholdet.
Supplerende dagpenge Et medlem, der i løbet af 10-ugers-perioden forud for orlovens start har  

 modtaget supplerende dagpenge som fuldtidsforsikret, anses for  

 fuldtidsbeskæftiget, og skal have udbetalt orlovsydelsen som  

 fuldtidsbeskæftiget.
 Det er tilstrækkeligt, at der i een uge i 10-ugers-perioden er udbetalt  

 supplerende dagpenge.
1.12 Deltidsforsikrede medlemmer Til deltidsforsikrede medlemmer udbetales orlovsydelsen med 80% af  

 arbejdsløshedsdagpengenes højeste beløb, jf. arbejdsløshedsforsikringslovens  

 § 70. Dette gælder uanset medlemmets beskæftigelsesgrad forud for orloven.
1.2 Selvstændige erhvervsdrivende Orlovsydelsen til selvstændige erhvervsdrivende udbetales i forhold til  

 beskæftigelsen i den selvstændige virksomhed forud for orloven som enten  

 fuldtids- eller deltidsbeskæftiget.
Orlovsydelsen udbetales med en fast sats.
En selvstændig erhvervsdrivende anses for at være fuldtidsbeskæftiget,  

 såfremt pågældende de sidste 10 uger forud for orlovens begyndelse har været  

 beskæftiget i virksomheden i et omfang, der kan sidestilles med  

 fuldtidsbeskæftigelse som lønmodtager.
I alle andre tilfælde anses den  

 selvstændige erhvervsdrivende for at være deltidsbeskæftiget.
 Vedrørende fastlæggelse af fuldtidsbeskæftigelse som lønmodtager  

 henvises til pkt. 1.11 ovenfor.
 Orlovsydelsen til fuldtidsbeskæftigede selvstændige udgør et beløb,  

 der svarer til 80% af arbejdsløshedsdagpengenes højeste beløb, jf.  

 arbejdsløshedsforsikringslovens § 47.
 Orlovsydelsen til deltidsbeskæftigede selvstændige udgør et beløb,  

 der svarer til 80% af arbejdsløshedsdagpengenes højeste beløb, jf.  

 arbejdsløshedsforsikringslovens § 70.
1.3 Ledige Til ledige udbetales orlovsydelsen i forhold til medlemmets  

 forsikringskategori.
 Et ledigt medlem er berettiget til en orlovsydelse, der udgør et beløb,  

 der svarer til 80% af arbejdsløshedsdagpengenes højeste beløb som enten  

 fuldtids- eller deltidsforsikret, jf. arbejdsløshedsforsikringslovens § 47  

 eller § 70.
2. Arbejdsgiveren udbetaler løn i orlovsperioden Modtager lønmodtageren løn fra arbejdsgiveren i orlovsperioden, udbetales  

 orlovsydelsen til arbejdsgiveren, hvis den udbetalte løn er større end det  

 beløb, som lønmodtageren - uden fradrag for arbejde/indtægt - er berettiget  

 til.
Arbejdsgiveren vil i så fald være berettiget til at få udbetalt  

 orlovsydelsen med bruttobeløbet, som medlemmet ellers ville have fået  

 udbetalt, efter at der er foretaget fradrag for eventuelt arbejde og/eller  

 anden indtægt.
Der sker ikke fradrag i orlovsydelsen for differencen mellem  

 orlovsydelsen og lønnen.
 I tilfælde, hvor arbejdsgiveren ikke udbetaler løn til medlemmet under  

 orloven, men fortsat indbetaler pensionsbidrag, skal der ikke foretages  

 fradrag i orlovsydelsen til medlemmet, da pensionsbidraget ikke kommer til  

 udbetaling til medlemmet i orlovsperioden.
 Der skal heller ikke ske fradrag i orlovsydelsen i tilfælde, hvor  

 arbejdsgiveren har aftalt med lønmodtageren, at denne skal have et supplement  

 fra arbejdsgiveren til orlovsydelsen.
 Aftalen mellem arbejdsgiveren og lønmodtageren om supplering af  

 orlovsydelsen skal forevises arbejdsløshedskassen for at sikre, at der ikke  

 sker fradrag i orlovsydelsen for beløbet.
3. Tilskud fra kommunen I henhold til § 69 b i lov om social bistand kan kommunen yde tilskud til  

 orlovsydelsen.
Tilskuddet medfører ikke fradrag i orlovsydelsen.
 § 69  b i lov om social bistand har følgende ordlyd:
» § 69 b.  Kommunalbestyrelsen kan beslutte at  

 give et supplerende tilskud til forældre, der modtager orlovsydelse til  

 børnepasning, jf. lov om orlov.
Kommunalbestyrelsen kan beslutte, at  

 tilskuddet kun gives til forældre med børn under 3 år.
Tilskuddet kan ikke  

 gives, når grundlaget for orlovsydelsen er modtagelse af kontanthjælp, jf.  

 lov om orlov § 10, stk. 3.
 Stk. 2.  Kommunalbestyrelsen fastsætter størrelsen af  

 tilskuddet, der maksimalt kan udgøre 35.000 kr. årligt.
Stk. 3.  For beskæftigede orlovshavere kan tilskuddet og  

 orlovsydelsen tilsammen ikke overstige 80 pct. af den hidtidige indtægt.
For  

 beskæftigede, dagpengeberettigede orlovshavere skal tilskuddet og  

 orlovsydelsen dog tilsammen mindst udgøre et beløb svarende til de  

 arbejdsløshedsdagpenge, som orlovshaveren ville være berettiget til ved fuld  

 ledighed umiddelbart forud for orloven, jf. lov om arbejdsløshedsforsikring  

 m.v., medmindre tilskuddet hermed overstiger størrelsen af det tilskud, der  

 er fastsat af kommunalbestyrelsen, jf. stk. 2.
 Stk. 4.  For ledige orlovshavere kan tilskuddet og  

 orlovsydelsen tilsammen ikke overstige et beløb svarende til de  

 arbejdsløshedsdagpenge, som orlovshaveren var berettiget til ved fuld  

 ledighed umiddelbart forud for orloven, jf. lov om arbejdsløshedsforsikring  

 m.v.
Stk. 5.  Tilskuddet udbetales af kommunen mod  

 dokumentation for modtagelse af orlovsydelse til børnepasning.« 4. Fradrag i orlovsydelsen Når et medlem, der modtager orlovsydelse, samtidig har arbejde og/eller  

 andre indtægter, skal der ske fradrag i orlovsydelsen efter reglerne i  

 direktoratets bekendtgørelse om fradrag i dagpengene for personer, der  

 deltager i jobtræning eller i særligt tilrettelagte jobtræningsforløb og  

 fradrag i ydelser i henhold til lov om en aktiv arbejdsmarkedspolitik og lov  

 om orlov.
Nedenfor gengives de væsentligste regler fra bekendtgørelsen, der finder  

 anvendelse på medlemmer, der går på orlov efter lov om orlov.
Det bemærkes i  

 den forbindelse, at for medlemmer, der er på orlov efter de hidtidige  

 gældende regler, skal fradrag i orlovsydelsen foretages efter reglerne om  

 fradrag i arbejdsløshedsdagpengene.
 Fradrag i orlovsydelsen for lønarbejde og for andre skattepligtige  

 indtægter , som medfører fradrag efter reglerne om fradrag i  

 arbejdsløshedsdagpengene, foretages som et indtægtsfradrag (krone for krone).  

 Arbejdsmarkedsbidrag skal fratrækkes i indtægten, inden der foretages fradrag  

 i orlovsydelsen.
 Hvis lønindtægten ikke kendes på det tidspunkt, hvor medlemmet skal  

 udfylde blanket AR 281 »Erklæring til udbetaling af orlovsydelse«,  

 fradrages et beløb, der svarer til antal beskæftigede timer gange med den  

 gældende omregningssats.
 Fradrag for udøvelse af selvstændig virksomhed ved bibeskæftigelse  

 foretages med et beløb, der svarer til de på virksomheden anvendte timer  

 gange med den gældende omregningssats.
 Reglerne om overførsel af overskydende timer efter  

 arbejdsløshedsforsikringslovens § 59, stk. 2, finder ikke anvendelse i en  

 orlovsperiode.
 For så vidt angår fradrag for ferie med feriegodtgørelse henvises til  

 afsnit V, pkt. 1.3 nedenfor.
Der foretages ikke fradrag i orlovsydelsen i tilfælde, hvor arbejdsgiveren  

 i orlovsperioden yder medlemmet et supplement til orlovsydelsen.
Det samme  

 gælder med supplerende tilskud fra kommunen.
Hvis medlemmet i orlovsperioden  

 udfører arbejde hos arbejdsgiveren, der er indgået orlovsaftale med, skal der  

 foretages fradrag herfor i orlovsydelsen.
 Der foretages heller ikke fradrag i orlovsydelsen for sygeperioder i  

 orlovsperioden, hvorunder der ikke modtages ydelser efter lov om dagpenge ved  

 sygdom eller fødsel, jf. nedenfor.
5. Udbetaling af orlovsydelsen Staten yder forskud eller refusion til arbejdsløshedskasserne til  

 udbetaling af orlovsydelsen efter reglerne i §§ 79-82 i  

 arbejdsløshedsforsikringsloven.
Arbejdsløshedskassen udbetaler orlovsydelsen, når orlovspersonen månedligt  

 på tro og love har erklæret, at orlov fortsat holdes.
Erklæringen skal gives  

 på udbetalingsblanketten, hvorpå orlovspersonen ligeledes giver oplysning om  

 eventuelt arbejde eller anden indtægt, der medfører fradrag i orlovsydelsen.
 Hvis orlov holdes i udlandet, er det en betingelse for udbetaling af  

 orlovsydelsen, at der er oprettet en konto i et pengeinstitut i Danmark, der  

 gør det muligt at udbetale ydelsen.
 Orlovsydelsen udbetales bagud for henholdsvis 4 eller 5 uger, således at  

 hver udbetalingsperiode slutter næstsidste søndag i måneden.
6. Modtagelse af anden offentlig ydelse Når der modtages orlovsydelse, kan der ikke samtidig modtages andre  

 ydelser fra arbejdsløshedskassen, løn under sygdom eller barsel, ydelser  

 efter lov om dagpenge ved sygdom eller fødsel, uddannelsesydelse/godtgørelse,  

 statens uddannelsesstøtte eller anden lignende offentlig ydelse til  

 uddannelse eller kontanthjælp.
 Har orlovspersonen ret til godtgørelse efter lov om  

 arbejdsmarkedsuddannelse kan der ikke modtages orlovsydelse.
V.
De forsikringsmæssige aspekter af reglerne om orlovsydelse 1. Konsekvenser for orlovspersonen 1.1 Selvforskyldt ledighed Orlov med orlovsydelse betragtes ikke som et arbejdsophør i  

 relation til reglerne om selvforskyldt ledighed.
Hvis et medlem opsiger sit arbejde for at gå på orlov med orlovsydelse  

 eller ikke vender tilbage til arbejdspladsen som aftalt, skal forholdet  

 behandles som et arbejdsophør efter reglerne i direktoratets bekendtgørelse  

 om rådighed og selvforskyldt ledighed.
En eventuel karantæne for  

 selvforskyldt ledighed regnes fra den dag, hvor såvel arbejdsgiveren som  

 medlemmet er frigjort fra ansættelsesforholdet.
1.2 Rådighed I orlovsperioden skal medlemmet ikke stå til rådighed for arbejdsmarkedet.
 Medlemmet skal holde orlov til børnepasning, og kan herudover f.eks.  

 udføre arbejde eller holde ferie.
Orlov til børnepasning kan afholdes i udlandet.
I tilfælde, hvor opholdet  

 i udlandet er af længere varighed, vil medlemmet kunne afmelde sig  

 folkeregisteret i Danmark med fortsat ret til orlovsydelse.
 Opstår der sygdom i orlovsperioden, anses medlemmet for fortsat at være på  

 orlov.
 Sygdom under orloven forlænger ikke orlovsperioden, og det samme gælder  

 for afholdt ferie.
1.3 Ferie med feriegodtgørelse eller løn Orlov til børnepasning er ikke en såkaldt kvalificeret feriehindring, der  

 berettiger til udbetaling af feriegodtgørelse uden afholdelse af ferie.
 Der henvises til § 29 i bekendtgørelse om feriegodtgørelse, der udtømmende  

 opremser de feriehindringer, der berettiger til udbetaling af  

 feriegodtgørelse, uden at ferie holdes.
 Holder medlemmet i orlovsperioden ferie med feriegodtgørelse, skal der i  

 henhold til reglerne om fradrag foretages fradrag i orlovsydelsen for  

 beløbet, jf. direktoratets bekendtgørelse om fradrag i dagpengene for  

 personer, der deltager i jobtræning eller i særligt tilrettelagte  

 jobtræningsforløb og fradrag i ydelser i henhold til lov om en aktiv  

 arbejdsmarkedspolitik og lov om orlov.
1.4 Ferie med feriedagpenge Et medlem, der er på orlov med orlovsydelse, betragtes hverken som ledig  

 eller lønmodtager i relation til arbejdsløshedsforsikringslovens § 75 h.  

 Medlemmet vil derfor ikke kunne modtage feriedagpenge i orlovsperioden.  

 Derimod vil der i efterfølgende ferieår kunne udbetales feriedagpenge på  

 grundlag af den udbetalte orlovsydelse i optjeningsåret.
1.5 Afbrydelse af orlov Lønmodtagere i beskæftigelse Hvis en lønmodtager før orlovsperiodens udløb ønsker at stille sig til  

 rådighed for arbejdsmarkedet og modtage dagpenge, skal medlemmet, for at  

 kunne anses for at stå til rådighed i den resterende orlovsperiode, opfylde  

 betingelserne i § 12 i direktoratets bekendtgørelse om rådighed og  

 selvforskyldt ledighed, herunder at den resterende orlovsperiode forventes at  

 ville vare over 4 uger, og medlemmet ikke har mulighed for at vende tilbage  

 til arbejdspladsen med det samme.
 Ved afbrydelse af orloven pålægges der således ikke karantæne, idet  

 vurderingen alene går på medlemmets rådighed.
Såfremt orloven afbrydes, skal orlovspersonen meddele arbejdsløshedskassen  

 dette.
Arbejdsløshedskassen skal uden ugrundet ophold stoppe udbetalingen af  

 orlovsydelsen samt give Arbejdsformidlingen meddelelse om dette.
Selvstændige erhvervsdrivende En selvstændig erhvervsdrivende vil ikke kunne afbryde orloven og modtage  

 dagpenge i en resterende orlovsperiode.
Afbrydes orloven anses beskæftigelsen  

 i den selvstændige virksomhed for genoptaget.
Ledige Et ledigt medlem, der afbryder sin orlov, vil umiddelbart kunne modtage  

 dagpenge, hvis de almindelige betingelser herfor er opfyldt.
Medlemmet skal  

 bl.a. tilmelde sig Arbejdsformidlingen som arbejdssøgende.
1.6 Afskedigelse i orlovsperioden De almindelige opsigelsesregler gælder også under børnepasningsorlov.
Det  

 er således muligt at afskedige orlovspersonen i orlovsperioden.
Da der ikke må ske afskedigelse af en lønmodtager/orlovsperson, fordi  

 denne har fremsat krav om udnyttelse af orlovsretten, udnytter orlovsretten  

 eller har været fraværende på grund af orlov, skal arbejdsgiveren i tilfælde  

 af afskedigelse godtgøre, at afskedigelsen ikke er begrundet i lønmodtagerens  

 orlov.
Hvis lønmodtageren er blevet afskediget i strid hermed, skal  

 arbejdsgiveren betale lønmodtageren en godtgørelse.
 Bliver orlovspersonen afskediget under sin orlov, vil personen kunne  

 fortsætte med at holde orlov indtil orlovsperiodens udløb.
1.7 Arbejdskravet/Ydelsesperioder Udføres der i orlovsperioden arbejde, vil dette arbejde kunne medregnes  

 til opfyldelse af arbejdskravet i henhold til arbejdsløshedsforsikringslovens  

 § 53, stk. 2.
 Perioder med orlov til børnepasning medregnes ikke i perioderne (hverken i  

 ydelses- eller referenceperioderne) efter arbejdsløshedsforsikringslovens §  

 55, stk. 1 og 2.
 Retten til børnepasningsorlov begrænses ikke af udnyttelsen af de øvrige  

 orlovsordninger efter lov om orlov.
1.8 Orlovsaftaler, der er godkendt før 1. januar 1994 Orlovsaftaler, der er godkendt før den 1. januar 1994, skal som  

udgangspunkt administreres efter de regler, der var gældende på det  

 tidspunkt, hvor orlovsaftalen blev godkendt - også selv om orloven først  

 afholdes efter den 1. januar 1994. Arbejdsformidlingen kan dog før 1. januar  

 1994 bevilge orlov efter lov om orlov.
Bevillingen vil i en overgangsperiode  

 blive påført oplysning om, efter hvilke regler orloven skal administreres.
Tidligere afholdte orlovsperioder efter reglerne om forældreorlov  

 medregnes ikke i retten til orlov efter nærværende regler.
Begge forældre kan  

 efter lov om orlov opnå 1 års orlov til hvert barn.
VI Oplysningspligt og tilbagebetaling Et medlem, der modtager orlovsydelse, er forpligtet til at underrette  

 arbejdsløshedskassen om forhold, der har betydning for retten til ydelsen.
 Har medlemmet givet arbejdsløshedskassen urigtige oplysninger eller  

 fortiet forhold af betydning for retten til ydelsen, eller i øvrigt mod bedre  

 vidende uberettiget modtaget ydelsen, skal orlovsydelsen, der er modtaget med  

 urette, tilbagebetales af medlemmet, jf. arbejdsløshedsforsikringslovens §  

 86, der i henhold til § 86, stk. 13, finder tilsvarende anvendelse på  

 orlovsydelse, der er udbetalt med urette.
VII Sanktion Et medlem på orlov med orlovsydelse kan idømmes sanktion efter  

 arbejdsløshedsforsikringslovens § 87 for svigagtig eller uagtsomt forhold  

 over for kassen i forbindelse med modtagelsen af ydelsen.
 Medlemmet kan således blive udelukket fra retten til orlovsydelse,  

 dagpenge m.v. i en periode eller miste sit medlemskab af kassen.
VIII Kasseansvar I tilfælde, hvor der er udbetalt orlovsydelse med urette, har kassen ikke  

 krav på refusion fra statskassen, og udbetalte refusionsbeløb skal  

 tilbagebetales, jf. arbejdsløshedsforsikringslovens § 86, stk. 4, jf. stk.  

 13.
 Kassen bevarer dog retten til refusion for fejludbetalte ydelser, hvis  

 fejludbetalingen skyldes medlemmets svigagtige forhold eller  

 Arbejdsformidlingen.
 De nærmere regler for kassernes ret til refusion findes i direktoratets  

 bekendtgørelse om arbejdsløshedskassernes ret til refusion fra statskassen  

 for fejludbetalte ydelser, der finder tilsvarende anvendelse på orlovsydelse.
IX Klageadgang Klage over en kasses afgørelse om ret til orlovsydelse, fradrag i ydelsen,  

 ydelsens størrelse, tilbagebetaling, sanktion m.v. kan af den, afgørelsen  

 vedrører, indbringes for Direktoratet for Arbejdsløshedsforsikringen inden 4  

 uger efter, at klageren har fået meddelelse om afgørelsen, og direktoratets  

 afgørelser vil kunne indbringes for Arbejdsmarkedets Ankenævn, jf.  

 arbejdsløshedsforsikringslovens § 98 og § 99.
 Derimod kan Arbejdsformidlingens afgørelser om orlovsydelse ikke  

 indbringes for anden administrativ myndighed.
