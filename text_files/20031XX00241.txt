Skriftlig fremsættelse (28. januar 2004) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om brug  

 af køberet eller tegningsret til aktier m.v. i ansættelsesforhold (Lovforslag nr.
L 150).
 Forslagets formål er at  

 forbedre vilkårene for udbredelsen af købe- eller tegningsrettigheder til  

 aktier m.v., der tilbydes en lønmodtager som led i et ansættelsesforhold,  

 samt  

 at fastsætte klare retsregler for brug af aftaler eller ordninger om købe-  

 eller  

 tegningsrettigheder til aktier m.v. i ansættelsesforhold.
Med lovforslaget foreslås det, at lønmodtagere, der opsiges  

 af arbejdsgiveren, som hovedregel bevarer retten til at udnytte tildelte  

 købe-  

 eller tegningsrettigheder, som om lønmodtageren fortsat var ansat.
Endvidere  

 foreslås det, at lønmodtageren ved opsigelse fra arbejdsgiverens side bevarer  

 retten til en forholdsmæssig andel af tildelinger af købe- eller  

 tegningsrettigheder i det løbende regnskabsår, hvor lønmodtageren fratræder.  

 Opsiger lønmodtageren selv sin stilling, mister lønmodtageren derimod efter  

 lovforslaget som hovedregel retten til at udnytte tildelte købe- eller  

 tegningsrettigheder samt retten til en forholdsmæssig andel af tildelinger i  

 det løbende regnskabsår, hvor lønmodtagerens fratræder.
Lovforslaget fastsætter endvidere en pligt for  

 arbejdsgiveren til at oplyse om indholdet af ordningen eller aftalen om købe-  

 eller tegningsrettighederne til aktier m.v.
Lovforslaget indeholder derudover  

 en bestemmelse, der fastsætter at ordninger eller aftaler om købe- eller  

 tegningsrettigheder til aktier m.v. ikke indgår i beregningen af  

 feriegodtgørelse, ferietillæg eller andre godtgørelser eller kompensationer,  

 der er fastsat ved lov og udmåles på baggrund af lønnen.
 Lovforslaget, der foreslås at gælde for alle lønmodtagere,  

 indeholder minimumsregler, der ikke kan fraviges til ugunst for  

 lønmodtageren.
 Lovforslaget fremsættes parallelt med forslag til lov om  

 ændring af lov om retsforholdet mellem arbejdsgivere og funktionærer.
 Forslaget forventes ikke at have nogen væsentlige økonomiske  

 eller administrative konsekvenser for erhvervslivet.
 Lovforslaget træder i kraft den 1. juli 2004. For ordninger  

 eller aftaler etableret før lovens ikrafttræden gælder loven for tildelinger  

 der sker efter lovens ikrafttræden.
 Idet jeg i øvrigt henviser til lovforslaget og de ledsagende  

 bemærkninger, skal jeg anbefale lovforslaget til Tingets velvillige  

 behandling.
