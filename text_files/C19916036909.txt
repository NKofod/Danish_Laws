(Til rektorer og forstandere for  

 gymnasieskoler, studenterkurser og hf-kurser) I henhold til § 7 i bekendtgørelse nr. 756 af 12. dec. 1988 om  

 uddannelses- og erhvervsvejledning i gymnasieskolen og på studenterkursus og  

 til § 2, stk. 4, i bekendtgørelse nr. 296 af 7. maj 1991 om kursus til højere  

 forberedelseseksamen og om studieforberedende enkeltfagsundervisning, jf. §  

 10 i bekendtgørelsens bilag 29 om uddannelses- og erhvervsvejledning,  

 fastsættes:
 § 1.  Rektor/forstander udpeger efter internt opslag  

 en eller flere studievejledere, der varetager hvervet i ca. en tredjedel af  

 fuld tjenestetid, ved studieforberedende enkeltfagsundervisning dog i en  

 tredjedel til halvdelen af fuld tjenestetid.
 Stk. 2. Studievejlederne udpeges blandt de fastansatte lærere for 3 år ad  

 gangen med virkning fra en 1. august, jf. dog § 2, stk. 3.
 Stk. 3. Det bør tilstræbes, at studievejlederne ved en skole/et kursus  

 repræsenterer forskellige faggrupper og begge køn.
 § 2.  En ny studievejleder skal godkendes af  

 Undervisnings- og Forskningsministeriet.
 Stk. 2. Rektor/forstander indsender på et særligt skema ansøgninger om  

 godkendelse af nye studievejledere til gymnasieafdelingen inden den 1. maj  

 forud for skoleåret.
Stk. 3. I særlige tilfælde kan studievejledere godkendes fra et andet  

 tidspunkt end en 1. august.
Ansøgninger skal i disse tilfælde være  

 gymnasieafdelingen i hænde i god tid, før den pågældende skal fungere som  

 studievejleder.
De pågældende studievejledere udpeges for en periode, der  

 slutter den 31. juli, selv om perioden derved bliver kortere end 3 år.
 § 3.  Når en studievejleder er godkendt af  

 Undervisnings- og Forskningsministeriet for en 3-årig periode, kan  

 rektor/forstander selv forlænge perioden med perioder af hver 3 års varighed,  

 jf. dog § 2, stk. 3.
 Stk. 2. Forlængelse af en studievejleders godkendelsesperiode i henhold  

 til stk. 1 er betinget af følgende:
 1. Studievejlederen skal være fastansat ved  

 skolen/kurset.
 2. Studievejlederens timetal skal udgøre ca. 1/3 af  

 fuld tjenestetid, ved studieforberedende enkeltfagundervisning dog op til  

 halvdelen af fuld tjenstetid.
 3. Studievejlederen skal (helt eller delvist) have  

 gennemført studievejlederuddannelsen, jf. § 5.
 4. Perioden skal ligge i umiddelbar forlængelse af en  

 periode, hvori studievejlederen enten er godkendt af Undervisnings- og  

 Forskningsministeriet eller har fået perioden forlænget af rektor/forstander  

 som studievejleder ved den pågældende skole/det pågældende kursus.
 § 4.  Rektor indberetter på et særligt skema til  

 gymnasieafdelingen, når en studievejleder fratræder.
 § 5.  Undervisnings-og Forskningsministeriet  

 tilrettelægger en uddannelse for studievejledere ved institutioner, der  

 tilbyder gymnasie- og hf-undervisning.
 Stk. 2. Deltagelse i uddannelsen er obligatorisk.
 § 6.  Cirkulæret træder i kraft den 1. januar 1992.
 Cirkulære om udpegning og godkendelse af studievejledere ved  

 gymnasieskoler og studenterkurser af 12. maj 1989 og Cirkulære om forlængelse  

 af studievejledere ved 2-årige hf-kurser og hf-enkeltfagskurser af 12. maj  

 1989 ophæves.
 P.m.v.
 e.b.
