Nr BSF 104 Forslag til folketingsbeslutning om adgang til at oprette tværfaglige  

 arbejdsløshedskasser Fremsat af Helge Sander (V) Ivar Hansen (V) Bendt Bendtsen (KF) Brian  

 Mikkelsen (KF) Annette Just (FP) Tom Behnke (FP) den 29. februar 1996 Folketinget pålægger regeringen at fremsætte forslag til ændring af lov om  

 arbejdsløshedsforsikring m.v., der indebærer, at det bliver muligt at oprette  

 tværfaglige arbejdsløshedskasser efter regler, der svarer til  

 dispensationsbestemmelsen i lovens § 97, hvorefter Kristelig  

 Arbejdsløshedskasse har opnået anerkendelse.
 Det skal være en forudsætning for anerkendelse, at arbejdsløshedskassen  

 kun optager medlemmer, som ville kunne være medlem i en af de øvrige  

 arbejdsløshedskasser, eller som kan henføres til et fagligt område.
Bemærkninger til forslaget Generelt tillades tværfaglige arbejdsløshedskasser ikke i Danmark.  

 Arbejdsministeren meddeler anerkendelse til arbejdsløshedskasser, der  

 opfylder betingelserne i øvrigt, men kan i henhold til § 31, stk. 2, i lov om  

 arbejdsløshedsforsikring m.v. nægte anerkendelse, såfremt der allerede findes  

 en anerkendt arbejdsløshedskasse inden for faget.
Arbejdsministeren benytter  

 denne bestemmelse eller manglende opfyldelse af betingelsen i lovens § 32,  

 nr. 1, om, at en arbejdsløshedskasse kun kan anerkendes, såfremt den optager  

 medlemmer fra et eller flere fag med sammenhængende faglige områder, til at  

 nægte anerkendelse.
 Kristelig Arbejdsløshedskasse har i henhold til § 97 fået ret til  

 anerkendelse uanset reglen i § 32, nr. 1, hvis de øvrige betingelser i lovens  

 kapitel 7 om anerkendelse af arbejdsløshedskasser er opfyldt.
 Forslagsstillerne finder det utilfredsstillende ud fra et almindeligt  

 lighedsprincip, at ikke enhver kreds af lønmodtagere, der måtte ønske det, på  

 linje med Kristelig Arbejdsløshedskasse vil kunne danne en tværfaglig  

 arbejdsløshedskasse, hvis lovens betingelser i øvrigt er opfyldt.
Det er navnlig ønsket om at oprette arbejdsløshedskasser uden tilknytning  

 til LO- fagforeninger og dermed uden en bestemt partipolitisk tilknytning,  

 der berettiger forslaget.
Hertil kommer, at sådanne anerkendte  

 arbejdsløshedskasser allerede eksisterer.
Bortset fra den tværfaglige  

 Kristelig Arbejdsløshedskasse drejer det sig f.eks. om AC's og FTA's kasser,  

 der er virksomme på fagområder, som LO ikke ønsker eller ikke ser sig i stand  

 til at organisere.
