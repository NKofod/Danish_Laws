 Ejendom benyttet til udslusningshjem for  

 narkomaner.
 Reference:
AL § 18 A klagede for indkomståret 1997 over, at skatteankenævnet ikke  

 havde godkendt afskrivning på ejendommen B.
Det var oplyst, at klageren siden 1995 havde drevet et behandlingshjem for  

 narkomaner på ejendommen C.
Ejendommen blev købt af klageren med  

 overtagelse pr. 1. maj 1997. Skattemyndigheden havde godkendt, at klageren  

 foretog afskrivning på købesummen for ejendommen med 4%, jf.  

 afskrivningslovens § 18, stk. 1, litra b.
Med overtagelse pr. 1. oktober 1997 havde klageren endvidere købt  

 ejendommen B, beliggende i nabobyen.
Ejendommen indeholdt 2 lejligheder, og  

 anvendtes som udslusningssted for behandlingshjemmet i C.
Klageren havde ved  

 indkomstopgørelsen foretaget afskrivning med 6% af den kontante  

 anskaffelsessum for bygningen på 606.996 kr., eller med 36.420 kr.
Skatteankenævnet havde ikke godkendt den af klageren foretagne  

 afskrivning på købesummen for denne ejendom.
Nævnet havde  

 anført, at ejendommen var en beboelsesejendom, der under  

 udslusningsperioden anvendtes til beboelse, og at ejendommens beliggenhed i  

 forhold til behandlingshjemmet samt anvendelsen medførte, at der ikke  

 kunne foretages afskrivning på ejendommen som et accessorium til  

 behandlingshjemmet i C. jf. afskrivningslovens § 18, stk. 1 c.
 Klagerens revisor havde over for Landsskatteretten nedlagt påstand  

 om, at ejendommen B var afskrivningsberettiget.
Til støtte for påstanden havde revisoren anført, at  

 behandlingen af narkomaner var opdelt i faser med et behandlingsforløb  

 på 12 - 18 måneder.
Hele behandlingen foregik tidligere  

 udelukkende på ejendommen i C, og da klageren havde haft succes med  

 sine behandlinger, var der altid mange på venteliste.
For at  

 afhjælpe dette problem, investerede klageren i 1997 i ejendommen B, og  

 han havde herefter ladet 3. fase af behandlingen foregå der.
Dette  

 indebar, at der blev plads til yderligere 6 - 7 narkomaner i det samlede  

 antal personer under behandling.
Revisoren havde videre anført, at han fandt det uforståeligt,  

 at der ikke godkendtes afskrivning på den tilkøbte ejendom, idet  

 denne var en integreret del af behandlingshjemmet.
Revisoren havde herved  

 henvist til, at det var aktiviteten i ejendommen, der var afgørende  

 for, om denne var afskrivningsberettiget eller ej.
Klageren havde bl.a. oplyst, at behandlingen af narkomanerne i ejendommen  

 i B og i ejendommen i C skete under samme finansielle ramme - plejevederlag  

 fra det offentlige - og at behandlingsforløbet var én samlet  

 proces.
Behandlingen - en udvidet Minesotakur med samtale-, gruppe- og gestaltterapi - var  

 opdelt i 3 perioder, hvoraf den 3. - typisk fra 9. til 12. måned - nu  

 foregik i ejendommen B.
Ejendommen, der ved købet bestod af 2  

 lejligheder, var ikke længere opdelt i aflåste lejligheder, men  

 bestod af 7 større og mindre værelser.
Der var ingen egentlige  

 fællesrum.
Klienterne var ikke længere under  

 døgnobservation, men 1 fuldtidsansat behandler havde ansvaret for de  

 6-7 personer, og sørgede for at aktivere dem på forskellige  

 måder.
I ejendommen afholdtes endvidere terapi 3 gange om ugen, ligesom  

 der blev afholdt møder mellem klienterne, hjemmets behandlere,  

 socialrådgivere samt personer fra kriminalforsorgen.
Klienterne under  

 3. periode havde ofte besøg af tidligere narkomaner.
En typisk aften  

 kunne der således meget vel opholde sig omkring 14 personer i  

 ejendommen.
Klageren havde videre oplyst, at der i ejendommen i løbet af et  

 år blev sluset mellem 22 og 30 klienter gennem 3. periode.
Ca. 90% af  

 klienterne, der havde en gennemsnitsalder på ca. 20 år, havde  

 opholdt sig på institutioner det meste af deres liv, så de var  

 ikke videre hensynsfulde i brugen af ejendommen.
 Landsskatteretten bemærkede, at ifølge afskrivningslovens §  

 18, stk. 1 b, kunne skattemæssig afskrivning efter reglerne i § 19 A og  

 22 foretages på ..... "skoler, plejehjem, der omfattes  af kap. 16 i  

 lov om social bistand, jf. dog stk. 4" og ifølge stk. 1 c på  

 "bygninger eller lokaler, der er beliggende i eller i umiddelbar tilknytning  

 til bygninger af den under a) og b) nævnte art og tjener driften af den  

 virksomhed, hvortil disse bygninger anvendes." Ifølge  

 afskrivningslovens § 18, stk. 3, kunne afskrivning ikke foretages på  

 kontorbygninger, jf. dog stk. 1, litra c) - d), eller bygninger, der  

 anvendtes til beboelse eller hertil knyttede formål.
 Efter de foreliggende oplysninger samt beskrivelsen m.v. af anvendelsen af  

 den omhandlede ejendom B, fandt Landsskatteretten, at der var en sådan  

 sammenhæng mellem driften af denne og af ejendommen i C som  

 behandlingssted for narkomaner, at også den omhandlede ejendom var  

 omfattet af afskrivningslovens § 18, stk. 1, litra b.
Landsskatteretten fandt således, at klageren kunne foretage  

 afskrivninger med 4% af 606.996 kr., eller med 24.280 kr.
Den påklagede  

 ansættelse blev ændret.
