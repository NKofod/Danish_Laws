 Udtalt, at delvis nedlæggelse af offentlig parkeringsplads som  

 udgangspunkt er omfattet af lov om offentlige veje §§ 90 og 91.
Ministeriet oplyste, at disse bestemmelser primært tager sigte på  

 nedlæggelse af en vejstrækning i hele sin bredde, men at det findes  

 naturligt, at anvende bestemmelserne analogt ved delvise nedlæggelser i det  

 omfang, dette er muligt.
Da der i det foreliggende tilfælde er tale om at  

 nedlægge en større del af en parkeringsplads, fandt ministeriet, at reglerne  

 i lovens §§ 90 og 91 bør anvendes.
Uafhængig af om reglerne anvendes, skal  

 det nedlagte areal tilbydes ejerne af de tilgrænsende ejendomme.
Da  

 nedlæggelsen er forudsat i lokalplan, kan nedlæggelsen gennemføres ved  

 ekspropriation efter kommuneplanlovens § 34, således at retten til at kræve  

 arealet opretholdt som privat vej eller få arealet tilbudt efter vejlovens  

 bestemmelser bortfalder.
 I brev af 26. maj 1986 har forvaltningen anmodet ministeriet om en  

 udtalelse vedrørende spørgsmålet om anvendelse af lov om offentlige veje, §§  

 90 og 91.
Spørgsmålet vedrører nedlæggelse af en del af en parkeringsplads på  

 hjørnet af S og B-gade.
Pladsen består dels af et areal, der er udskilt af  

 matriklen som offentlig vej, dels matr. nr. a.
Sidstnævnte areal er erhvervet  

 af kommunen i 1970 til parkeringsformål og er optaget på kommunens  

 fortegnelse over offentlige veje (pladser) sammen med den øvrige del af  

 parkeringspladsen.
I forbindelse med saneringsbestræbelser i bymidten har kommunen interesse  

 i at udfylde huller i den eksisterende bebyggelse for at genskabe  

 gademiljøet, og i forbindelse hermed ønsker kommunen etableret bebyggelse på  

 matr. nr. a. og en del af det øvrige parkeringsareal.
Arealet grænser alene  

 til matr. nr. b., der ikke har adgang til parkeringspladsen.
 Inden lokalplan udarbejdes, ønsker kommunen oplyst, om nedlæggelsen af  

 parkeringsarealerne er omfattet af lov om offentlige veje, §§ 90 og 91, og i  

 bekræftende fald, hvilken virkning dette har med hensyn til, hvilke arealer  

 der skal tilbydes hvem.
 Ministeriet skal herefter oplyse følgende:
 Nedlæggelse af offentlige veje gennemføres som udgangspunkt efter reglerne  

 i vejlovens §§ 90 og 91. Højesteret har dog i en dom af 20. september 1984  

 udtalt, at disse bestemmelser primært tager sigte på nedlæggelse af en  

 vejstrækning i hele sin bredde, men at det findes naturligt at anvende  

 bestemmelserne analogt ved delvise nedlæggelser i det omfang, dette er  

 muligt.
I det foreliggende tilfælde, hvor der er tale om at nedlægge en større del  

 af en parkeringsplads, finder ministeriet, at reglerne i lovens §§ 90 og 91  

 bør anvendes.
Uafhængig af, om reglerne anvendes, skal det nedlagte areal dog  

 tilbydes ejerne af de tilgrænsende ejendomme, hvilket i det foreliggende  

 tilfælde vil sige ejeren af matr. nr. b. Ønsker denne ikke at  

 »købe« arealet, kan kommunen råde frit over dette.
Det tilføjes, at når lokalplan er udarbejdet, kan arealet nedlægges ved  

 ekspropriation efter kommuneplanlovens § 34 med henblik på planens  

 gennemførelse.
I så fald eksproprieres de omliggende grundejeres eventuelle  

 ret til at kræve arealet opretholdt som privat vej samt retten til at få  

 arealet tilbudt efter vejlovens bestemmelser.
 Offentliggjort i VEJLOVE udgivet af DAFOLO.
