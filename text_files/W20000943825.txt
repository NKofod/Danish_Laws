Ankestyrelsens principafgørelse U-19-00 om behandlingsudgifter - tandskade - vandrende arbejdstager - social sikring - EØS - aftale - naturalydelser - arbejdsskade Resume:
Forordning 1408/71 om vandrende arbejdstageres retsstilling giver personer, der er social sikret i et andet EØS-land end bopælslandet, de samme rettigheder som borgerne i bopælslandet efter den nationale lovgivning.
Der er således ret til naturalydelser på samme vilkår som andre social sikrede personer i opholdslandet (her Danmark).
 Forordningen indeholder ikke bestemmelser om, at et land skal anvende et andet lands lov.
Der kunne derfor ikke ydes dækning af udgifter til nødvendig tandbehandling for en skade, der var indtruffet under skolegang og anerkendt som en erstatningsberettigende skade i et andet EØS-land end Danmark.
Afgørende var, at skaden ikke ville være omfattet af den danske lovgivning om arbejdsskader, hvis den var indtruffet i Danmark.
 Kassation:
Principafgørelsen har ikke længere vejledningsværdi Kassationsdato:
01-04-2011 Love:
Lov om sikring mod følger af arbejdsskade - lovbekendtgørelse nr. 1058 af 17. december 1998 - § 30 Rådets forordning (EØF) nr. 1408/71 af 14. juni 1971 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet - forordning nr. 1408/71 - Lov om forsikring mod følger af ulykkestilfælde - lovbekendtgørelse nr. 137 af 26. april 1968 - § 2 Sagsfremstilling:
Sikrede kom under sin skolegang i 1970 til skade med sin tand.
Skaden blev anerkendt som en erstatningsberettigende skade i det EØS-land, hvor sikrede var social sikret.
 Det fremgår af sagen, at sikrede i 1981 og 1988 fik dækket sine udgifter til tandbehandling af myndighederne i det EØS-land, hvor han var social sikret (herefter den kompetente stat).
Sikrede fik påny foretaget behandling for følgerne af tandskaden i 1999, denne gang i Danmark, hvortil han i mellemtiden var flyttet.
Regningen blev sendt til den  kompetente stat.
 Den kompetente stats myndigheder anførte, at de aktuelle behandlingsudgifter skulle betales efter de danske regler, idet sikrede nu boede i Danmark.
Sikredes bopælskommune afviste at dække behandlingsudgifterne og videresendte sagen til Arbejdsskadestyrelsen.
 Arbejdsskadestyrelsen meddelte, at tandskaden i 1970 ikke faldt ind under dansk arbejdsskadelovgivning, jf. ulykkesforsikringslovens § 2, da sikrede ikke var antaget af en arbejdsgiver til at udføre arbejde her i landet.
I klagen henviste sikrede til, at Arbejdsskadestyrelsen havde begrundet afslaget på at afholde tandlægeudgifterne med, at han på skadestidspunktet ikke var antaget af en arbejdsgiver til at udføre arbejde her i landet.
Dette forekom umiddelbart forkert og i strid med formålet med forordning 1408, som jo netop omhandler retten til at overføre visse sociale sikringsydelser fra et EU- (og EØS-) land til et andet.
Henvisningen til ulykkesforsikringslovens § 2 og passusen "her i landet" - uden samtidig at se denne i lyset af forordningen - udhulede således enhver anvendelse af forordningen ved godkendte arbejdsskader m.v. i andre EØS-lande.
 Sikrede anførte, at det var oplyst, at forordningens artikel 52 a skulle være gældende i et tilfælde som aktuelle, således at Danmark skulle betale på den kompetente stats vegne, og at Danmark efterfølgende kunne have fået beløbet refunderet i den kompetente stat, hvis ikke der havde været indgået aftale om refusionsafkald mellem de to lande.
 Skadelidte tilkendegav, at Arbejdsskadestyrelsens afgørelse var forkert, eller forkert begrundet.
Ved sagens oversendelse til Ankestyrelsen har Arbejdsskadestyrelsen bemærket, at artikel 52 a alene giver ret til naturalydelser efter bopælslandets lovgivning.
Da det anmeldte tilfælde således ikke kunne anerkendes efter dansk lov, havde skadelidte ikke ret til at få dækket  udgifterne til tandbehandling efter ulykkesforsikringslovens § 21.
 1) Er der tale om en arbejdsskade - afgøres af den kompetente stat.
 2) Hvordan skal den dækkes - afgøres af opholdslandet.
 Hvis hjemlandet havde ret, var Arbejdsskadestyrelsens afgørelse forkert, idet opholdslandet med hensyn til spørgsmålet om, hvorvidt der var tale om en arbejdsskade, skulle forholde sig til hjemlandets afgørelse herom, uden påny at efterprøve dette spørgsmål.
 Arbejdsskadestyrelsen har på Ankestyrelsens anmodning kommenteret brevet fra den kompetente stats sociale sikringsmyndigheder.
Arbejdsskadestyrelsen har anført, at styrelsen ikke er enig i den kompetente stats udlægning af artikel 52 a i EF-forordning 1408/71. Forordningen indeholder regler om, hvilket lands lovgivning, der skal anvendes i forskellige situationer.
Forordningen indeholder ikke bestemmelser om, at et land skal anvende et andet lands lov.
 Artikel 52 a i forordningen giver ret til, at en borger, der normalt ikke tilhører opholdslandets personkreds af sikrede efter dette lands arbejdsskadelovgivning kan modtage naturalydelser som om vedkommende var social sikret i opholdslandet.
Det er således korrekt, at Arbejdsskadestyrelsen ikke kan afvise at yde naturalydelser med begrundelsen at vedkommende på skadestidspunktet ikke var omfattet af dansk lovgivning.
På den anden side har vedkommende alene ret til naturalydelser på samme vilkår som andre dansk social sikrede.
Blanket E 123 N giver således ret til naturalydelser som om han var sikret efter arbejdsskadelovgivningen i Danmark.
 "De er ikke berettiget til dækning af behandlingsudgifter (naturalydelser) efter arbejdsskadelovgivningen.
Tandskaden, De fik som skoleelev i 1970, er ikke omfattet af dansk arbejdsskadelovgivning, jf. ulykkesforsikringslovens § 2. Vi har lagt vægt på, at denne lov ikke omfatter skader overgået skoleelever, når skaden ikke er opstået i tilknytning til et ansættelsesforhold. " Afgørelse:
 Ankestyrelsen fandt, at sikrede ikke var omfattet af § 2 i den tidligere lov om ulykkesforsikring, og at der derfor ikke var ret til dækning af behandlingsudgifter.
 Ankestyrelsen lagde til grund, at sikrede pådrog sig en tandskade i 1970, medens han var skoleelev i et land uden for Danmark, og at tandskaden var anerkendt af dette lands myndigheder.
 Begrundelsen var, at skaden skete under skadelidtes skolegang, og at skaden således ikke skete i tilknytning til et ansættelsesforhold.
Ankestyrelsen bemærkede, at en vandrende arbejdstager, der er social sikret i et andet land end i bopælslandet, alene har ret til naturalydelser på samme vilkår som andre social sikrede personer i opholdslandet, jf. artikel 52 a i forordning 1408/71 om vandrende arbejdstagere.
Forordningen har til formål at sikre, at en vandrende arbejdstager ikke stilles ringere end de personer, der er social sikret i bopælslandet.
Det bemærkedes, at forordning 1408/71 ikke pålægger bopælslandet at anvende de retsregler, der gælder i det land, hvor den vandrende arbejdstager er social sikret.
 Ankestyrelsen tiltrådte med denne begrundelse Arbejdsskadestyrelsens afgørelse.
