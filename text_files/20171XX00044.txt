Skriftlig fremsættelse (4. oktober 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af pensionsbeskatningsloven og forskellige andre love (Målretning af aldersopsparing og regulering af fejlagtige pensionsindbetalinger) (Lovforslag nr.
L 16) Det skal kunne betale sig at arbejde og at spare op til en tilfredsstillende pensionisttilværelse.
Det er desværre bare ikke altid tilfældet.
For en stor gruppe kan det i dag ikke betale sig at spare op i en fradragsberettiget pensionsordning.
Det skyldes, at pensionsudbetalingerne medfører aftrapning i de offentlige ydelser efter pensionsalderen.
Det bliver der gjort noget ved med regeringens aftale med Dansk Folkeparti om flere år på arbejdsmarkedet.
Med aftalen bliver det mere attraktivt for seniorer at blive på arbejdsmarkedet, og incitamentet til at spare op til pension styrkes.
Lovforslaget udmønter for det første den del af aftalen, der vedrører øget incitament til opsparing sidst i arbejdslivet.
Der foreslås en række ændringer af aldersopsparingen, så den målrettes den pensionsopsparing, der foretages sidst i arbejdslivet.
Forslaget skal ses i sammenhæng med det forslag om at indføre et skattefradrag for pensionsindbetaling, som regeringen fremlagde den 29. august 2017 i Sådan forlænger vi opsvinget  Jobreformens fase II, som også øger incitamentet til opsparing tidligere i arbejdslivet.
Målretningen af aldersopsparingen indebærer, at der kan indskydes ca. 50.000 kr. årligt på aldersopsparing fra de sidste fem år inden folkepensionsalderen.
Inden da kan der indskydes 5.000 kr. årligt.
Udbetaling af aldersopsparing medfører ikke aftrapning af folkepensionen eller andre offentlige ydelser.
Herudover foreslås det tidligste tidspunkt for ordinær udbetaling af pensionsordninger ændret fra 5 år før folkepensionsalderen til 3 år før folkepensionsalderen.
Denne justering sker i naturlig forlængelse af, at efterlønsperioden bliver 3 år, og tiltaget vil understøtte en senere tilbagetrækning.
Desuden foreslås den maksimale udbetalingsperiode for ratepensioner ændret fra 25 år til 30 år, hvilket skal ses i sammenhæng med den stigende levetid.
Med lovforslaget foreslås det desuden at smidiggøre muligheden for at korrigere for indbetalinger til arbejdsgiveradministrerede pensioner, når indbetalingerne viser sig at indeholde fejl.
Denne del af lovforslaget er ikke en del af aftalen om flere år på arbejdsmarkedet.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
