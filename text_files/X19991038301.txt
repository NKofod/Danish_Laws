God revisionsskik Ved kendelse af 11. april 1997 har Disciplinærnævnet for  

 statsautoriserede revisorer fundet, at indklagede, statsautoriseret revisor  

 Troels Ravnholt, ikke fuldt ud har levet op til god revisorskik, hvorfor han  

 i medfør af lov om statsautoriserede revisorer § 18 a, stk. 1, blev  

 tildelt en advarsel.
 Advarslen var begrundet i, at indklagede ikke over for  

 Disciplinærnævnet havde godtgjort, at han i forlængelse af  

 sine regnskabsudkast fra sommeren 1995 i tilstrækkelig grad havde  

 orienteret klageren om grundlaget for sin påtegning.
 Ved skrivelse af 7. juli 1997 har indklagede indbragt  

 Disciplinærnævnets kendelse med påstand om frifindelse.
 Advokat Hans Boserup har på vegne Scientology i skrivelse af 20.  

 oktober 1997 og svarskrift af 6. marts 1998 påstået  

 stadfæstelse.
 Indklagede har i indbringelsesskrivelsen af 7. juli 1997 bl.a.  

 anført:
 "  .
 at de af min (i lighed med min forgænger, statsautoriseret  

 revisor Arne Lenstrup) på klagerens årsregnskaber tagne forbehold  

 m.v. i afgivne påtegninger, som i realiteten angår  

 væsentligt samme kritikpunkter, er behørigt begrundet og  

 dokumenteret over for klageren.
at klagerens benægtelse heraf er ubegrundet og skyldes  

 manglende forståelse af mine gentagne tydelige opfordringer til at  

 fremskaffe bestemt angivne originale bilag til dokumentation af regnskabet  

 eller vilje til at efterkomme opfordringerne, samt at den af klagerens advokat på mødet den 4. juli 1995  

 og i efterfølgende korrespondance fremsatte kritik af min  

 bilagskontrol er uberettiget, idet den hviler på en misforståelse  

 af kravene i bogføringsbekendtgørelsen, .
 at der med de til klagerens regnskabsmedarbejdere såvel  

 skriftligt som mundtligt givne anmodninger om fremskaffelse af dokumentation  

 i form af bilag, som alene klager efter aftalen om min bistand skulle  

 tilvejebringe, har været givet en klar orientering om betydningen af  

 undladelse af efterkommelse af anmodningerne.
 .
På et møde den 14.  juni 1995 mellem Flemming Larsen og  

 undertegnede samt Per Salvén, og  ., blev regnskabsudkastet for 1990  

 gennemgået.
I forbindelse hermed udleverede Scientology kopi af  

 midtvejsrapport fra den af Told & Skat nedsatte arbejdsgruppe, hvoraf  

 fremgik, at Scientology havde lovet, at regnskaberne skulle revideres  

 af Deloitte & Touche.
Jeg gjorde på mødet udtrykkeligt  

 opmærksom på, at regnskaberne efter aftale ikke skulle revideres,  

 men alene skulle forsynes med en ikke-revisionserklæring.
 Med brevet, ..., af 16. juni 1995 til Per Salvén fremsendtes udkast  

 til regnskabet med ikke-revisionserklæring.
På det i brevet aftalte møde den 19. juni 1995  

 drøftedes udkastet og revisorerklæringen, som i forhold til  

 tidligere år var ændret. Årsagen til ændringen af  

 teksten i erklæringen blev begrundet, ligesom årsagen til  

 forbeholdet i erklæringen blev forklaret.
Sidstnævnte skete  

 blandt andet med henvisning til den tidligere på regnskaberne afgivne  

 revisorerklæring og drøftelse af dokumentationen for 1990.  

 På mødet var der ingen fra Scientology, der gav udtryk for  

 forundring over erklæringens forbehold.
Derimod blev der givet udtryk  

 for, at man gerne havde set, at revisorerklæringen svarede til den, der  

 blev afgivet i tidligere år.
Regnskabet for 1990 blev godkendt og der  

 aftaltes indarbejdelse af enkelte rettelser i erklæringen.
 Den 3. juli 1995 kontaktede advokat Hans Boserup undertegnede og bad om et  

 møde, der afholdtes den 4. juli 1995 hos Deloitte & Touche.  

 Deltagere i mødet var udover undertegnede, Flemming Larsen fra  

 Deloitte & Touche samt Carl Helt, Per Salvén, advokat Hans Boserup  

 og Lennart Karlsson fra Scientology.
 På mødet blev udkastet til regnskab for 1990 med  

 revisorerklæring atter drøftet indgående. Ønsket  

 fra Scientology om, at vi skulle afholde møde med den af Told &  

 Skat nedsatte arbejdsgruppe blev afvist, da vi ikke ønskede at udvide  

 den aftalte arbejdsopgave.
 Jeg fremhævede, at det var nødvendigt, at revisionen modtog  

 godkendelse af regnskaberne år for år, for at undgå flere  

 forbehold i revisorerklæringen.
Under mødet udleverede jeg desuden kopi af revisionsvejledning nr.  

 2, som blev drøftet.
Herunder blev de i erklæringen  

 anførte overtrædelser af bogføringsloven kommenteret.
Da  

 advokat Hans Boserup var uenig i erklæringens konklusion, blev  

 regnskabssystemet hos Scientology gennemgået, tegnet på en tavle  

 samt forklaret med eksempler.
Samtidig blev det oplyst, at på de  

 lister, som revisionen havde modtaget fra Scientology, og hvorfra de bilag  

 som Scientology´s medarbejdere skulle fremfinde til revisorerne som et led i  

 undersøgelsen af validiteten af dokumentationen af foretagne  

 registreringer, var der for regnskabsåret 1990 angivet 88 posteringer,  

 som revisionen ønskede at se bilag på.
Det blev oplyst, at der  

 for årene 1991 til 1993 var udfærdiget lister af et tilsvarende  

 omfang.
 Advokat Hans Boserup anså særligt anmærkningen i  

 revisorerklæringen om manglende bilag som en alvorlig sigtelse mod  

 Scientology og bestred rigtigheden af bemærkningen.
 Da det var Scientology´s egne medarbejdere, der efter de modtagne lister  

 skulle have udfundet de foreliggende regnskabsbilag, måtte revisorerne  

 henvise hertil, efter at drøftelsen på mødet ikke  

 førte til nogen enighed om forståelsen af  

 bogføringsbekendtgørelsens regler.
 .
Under mødet blev der endvidere nævnt eksempler på dels  

 de manglende eksterne udgiftsbilag, dels købsfakturaer med en anden  

 dato end regnskabsperiodens, eller hvor der alene forelå kopier eller  

 købsfakturaer udstedt til en anden Scientology-enhed.
Advokaten  

 afviste eksemplerne med at oplyse, at Scientology "ikke udbetalte noget  

 til nogen", uden at der var sket en flerleddet kontrol af  

 udbetalingsgrundlaget.
Heroverfor forklarede revisor Flemming Larsen, at det  

 i revisorerklæringen anførte, ikke omtalte mangler i den interne  

 kontrol omkring udbetalinger, men det forhold at Scientology ikke havde  

 fremfundet bilag, der kunne underbygge, at der forefindes en ekstern  

 dokumentation for de foretagne posteringer.
 Efter mødet fortsatte samarbejdet om fremskaffelse af  

 dokumentationsmateriale til regnskabet for 1991, som efter udveksling af  

 korrespondance herom i juli og august 1995 førte til fremsendelse, fra  

 revisorerne den 15. august 1995, af udkast til regnskabet for 1991. ...
 Med sit brev af 18. august 1995  . resumerede advokat Hans Boserup den af  

 ham på mødet den 4. juli 1995 fremførte kritik, dels mod  

 udkastet til revisorerklæringen på regnskabet for 1990, dels at  

 vi havde nægtet at give ham enkelte oplysninger til videregivelse til  

 skattevæsenet og nægtet at deltage i et møde med den af  

 Told & Skat nedsatte arbejdsgruppe for at orientere om detaljerne i den  

 foreliggende revisorerklæring til regnskaberne.
For at få fuld sikkerhed for at forholdene i  

 revisorerklæringen var korrekte og for at give Scientology endnu en  

 mulighed for at fremfinde det efterspurgte bilagsmateriale, aftalte  

 revisionen med Per Salvén, at Scientology skulle gøre endnu et  

 forsøg på at fremskaffe den pågældende  

 dokumentation.
Dette bekræftedes i brev af 25. august 1995 ..., hvoraf  

 fremgår, at man nu er i færd med at udfinde fra arkiverne de  

 tidligere udbedte bilag fra årene 1990 til 1993 til revisorernes  

 kontrol, fulgt op af telefax fra Per Salvén til revisor Flemming  

 Larsen af 1. september 1995 ..., hvorefter bilagene skulle afleveres mandag  

 den 5. september 1995.
 Herefter foretog revisorerne endnu en gennemgang af de samme bilag som  

 tidligere for 1990,   ., med det i redegørelsen vedrørende  

 Scientology til Disciplinærnævnet af 15. oktober 1996 angivne  

 resultat  .
 Resultatet af den 2. bilagsgennemgang blev meddelt til Scientology i vort  

 brev af 14. september 1995, i hvilket det er anført, at den anden  

 gennemgang af stikprøverne på ingen måde har givet et  

 resultat, der kunne ændre de foreliggende udkast til  

 revisorvejledninger for 1990 og 1991.
 Herefter fremkom advokat Hans Boserups brev af 27. september 1995,  .,  

 hvori han indgående gentager sine indvendinger imod  

 "revisionspåtegningen",     Brevet følges op den 28.  

 september 1995 af et brev fra Lennart Karlsson og Per Salvén til  

 revisor Flemming Larsen og undertegnede, hvori man nu gør  

 gældende, at Scientology ikke har bedt om en anden gennemgang af  

 stikprøverne og altså efterfølgende ikke ønsker en  

 sådan gennemført.
 .
Da den fortsatte kommunikation mellem parterne ikke bragte konflikten til  

 ende, aftaltes der møde den 19. december 1995 hos Deloitte &  

 Touche.
Deltagerne var fra revisionsfirmaet statsaut. revisor Bent Hansen og  

 revisor Flemming Larsen og fra Scientology advokat Hans Boserup, Carl Helt og  

 Per Salvén.  .
 Også på dette møde blev der fra vor side udfoldet  

 betydelige anstrengelser på at forklare bogføringslovens  

 bestemmelser, herunder at manglende dokumentation for udgiftsbilag   i det  

 omfang, der var tale om - nødvendigvis måtte give sig udslag i  

 et forbehold i revisorerklæringen.
.." I klagerens skrivelse af 18. august 1995 hedder det bl.a.:
 "For god ordens skyld skal jeg hermed sammenfatte baggrunden for og  

 udfaldet af vort møde på Deres kontor den 4. juli 1995.
 Den 21. november 1991 indgik Direktoratet for Københavns Skatte- og  

 Registerforvaltning og Church of Scientology Advanced Organization, Saint  

 Hill Europe & Africa forlig om skatteansættelsen for 1976-1989. For  

 1992 og efterfølgende år vedtog parterne som  

 målsætning, at årsregnskabet skulle kunne afgives med en  

 revisionspåtegning uden forbehold.
 Foranlediget af samrådsspørgsmål har skatteministeren  

 opfordret Told- og Skattestyrelsen til at iværksætte en  

 undersøgelse af Scientology-Kirkens aktiviteter.
 Den i denne anledning nedsatte arbejdsgruppe har under et  

 oplysningsmøde tilkendegivet, at man nødig ville aflevere sin  

 endelige rapport til ministeren, førend man havde modtaget  

 påtegnede regnskaber fra kirkens revisor.
 .
Der foreligger for 1990 udkast til regnskab med påtegning fra  

 revisorerne.
De sidste regnskaber forventes ikke færdiggjort før  

 i september 1995.
 I revisionspåtegningen for 1990 er der taget forbehold.
 Som følge af denne påtegning, der afgørende adskiller  

 sig fra den af revisionsfirmaet sidst givne påtegning vedrørende  

 1989-årsregnskabet, har kirkens interne revisorer og undertegnede  

 advokat haft møde med Dem  den 4. juli 1995 for at få oplyst,  

 dels hvad der lå til grund for ændringen i  

 revisionspåtegningen, dels for at få oplyst, hvilke iagttagelser,  

 der lå til grund for revisionspåtegningen.
 .
 De oplyste, at forskellen mellem 1989-påtegningen og  

 1990-påtegningen i det væsentlige skyldtes, at Foreningen af  

 Statsautoriserede Revisorers vejledning vedrørende ikke reviderede  

 årsregnskaber i marts 1995 havde erstattet en tidligere vejledning fra  

 april 1979.
 Forespurgt hvilke bestemmelser i bogføringsloven revisorerne  

 anså for overtrådt, gav De en henvisning til loven i  

 almindelighed.
 På mit spørgsmål om, hvilke gerningsindhold, der var  

 afsløret som overtrædelser af bogføringsloven, afgav De  

 intet svar.
 .
Det fremgik, at revisor Flemming Larsen fra Deloitte & Touche havde  

 foretaget 88 stikprøvekontroller af bilag i 1990-regnskabet.
Det  

 fremgik endvidere, at han var utilfreds med den mængde af interne  

 grundbilag, han havde fundet.
Han ønskede eksterne bilag.
Det blev  

 ikke oplyst på hvilken måde  

 bogføringsbekendtgørelsens § 11 eventuelt skulle være  

 overtrådt, og De afslog at oplyse nærmere om de 88  

 stikprøvekontroller eller oplyse, hvilket bilag, der var  

 stikprøvekontrolleret.
Det er af stor interesse for såvel  

 kirkens ledelse som skattevæsnet, at konstatere om eksterne grundbilag  

 f.eks. er korrekt bogført.
.." Indklagede besvarede den 23. august 1995 advokat Boserups skrivelse  

 af 18. august 1995. Det hedder i skrivelsen bl.a. :
 " .
 I lighed med de foregående år, blev det aftalt, at Deloitte  

 & Touche ikke skal foretage en revision af kirkens  

 årsregnskaber.
 Baggrunden for netop denne aftale med kirken er:
 at kirkens registreringssystemer, herunder det af kirken anvendte  

 regnskabssystem, dokumentationsgrundlag og arkiveringsmetode samt  

 afstemningsrutiner, ikke muliggør gennemførelsen af  

 sædvanlig revision baseret på de af ledelsen indbyggede interne  

 kontroller til sikring af bl.a. regnskabets pålidelighed.
 det forhold, at kirken os bekendt ikke er underlagt revisionspligt og ikke  

 har ønsket, at vi foretager en udvidet substansrevision.
 Vi henviser i den forbindelse til vore revisionspåtegninger for  

 årsregnskaberne 1984 til 1989, hvoraf det fremgår, at vi ikke  

har foretaget revision.
 .
Færdiggørelse af regnskaber for 1990 til 1993 Vi kan oplyse, at regnskabet for 1990, efter vore drøftelser  

 på mødet den 4. juli 1995, er fremsendt i korrigeret udkast den  

 5. juli 1995, og at regnskabet for 1991 er fremsendt i udkast den 15. august  

 1995.
 Vi har i vort følgebrev til udkast til regnskab for 1991 meddelt  

 kirken, at vi finder det hensigtsmæssigt, at regnskaberne for 1990 og  

 1991 godkendes og færdiggøres nu.
 Vi har imidlertid ikke modtaget kirkens kommentarer til regnskabet for  

 1991, ligesom vi ikke har modtaget kommentarer til det korrigerede  

 regnskabsudkast for 1990.
 Vi forventer, at kirken fremsender kommentarer til ovenstående  

 regnskabsudkast så hurtigt som muligt, eller at kirken foreslår  

 en dato for afholdelse af afsluttende regnskabsmøde.
Såfremt vi ikke har modtaget kommentarer til udkast til regnskaber  

 for henholdsvis 1990 og 1991 inden udgangen af august 1995, vil vi tillade os  

 at fremsende disse i endelig form.
Herefter vil vi fortsætte vor  

 gennemgang af regnskabsmaterialet for 1992 og 1993 samt udarbejde udkast til  

 regnskaber for 1992 og 1993 indeholdende revisionspåtegninger.
 .
Revisionspåtegning for 1990 .
 De har fremdraget følgende forhold:
Bogføringsloven Det er ikke korrekt, at vi på mødet den 4. juli 1995 ikke  

 angav, hvilke bestemmelser i bogføringsloven, som vi anser for  

 overtrådt.
 Vi henviste på mødet til vor revisionspåtegning, hvoraf  

 de pågældende overtrædelser fremgår med al tydelighed  

 under afsnittet "Forbehold for overholdelse af  

 bogføringsloven": Citeret nedenfor:
 "Vi har konstateret, at der på flere punkter foreligger  

 overtrædelser af bogføringslovens bestemmelser om god  

 bogføringsskik og aflæggelse af regnskab m.v., hvoraf vi skal  

 fremhæve følgende forhold:
 Der foreligger ikke i alle tilfælde dokumentation for  

 udgiftsførte omkostninger og aktiverede anlægsaktiver.
Der er ikke foretaget lageroptælling på balancedagen.
Lageret  

 er således medtaget i regnskabet som et beregnet beløb opgjort  

 med udgangspunkt i et skøn over bruttoavancen.
 Der er endvidere ikke foretaget afstemning af eller indhentet  

 bekræftelser på regnskabsposterne "Tilgodehavende hos  

 tilsluttede kirker og organisationer", "Medlemsdebitorer",  

 "Gæld til tilsluttede kirker og organisationer" samt  

 "Menighedsmedlemmers forudbetalinger". Disse poster - hvoraf en del  

 kan henføres til mellemværender med moderorganisationen - er  

 således optaget på grundlag af kirkens registreringer.
Indtægter og udgifter er ikke i alle tilfælde periodiseret  

 efter sædvanlige principper.
Der er således i årsregnskabet  

 medtaget nettoudgifter på ca. 7 mio. kr. vedrørende tidligere  

 år.
Bilag Vi kan oplyse, at vi finder, at bogføringsbekendtgørelsens §  

 11 er overtrådt, såfremt afholdte udgifter samt aktiverede  

 anlægsaktiver gentagne gange alene er dokumenteret ved interne bilag  

 (et blåt udgiftsbilag, der kan købes hos enhver  

 kontorholdsforretning).
 Grundlaget for vor bedømmelse har omfattet en stikprøvevis  

 gennemgang af udgiftsbilag.
Bekræftelse på mellemværender Deres kommentarer vedrørende vor bemærkning i  

 revisionspåtegningen vedrørende bekræftelser og  

 afstemninger af regnskabsposterne "tilgodehavende hos tilsluttede kirker  

 og organisationer", "medlemsdebitorer", "gæld til  

 tilsluttede kirker og organisationer" samt "menighedsmedlemmers  

 forudbetalinger" må bero på en misfortolkning.
Forholdet  

 blev drøftet i detaljer under mødet den 4. juli 1995 og  

 bekræftet af Hr.
Per Salven (regnskabschef for kirken).
 Selv om det er korrekt, at kirken i 1990 påbegyndte udarbejdelsen af  

 afstemninger af visse mellemværender, har vi ikke fået forevist  

 sådanne afstemninger pr. 31. december 1990.
 Derimod har vi modtaget afstemninger pr. 31. december 1991 af  

 væsentlige tilgodehavender hos tilsluttede kirker og organisationer  

 samt væsentlige gældsposter til tilsluttede kirker og  

 organisationer.
 For at undgå misforståelser bedes De bemærke  

 følgende:
 Når vi nævner, at der ikke er foretaget afstemninger, skal  

 dette forstås således, at vi ikke har modtaget / fået  

 forevist afstemninger.
Når vi nævner, at vi har modtaget afstemninger, skal dette  

 forstås således, at vi har efterset, at der er foretaget  

 afstemninger samt fået forevist disse.
Hvorimod vi jf. vor aftale om  

 regnskabsmæssig assistance ikke har efterprøvet om  

 afstemningerne er korrekt periodiseret, behæftet med fejl eller mangler  

 i øvrigt.
En sådan efterprøvning er uden væsentlig  

 værdi, hvis den ikke tager udgangspunkt i et komplet materiale.
 Med hensyn til "medlemsdebitorer" og "menighedsmedlemmers  

 forudbetalinger" har vi modtaget oplysninger fra kirken om, at kirken  

 ikke udsender kontoudtog eller på anden måde foretager  

 bekræftelser af disse mellemværender.
 Vor aftale med kirken om regnskabsmæssige assistance har ikke  

 omfattet en udsendelse af saldomeddelser til bekræftelse af  

 mellemværender.
Pantsætninger Vi skal gøre opmærksom på, at den mellem kirken og  

 Deloitte & Touche indgåede aftale medfører, at kirken og  

 ikke Deloitte & Touche har ansvaret for at indhente oplysninger til brug  

 for regnskabet, samt at udarbejde regnskabet.
 Såfremt kirken fremskaffer disse oplysninger, vil disse naturligvis  

 blive indarbejdet i årsregnskabet, og revisionspåtegningen vil  

 blive korrigeret i overensstemmelse hermed.
 Det er korrekt, at vi har ydet assistance i forbindelse med opstillingen  

 og skrivning af årsregnskabet for 1990, men dette er ifølge  

 aftale alene sket på baggrund af de oplysninger, som kirken har  

 tilvejebragt.
." Klageren  har i sit svarskrift af 6. marts 1998 bl.a.  

 anført:
 " .
 Sagen drejer sig i hovedsagen om, at [indklagede] har påført  

 årsregnskabet en revisionspåtegning stærkt kritisk mod  

 bilag for 1990, 1991, 1992 og 1993. [Indklagede] har trods  

 gentagne opfordringer ikke været at formå til at oplyse hvilke  

 bilag, det drejede sig om, og hvad der var i vejen med de  

 pågældende bilag...
 .
[Indklagede] gør gældende, at revisionsbemærkningerne  

 grundlæggende er de samme som i de tidligere regnskaber, hvor  

 revisionspåtegningen er udfærdiget af [indklagedes] tidligere  

 kollega, statsaut. revisor Arne Lenstrup.
Revisionspåtegningen  

  på regnskaberne ændredes imidlertid dramatisk, da [indklagede]  

 overtog regnskabsudfærdigelsen, og man leder forgæves i  

 påtegninger, udfærdiget af statsaut. revisor Arne Lenstrup efter  

 bemærkninger, som "Som følge af de ovenfor anførte  

 forhold giver regnskabet efter vor opfattelse ikke et redeligt billede af  

 aktiver og passiver, den økonomiske stilling og resultat".
 [Indklagede] har været igennem samtlige 4 års bilagsmateriale  

 og er ikke under bilagsgennemgangen kommet med kommentarer, der afveg fra  

 tidligere år. ... [Indklagede] oplyste ikke under gennemgangen, at han  

 fandt reglerne for afvigelse af revisionspåtegninger ændret, og  

 at han derfor ville være nødsaget til at bruge et strengere  

 sprogbrug.  ..
Hvad der i bilagsgennemgangen adskilte sig fra tidligere år, var  

 alene, at [indklagede] på et tidspunkt - efter at have gennemset  

 bilagene og afleveret dem til [klageren] - bad om at få lov til at  

 gennemgå bilagene en gang til.
Det fik han lov til, og der ser ud som  

 om at denne anden gennemgang var basis for kritik.
Uanset at denne  

 altså ikke er dokumenteret med henvisning til specielle  

 bilag." Indklagede har i skrivelse af 14. maj 1998 bl.a. anført:
 " ..
Deloitte & Touche afbrød drøftelserne fordi vi  

 anså vor oplysningspligt som værende opfyldt Det er ikke korrekt, når det fra advokat Hans Boserup´s side  

 påstås, at vi ikke på behørig vis overfor  

 Scientology har redegjort for årsagen til, at vi fandt det  

 nødvendigt at tage forbehold i vor erklæring på  

 regnskaberne for 1990 og 1991.
 Vel vidende, at et forbehold normalt er en alvorlig sag, der i nogle  

 tilfælde kan få vidtgående konsekvenser, gjorde vi derfor  

 mange anstrengelser for at sikre, dels at det faglige grundlag for  

 forbeholdet var til stede, dels for at Scientology forstod baggrunden  

 herfor.
I en periode på ca. 6 måneder argumenterede vi således  

 på flere møder og i breve til Scientology for de  

 omstændigheder, der lå til grund for vort forbehold, og som  

 basalt set var de samme, som havde ligget til grund for de forbehold, vi  

 havde taget på tidligere års regnskaber.
Hertil kommer, at vi i  

 den samme 6 måneders periode desuden efterprøvede den af os  

 allerede foretagne stikprøvevise bilagskontrol for at sikre os, at vor  

 faglige konklusion var i orden.
 Ovennævnte blev også fremført på det møde,  

 som advokat Hans Boserup henviser til, jf. side 3 i bilag XII.
 Citatet "hvorefter Bent Hansen fra [indklagedes] side forklarede,  

 at man principielt ikke ville udlevere disse oplysninger" skal ikke  

 bestrides, men der gøres opmærksom på, at det citerede er  

 taget ud af en større sammenhæng, idet det var en afsluttende  

 bemærkning i et møde, der varede 1-2 timer.
 Det principielle i den citerede udtalelse var, at vi ikke ønskede  

 at fortsætte drøftelserne, fordi vi efter megen umage var  

 nået til det stadie i forløbet, hvor vor argumentation ikke blev  

 hørt af Scientology.
Scientology s uberettigede kritik af vor bilagskontrol I advokat Hans Boserups s brev af den 28. november 1996 til  

 Disciplinærnævnet karakteriseres 4 af de udtagne  

 stikprøver som værende indtægtsbilag og i svarskrift af 6.  

 marts 1998 fremføres det:"at kritikpunkterne vedrørende  

 bilagene for 1990 savnede grundlag, og i vidt omfang vedrørte  

 indtægtsbilag og ikke udgiftsbilag.
 Der skal i denne forbindelse understreges, at alle vore 88  

 stikprøver er udvalgt fra udgiftskonti og udgiftsposter.
 .
Vore arbejdspapirer viser, at der i vidt omfang manglede dokumentation for  

 de på udgiftskontiene foretagne debiteringer.
Herudover viste vor  

 stikprøve, at der også manglede dokumentation for 2 af 4 bilag,  

 for så vidt angår krediteringer på respektive  

 udgiftskonti.   .
 .. vedrører krediteringer på udgiftskontoen  

 "printning" .
Den dokumentation, som Scientology tilvejebragte til brug for vor  

 vurdering af de to transaktioner, bestod af to interne bilag (ikke  

 salgsfaktura, kreditnota eller lignende) samt en kopi af  

 bankoverførsler.
På dette grundlag var det ikke muligt for os at  

 vurdere, om disse to posteringer vedrører en rettelse af en fejl eller  

 en fejlregistrering af en indtægt på en udgiftskonto.
Det er i øvrigt væsentligt for mig at fremhæve, at  

 konklusionen af den stikprøvevise bilagskontrol af afholdte udgifter  

 er baseret på en vurdering af resultatet af samtlige 88  

 stikprøver.
Netop det forhold, at der i stikprøven  

 fremtræder krediteringer på udgiftskonti dokumenterer  

 stikprøveudvælgelsens bonitet.
Hvorvidt Scientology efterfølgende, på foranledning af  

 advokat Hans Boserup, har tilvejebragt yderligere dokumentation for disse  

 posteringer, kan jeg selv sagt ikke vurdere.
Derimod vil jeg fremhæve,  

 at vi under vor bilagskontrol i efteråret 1994 og foråret 1995 og  

 ved den ovenfor omtalte efterfølgende gennemgang i sommeren 1995 alene  

 har haft mulighed for at forholde os til det bilagsmateriale, som Scientology  

 på daværende tidspunkt havde fremskaffet.
Anden bilagsgennemgang Advokat Hans Boserup s afsluttende bemærkning, om at undertegnede  

"bad om at få lov til at gennemgå bilagene en gang  

 til" er forkert.
 Årsagen til, at vi traf aftale om en fornyet bilagsgennemgang var,  

 at vi ville give Scientology endnu en mulighed for at fremskaffe  

 dokumentation for de foretagne posteringer med den mulige virkning, at vi  

 kunne undgå at tage forbehold i erklæringen.
 Resultatet af denne fornyede bilagsgennemgang for årene 1990 og 1991  

 var, at den ikke ændrede vor konklusion.
 I øvrigt skal jeg gentage, at konklusionen i vor erklæring er  

 baseret på  alle de mangler og fejl, og usikkerheder, som vi har  

 konstateret under vort arbejde herunder, at Scientology ikke kunne  

 dokumentere alle udgifter.
 .
 Hertil bemærkes, at revisorerklæringen på  

 årsregnskabet for 1989 blev dateret i september 1990.  

 Revisorerklæringerne på årsregnskaberne for 1990 og 1991 er  

 udarbejdet i maj 1995 i overensstemmelse med de erklæringsnormer, der  

 var gældende på dette tidspunkt.
.." I indklagedes svarskrift for Disciplinærnævnet hedder det  

 bl.a.:
"Indledningsvist gør indklagede opmærksom på, at  

 de forbehold, der er medtaget i udkast til erklæringer for regnskaberne  

 i 1990 og 1991, materielt svarer til de forbehold, der er indeholdt i  

 erklæringerne for regnskaberne for 1984 til 1989." Sagen blev behandlet på et møde i Revisornævnet den 19.  

 april 1999, hvor begge parter gav møde.
 Indklagede har forklaret, at der på mødet den 19. juni  

 1995 blev foretaget ganske få mindre ændringer i formuleringen.  

 Der var på møderne den 14. juni og 19. juni 1995 ikke fra  

 klagerens side protest mod formuleringen af påtegningen på  

 1990-regnskabet, der indholdsmæssigt ikke afveg væsentligt fra  

 tidligere års påtegninger.
På mødet den 4. juli 1995 var klagerens advokat uenig i  

 nødvendigheden af grundbilag.
Indklagede foreslog en fornyet  

 gennemgang af bilagene i håb om, at der ville komme dokumentation for  

 alle 88 stikprøver.
Denne gang fik man dog kun 57 bilag, og heraf  

 manglede dokumentation i 20 tilfælde.
Der var ikke tale om  

 småting.
Det blev på møderne forklaret, hvilken  

 dokumentation der skulle tilvejebringes.
Revisor hos Deloitte & Touche Flemming Larsen har forklaret om  

 vanskelighederne med at fremfinde bilag i perioden 1984-1989. Det var  

 baggrunden for, at revisionsfirmaet i 1994 ønskede, at klageren selv  

 skulle fremfinde bilag for de stikprøver, som revisionsfirmaet  

 ønskede.
Tilbagemeldingen til klageren om, hvad der manglede, skete  

 som regel på uformelle møder i revisionsfirmaet med Per  

 Salvén.
Det blev ved sådanne lejligheder også fortalt, at  

 konsekvensen af manglende dokumentation ville være, at revisionsfirmaet  

 ville tage forbehold.
Det blev forklaret, hvad der skulle til, for at en  

 stikprøve kunne accepteres.
Per Salvén har forklaret, at han har beskæftiget sig  

 med regnskabet hos klageren siden 1990. Han havde læst  

 påtegningen på 1989-regnskabet.
I 1994 stillede revisionsfirmaet  

 måske 200 spørgsmål, men ingen der gik på  

 spørgsmålet om eksterne contra interne bilag.
Først da  

 udkastet til påtegningen kom, blev han klar over, at der var noget  

 galt, men han fik ikke at vide, præcis hvad det var.
På  

 mødet den 19. juni 1995 forklarede revisionsfirmaet noget om, at man  

 ikke anså dokumentationen for tilstrækkelig.
Han ved ikke,  

 hvorfor indklagede i 1995 ønskede at se bilagene igen.
Da de ikke var  

 blevet opbevaret samlet hos klageren, og da der var gået et år,  

 siden de sidst havde været udleveret, kunne man ikke nu finde alle  

 bilagene.
Når man den 28. september 1995 skrev, at man ikke  

 ønskede, at den anden gennemgang af stikprøverne  blev  

 foretaget, havde det sammenhæng med, at man ikke vidste, hvad  

 formålet med denne gennemgang var.
Man forstod ikke, hvorfor  

 påtegningen ikke kunne ændres på det grundlag, der var  

 kommet frem på møderne.
 Begge parter har hver især i det væsentlige anført de  

 synspunkter, der er gengivet i Disciplinærnævnets kendelse.
 Revisornævnets bemærkninger:
Det fremgår af det i sagen værende regnskabsmateriale, at  

 Church of Scientology driver en virksomhed med en årlig omsætning  

 på 70-80 mio. kr.
Denne virksomhed er omfattet af bl.a.  

 bogføringsloven med deraf følgende krav til bilagsopbevaring  

 m.v.
Ansvaret for overholdelsen af disse krav ligger hos klagerens  

 ledelse.
 Som anført i kendelsen gik aftalen i 1994 mellem klageren og  

 indklagedes forgænger ud på ydelse af regnskabsmæssig  

 assistance ved udarbejdelsen af årsregnskaberne 1990-1993. Der skulle  

 ikke foretages revision.
 Det blev mellem klageren og revisor aftalt, at fremfinding af bilag efter  

 revisors anmodning skulle udføres af klagerens medarbejdere.
 Det lægges til grund, at en række af de fremfundne bilag ikke  

 opfyldte bogføringslovens krav, og at manglerne ikke var  

 bagatelagtige.
 Indklagede tog derfor, således som han var forpligtet til, relevante  

 og velbegrundede forbehold.
 Revisornævnet lægger i overensstemmelse med bl.a. indklagedes  

 forklaring for Disciplinærnævnet til grund, at også  

 tidligere års regnskaber var forsynet med forbehold, der materielt set  

 svarede til forbeholdet over for 1990-regnskabet.
 Som sagen foreligger for Revisornævnet, skal nævnet alene tage  

 stilling til, om indklagede kan godtgøre, at han i  

 tilstrækkeligt omfang og på tilstrækkeligt tidligt  

 tidspunkt over for klageren har begrundet og dokumenteret grundlaget for  

 forbeholdet og kritikken.
Det kan lægges til grund, at der har været afholdt en  

 række møder, hvor det efter de afgivne forklaringer er blevet  

 drøftet, hvilket bilagsmateriale revisionen ønskede, at  

 klageren skulle tilvejebringe.
Desuden har indklagede i skrivelsen af 23.  

 august 1995 indgående redegjort for indholdet af påtegningen  

 på 1990-regnskabet.
 Ved at have kommunikeret med klageren om de tagne forbehold i det omfang  

 og på den måde, der fremgår af sagen, har indklagede  

 på tilstrækkelig måde dokumenteret, at have handlet i  

 overensstemmelse med god revisionsskik.
 Indklagede frifindes derfor.
 I medfør af bekendtgørelse om Revisornævnet § 11, stk.  

 3, er det bestemt at kendelsen skal offentliggøres.
 Thi bestemmes:
 Disciplinærnævnets afgørelse ændres  

 således, at statsautoriseret revisor Troels Ravnholt frifindes.
Bilag Ved skrivelse modtaget den 31. januar 1996 indgav advokat  

 Hans Boserup på vegne Church of Scientologi AOSH & EU klage over  

 Deloitte & Touche, Statsautoriseret Revisionsaktieselskab.
Klagen blev  

 ved skrivelse af 23. februar 1996 præciseret til at angå  

 statsautoriseret revisor Troels Ravnholt.
 Erhvervs- og selskabsstyrelsen har oplyst, at revisor  

 Troels Ravnholt blev meddelt beskikkelse som statsautoriseret revisor den 15.  

 februar 1977.
 Parterne har under et møde med nævnet  

 redegjort nærmere for deres synspunkter, ligesom der er afgivet  

 forklaring af repræsentanter for klageren og af indklagede.
 Statsautoriseret revisor Arne Lenstrup hos Deloitte &  

 Touche bistod fra 1986 til den 1. marts 1995, hvor hans  

 ansættelsesforhold hos Deloitte & Touche ophørte, klageren  

 med regnskabsudfærdigelse og hjælp til forbedring og  

 tilrettelæggelse af klagerens bogholderi og registreringssystemer.
 I maj-juni 1994 blev der indgået mundtlig aftale med  

 statsautoriseret revisor Arne Lenstrup om ydelse af regnskabsmæssig  

 assistance ved udarbejdelsen af årsregnskaberne for 1990-1993. Der  

 skulle ikke foretages revision.
 I slutningen af 1994 iværksatte skatteministeren en  

 undersøgelse af klagerens økonomiske forhold.
 Arne Lenstrup fremsendte den 4. januar 1995 til klageren  

 to notater om "manglende/åbentstående punkter" i  

 regnskabsmaterialet for 1992 og 1993.
Efter at Arne Lenstrup var fratrådt, meddelte  

 revisionsfirmaet den 23. marts 1995, at man ikke ville være i stand til  

 at betjene klageren fra og med regnskabsåret 1994, men at man ville  

 færdiggøre de allerede aftalte opgaver.
Den 3. maj 1995  

 indtrådte indklagede i sagen efter Arne Lenstrups fratræden.  

 Indklagede færdiggjorde udkast til regnskaber for årene 1990 og  

 1991. På et møde med klager den 19. december 1995, hvor disse  

 udkast blev drøftet, udtrådte indklagede af sagen uden at have  

 færdiggjort udkast til regnskaberne for 1992 og 1993. Den  

 følgende måned indbragte klageren sagen for nævnet.  

 Klageren havde forinden antaget statsautoriseret revisor Knud Højte  

 til som ny revisor at opstille regnskaberne fra og med 1994.
Revisionspåtegningerne i udkastene til regnskab for  

 1990 og 1991 er i det væsentlige enslydende.
Der foreligger ikke  

 revisionspåtegninger vedrørende regnskabsårene 1992-1993.  

 Af påtegningen vedrørende 1990-regnskabet, dateret og  

 underskrevet den 15. juni 1995 af bl.a. indklagede, fremgår blandt  

 andet:
 "Vi har ydet assistance ved udarbejdelsen af  

 årsregnskabet for 1990 for Church of Scientology . . . . .
 . . . . . . . . . . . .
 Vort arbejde er udført i overensstemmelse med  

 almindeligt anerkendte retningslinier for assistance med ikke-reviderede  

 regnskaber.
 . . . . . . . . . . . .
Forbehold for overholdelse af  

 bogføringsloven Vi har konstateret, at der på flere punkter  

 foreligger overtrædelser af bogføringslovens bestemmelser om god  

 bogføringsskik og aflæggelse af regnskab m.v., hvoraf vi skal  

 fremhæve følgende forhold:
 Der foreligger ikke i alle tilfælde dokumentation  

 for udgiftsførte omkostninger og aktiverede anlægsaktiver.
 . . . . . . . . . . . .
 . . . . . . . . . . . .
Konklusion Årsregnskabet er efter vor opfattelse behæftet  

 med fejl og mangler, ligesom bestemmelserne i bogføringsloven ikke er  

 fulgt.
Ligeledes er værdiansættelsen af aktiver og  

 gældsposter behæftet med væsentlig usikkerhed.
 Som følge af de ovenfor anførte forhold  

 giver regnskabet efter vor opfattelse ikke et redeligt billede af aktiver og  

 passiver, den økonomiske stilling og resultat.
. . . . . . . . . . " Lennart Karlsson har blandt andet forklaret, at han er  

 økonomisk ansvarlig for klagerens regnskaber i Europa.
Han har ikke  

 under det regnskabsmæssige samarbejde med indklagede fået  

 fornemmelse af, at der var alvorlige fejl i regnskaberne.
Når  

 indklagede fremsendte lister over bilag, der ønskedes  

 gennemgået, blev bilagene fundet frem i arkivet og sendt til  

 indklagede.
På et møde i sommeren 1995 ville indklagede ikke  

 fortælle, hvilke specifikke fejl, der var i bilagene.
Det var ikke  

 så nemt at forelægge et regnskabsudkast for ledelsen til  

 godkendelse, når det var forsynet med negative bemærkninger fra  

 revisor, og det ikke samtidig var muligt at fortælle, hvilke fejl, der  

 konkret var tale om.
Klageren har indleveret selvangivelser til  

 skattevæsenet for 1990-1993. Indklagedes arbejde er ikke overtaget og  

 gjort færdigt af en anden revisor.
Per Salvén, der ligeledes er ansat i klagerens  

 regnskabsafdeling, har blandt andet forklaret, at der ikke tidligere har  

 været anledning til at se på de bilag, der i henhold til de nu  

 foreliggende oversigter, bilag O - Q, kritiseres fra indklagedes side.
Der  

 har ikke tidligere været henvist til bestemte bilag, som det er sket  

 nu.
Det er vidnets opfattelse, at der generelt ikke er "fejl" i  

 forbindelse med klagerens bilag, bortset fra småfejl, som findes i alle  

 regnskaber.
Det er rigtigt, at der i nogle tilfælde alene er tale om  

 fakturakopier, men klageren er aldrig blevet bedt om at finde de originale,  

 som findes i arkivet.
Nogle af de forhold, der fremgår af de seneste  

 oversigter, er måske blevet nævnt på møder i  

 sommeren 1995, men klageren har ikke haft konkrete henvisninger at gå  

 frem efter.
Indklagede har blandt andet forklaret, at han på  

 møderne med klageren fik det indtryk, at klageren reelt ikke  

 ønskede regnskaberne færdiggjort.
På grund af fremkomsten  

 af revisorvejledning nr. 2 var det nødvendigt at opstille og formulere  

 revisorpåtegningerne anderledes end i de tidligere år, og dette  

 opfattedes som noget negativt af klageren.
Der var imidlertid i det  

 væsentlige tale om de samme indholdsmæssige mangler ved  

 regnskaberne som i 1989. Indklagede bad om at se bilagene to gange for at  

 sikre sig, at konklusionerne var rigtige.
Han bad om, at regnskabsudkastet  

 for 1990, som er lavet af klageren, blev godkendt af klagerens ledelse, inden  

 indklagede gik videre med de følgende regnskaber for undgå  

 yderligere forbehold om manglende godkendelse.
Der var mange reguleringer  

 vedrørende det tidligere regnskabsår.
Endvidere var der blandt  

 andet en mellemregning med moderselskabet på 9 mio. kr., som der ikke  

 forelå ekstern bekræftelse af.
Han har 3-4 gange spurgt efter  

 bilagsdokumentationen.
Da bilagene var svære at finde, måtte  

 klageren selv finde materialet, som hele tiden har været i klagerens  

 besiddelse.
Klageren har under mødet med nævnet  

 sammenfattet klagen til at angå det forhold, at indklagede trods flere  

 opfordringer har undladt at henvise til, hvilke bilag, der dannede grundlag  

 for forbeholdene i revisionspåtegningerne.
Først umiddelbart  

 før mødet med nævnet fremkom indklagede med bilagene O -  

 Q, der opfylder klagerens ønske om bilagshenvisning.
Indklagede har  

 udvist pligtforsømmelse ved ikke tidligere at være fremkommet  

 med oplysningerne.
 Klagerens nedennævnte klagepunkter, som  

 fremgår af den oprindelige klageskrivelse, skal opfattes som  

 underpunkter i forhold til hovedklagen:
 Indklagede har ikke færdiggjort klagerens  

 årsregnskaber for 1990-1993 til trods for, at der i 1994 var  

 indgået aftale herom.
Indklagede har afvist at henvise til de interne  

 specifikationer, rapporter og lignende, som indklagede i forbindelse med  

 regnskabsaflæggelsen har fået forelagt, og som har givet  

 anledning til regnskabspåtegningerne.
Indklagede har endvidere  

 afslået at oplyse, hvilke bestemmelser i  

 bogføringsbekendtgørelsen, der var tilsidesat, og hvori  

 overtrædelsen bestod.
 Indklagede har ikke afleveret årsregnskaberne for  

 1990-1993, der var færdige i efteråret 1994, selv om indklagede i  

 hele 1995 var klar over, at der var nedsat et særligt udvalg til  

 undersøgelse af klagerens forhold.
 Indklagede har ved at undlade at aflevere  

 årsregnskabet for 1993 afskåret klagerens nye revisor fra at  

 få kendskab til de regnskabstal, der skulle danne grundlag for  

 regnskabet for 1994 og følgende år.
 Indklagede har også overfor klagerens nye revisor  

 afvist at henvise til de interne specifikationer, rapporter og lignende, som  

 klageren havde udleveret til indklagede til brug for regnskabsopgaven, og som  

 lå til grund for regnskabspåtegningerne.
 De ovenfor beskrevne tilsidesættelser af de pligter,  

 der gælder for en statsautoriseret revisor, har fundet sted  

 vedrørende regnskaberne for alle 4 år, idet indklagede  

 angiveligt allerede i første halvdel af 1995 havde gennemgået  

 det væsentlige af det samlede regnskabsmateriale og måtte indse,  

 at regnskabspåtegningerne kunne forventes at blive ens for alle  

 år.
 Indklagede har blandt andet anført  

 følgende:
Det var klageren, der skulle færdiggøre  

 udkast til regnskaberne.
Indklagede skulle herefter gennemgå  

 regnskaberne, renskrive dem  og forsyne dem med en revisorerklæring.
I  

 sommeren 1995 afholdt indklagede et møde med ledelsen hos klageren,  

 hvor regnskabet for 1990 stort set blev godkendt.
Derefter fremsendtes det  

 renskrevne regnskabsudkast for 1991 til klageren den 15. august 1995.  

 Når indklagede i korrespondancen mellem parterne anførte, at de  

 følgende regnskaber ville blive fremsendt med  

 revisorerklæringer, når 1991-regnskabet var godkendt, var det et  

 forsøg på at undgå et yderligere forbehold om manglende  

 godkendelse.
Klageren har imidlertid ikke vist et reelt ønske om  

 en professionel dialog.
Det er indklagedes opfattelse, at klageren og  

 klagerens advokat ikke har næret et reelt ønske om at få  

 udarbejdet regnskaber for årene 1990-1993.
 Indklagede fik først på et møde den  

 14. juni 1995 med en repræsentant for klageren kendskab til den af Told  

 & Skattestyrelsen nedsatte arbejdsgruppe.
 Indklagede har i henhold til den aftalte arbejdsfordeling  

 løbende holdt klagerens regnskabsmedarbejdere og ledelse orienteret om  

 fejl og mangler i det regnskabsmateriale, som var gennemgået hos  

 indklagede.
 De forbehold, der er medtaget i udkast til  

 erklæringer for regnskaberne for 1990 og 1991, svarer materielt til de  

 forbehold, der var indeholdt i erklæringerne for regnskaberne for 1984  

 til 1989. Den overordnede konklusion i alle revisorerklæringer er, at  

 der under den regnskabsmæssige assistance er fundet væsentlige  

 kritisable forhold.
Da ledelsen hos klageren består af de samme personer  

 i dag som i de tidligere år, må det antages, at ledelsen hos  

 klageren har et grundlæggende kendskab til de mangler og fejl i  

 regnskabssystemer og regnskabsmateriale, der medfører, at der må  

 tages forbehold i revisorerklæringerne.
Indklagede har endvidere i  

 møder og korrespondance med klagerens advokat forsøgt at  

 forklare baggrunden for forbeholdene.
Indklagede afholdt den 21. august 1995 et møde med  

 statsautoriseret revisor Knud Højte, der på det tidspunkt endnu  

 ikke havde accepteret klageren som kunde.
Statsautoriseret revisor Knud  

 Højte anmodede ikke om at få forevist de omtalte interne  

 specifikationer m.v.
Der er ingen kollegiale regler om pligt til at oplyse en  

 ny revisor om forhold vedrørende assistanceopgaver hos kunder.
 Disciplinærnævnet skal udtale:
Den 3. maj 1995 overtog indklagede udarbejdelsen af  

 klagerens regnskaber for 1990 - 94 efter statsautoriseret revisor Arne  

 Lenstrup, der havde påtaget sig opgaven i sommeren 1994. Det kan ikke  

 lægges indklagede til last, hvis opgavens løsning ikke er blevet  

 fremmet med behørig hurtighed i perioden forud for hans  

 tiltræden.
Bortset herfra må det efter det oplyste lægges  

 til grund, at klagerens manglende betaling af acontohonorar var  

 hovedårsagen til, at arbejdet med regnskaberne ikke var særligt  

 fremskredent, da indklagede overtog opgaven.
 Nævnet anser det for naturligt, at indklagede  

 foreløbig koncentrerede sin indsats om færdiggørelsen af  

 regnskaberne for 1990 og 91 for derefter, når disse var godkendt af  

 klageren, at fortsætte med regnskaberne for 1992 og 93. Udkast til  

 regnskaber for 1990 og 91 forelå henholdsvis den 15. juni og 14. august  

 1995, og der er således intet grundlag for at bebrejde indklagede  

 langsommelighed i den forbindelse.
Der forelå endvidere en påtegning med en  

 række forbehold og kritiske bemærkninger fra indklagedes side.  

 Det er god revisorskik, at en revisor, der finder anledning til at tage  

 forbehold m.m., begrunder og dokumenterer grundlaget for forbeholdet og  

 kritikken over for sin klient.
Det må herefter påhvile indklagede  

 at godtgøre, at han i det foreliggende tilfælde har levet op til  

 denne forpligtelse over for klageren, når klageren har benægtet  

 at have modtaget en sådan orientering.
Først i forbindelse med  

 sagens behandling for nævnet har indklagede fremlagt en  

 redegørelse og dokumentation for den kritik, som fandt udtryk i hans  

 påtegning.
Indklagede har herefter ikke godtgjort over for  

 nævnet, at han i forlængelse af sine regnskabsudkast fra sommeren  

 1995 i tilstrækkelig grad har orienteret klageren om grundlaget for sin  

 påtegning.
 Dette må antages at have medvirket til, at klagerens  

 godkendelse af de foreliggende regnskabsudkast vedrørende 1990 og 91  

 trak ud, og dermed til, at indklagede - der ikke kunne udarbejde regnskaberne  

 for 1992 og 93, før godkendelsen forelå - ikke fik  

 færdiggjort dette arbejde, inden han den 19. december 1995  

 udtrådte af sagen.
 I det således beskrevne omfang finder nævnet,  

 at indklagede ikke fuldt ud har levet op til god revisorskik, hvorfor han i  

 medfør af § 18 a, stk. 1, i lov om statsautoriserede revisorer  

 tildeles en advarsel.
 T h i  b e s t e m m e s :
 Statsautoriseret revisor Troels Ravnholt tildeles en  

 advarsel.
