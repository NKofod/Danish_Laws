(Til samtlige kommuner og amtskommuner  

 og til samtlige ministerier) 1. I 1955 ratificerede Danmark ILO-konvention nr. 94  

 om arbejdsklausuler i offentlige kontrakter, jf. vedlagte bekendtgørelse nr. 1 af 4. januar 1957 (den danske oversættelse).
 I konventionen er det bl.a. fastsat, at kontrakter, på hvilke konventionen  

 finder anvendelse, skal indeholde bestemmelser (klausuler), der tilsikrer  

 vedkommende arbejdere løn, arbejdstid og andre arbejdsvilkår, som ikke er  

 mindre gunstige end dem, der i henhold til kollektiv overenskomst,  

 voldgiftskendelse, nationale love eller administrative forskrifter gælder for  

 arbejde af samme art inden for vedkommende fag eller industri på den egn,  

 hvor arbejdet udføres, jf. de nærmere regler i konventionens artikel 2.
 Ved Arbejdsministeriets vedlagte cirkulæreskrivelse nr. 114 af 18. maj  

 1966 til samtlige ministerier blev det udtrykkeligt pålagt ministerierne at  

 sørge for at optage en sådan klausul i kontrakter, der indgås af centrale  

 myndigheder for statskassens regning.
 2. Efter konventionens artikel 1, stk. 2, skal den  

 kompetente myndighed bestemme, i hvilket omfang og på hvilken måde  

 konventionen skal finde anvendelse på kontrakter, der tildeles af andre end  

 centrale myndigheder.
Dette er nu blevet aktuelt i forbindelse med gennemførelse af  

 EF-direktivet om samordning af fremgangsmåderne med hensyn til indgåelse af  

 offentlige bygge- og anlægskontrakter.
Direktivet indeholder ikke  

 bestemmelser om arbejdsklausuler, men det må anses for ønskeligt, at der  

 skabes klarhed på dette punkt ikke mindst af hensyn til deltagerne i  

 offentlige licitationer.
Det vil bl.a. være hensigtsmæssigt at undgå forskel  

 på vilkårene for kontraktsparterne alt efter, om det er en statslig eller en  

 kommunal myndighed, der står som bygherre for et offentligt bygge- og  

 anlægsarbejde.
 Arbejdsministeriet henstiller derfor herved, efter drøftelse med  

 repræsentanter for Amtsrådsforeningen, Kommunernes Landsforening og  

 Københavns og Frederiksberg kommuner, til alle kommuner og amtskommuner om,  

 at der optages en arbejdsklausul i alle kontrakter vedrørende offentlige  

 bygge- og anlægsarbejder efter tilsvarende retningslinier som dem, der gælder  

 for statslige kontrakter, jf. cirkulæreskrivelsen fra 1966.
 3. Samtidig indskærpes cirkulæreskrivelsen fra 1966  

 over for samtlige ministerier.
 I særdeleshed understreges bestemmelsen om konventionens artikel 1, stk.  

 2, hvorefter det påhviler hvert ministerium at træffe bestemmelse om, i  

 hvilket omfang og på hvilken måde konventionen skal anvendes på kontrakter,  

 der indgås af andre end centrale myndigheder, herunder statslige  

 virksomheder, koncessionerede virksomheder og institutioner m.v.
 4. Anvendelsen af arbejdsklausul kan såvel på det  

 kommunale som på det statslige område eventuelt begrænses til kontrakter, der  

 overskrider tærskelværdien for offentliggørelse af udbud af bygge- og  

 anlægsarbejder i EF-Tidende, jf. senest Boligministeriets cirkulære nr. 6af  

 10. januar 1990.
