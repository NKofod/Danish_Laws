Vejledning om udfyldelse af deklaration af fagspecifikt kursus Generelt:
Fremadrettet har kursister ret til at få udstedt en deklaration vedrørende de fagspecifikke kurser, som de deltager i.
Uddannelsesinstitutionerne skal informere kursisterne om denne mulighed.
 Formålet med deklarationen er at sikre de enkelte kursister en dokumentation for deltagelsen, der kan anvendes ved en eventuel senere realkompetencevurdering eller individuel kompetencevurdering med henblik på enten adgang til en hel- eller deltidsuddannelse eller godskrivning af studieelementer på en akademi- eller diplomuddannelse (kompetencebeviser).
 Deklarationen skal udfyldes af de videregående uddannelsesinstitutioner med det sigte, at fagpersoner ved de danske videregående uddannelser nemt og hurtigt kan få et præcist indtryk af, hvad kursisten har lært ved sin deltagelse på det fagspecifikke kursus.
Hjemmelsgrundlaget for udstedelsen af en sådan deklaration for et fagspecifikt kursus er henholdsvis bekendtgørelse nr. 1242 af 24. august 2020 om ændring af bekendtgørelse om deltidsuddannelse ved universiteterne (deltidsbekendtgørelsen) og bekendtgørelse nr. 1243 af 24. august 2020 om ændring af bekendtgørelse om åben uddannelse på videregående niveau.
Deklarationen er  således optaget som bilag til de to bekendtgørelser.
 Deklarationen underskrives af den, der har fået fuldmagt fra institutionens tegningsberettigede (typisk rektor) til at underskrive deklarationen.
Med underskriften bekræftes, at deltageren har gennemført det fagspecifikke kursus.
Deklarationen kan anvendes ved senere merit- eller kompetencevurderinger på en dansk videregående uddannelsesinstitution.
 Deklarationens enkelte punkter:
Kursets titel Her angives titlen på det fagspecifikke kursus.
Dato for afviklingen af kurset Her angives start- og slutdato for afviklingen af det fagspecifikke kursus.
Kort beskrivelse af kursets indhold Her angives en beskrivelse af det faglige indhold af det fagspecifikke kursus.
Beskrivelsen skal give læseren et kort og overordnet indtryk af, hvad kursisten har gennemgået på kurset.
Læringsmål for kurset Her angives mål for læringsudbyttet beskrevet som viden, færdigheder og kompetencer i henhold til den danske kvalifikationsramme for videregående uddannelser.
Litteratur anvendt på kurset Her angives, hvilken litteratur der er anvendt på kurset.
Angivelsen omfatter forfatter, titel, årstal for udgivelse, de anvendte sider og samlet antal sider.
Antal undervisningstimer Her angives, hvor mange undervisningstimer kurset omfatter.
Kursets anslåede normering i ECTS-point (Udbyderens vurdering af, hvor mange ECTS-point, det fagspecifikke kursus svarer til) Her angives, hvor mange ECTS-point studiebelastningen på det fagspecifikke kursus svarer til.
Bemærk, at der ikke tildeles officielle ECTS-point for fagspecifikke kurser.
Angivelsen i deklarationen skal derfor kun ses som en hjælp til sagsbehandlingen ved en eventuel senere anvendelse af deklarationen som dokumentation ved en realkompetencevurdering.
Forudsætninger for deltagelse Her angives, hvilke forudsætninger kursisterne på det fagspecifikke kursus skal have for at deltage.
Det vil sige en angivelse af adgangskravene, f.eks. tidligere uddannelse, erhvervserfaring mv. med henblik på at kunne identificere det faglige indgangsniveau for kursisterne på det fagspecifikke kursus.
Her angives, hvilke uddannelser  og hvilke delelementer fra disse uddannelser  som det fagspecifikke kursus bygger på, jf. bekendtgørelsernes bestemmelser om, at fagspecifikke kurser skal fastlægges på basis af de videregående kompetencegivende heltids- eller deltidsuddannelser, som institutionen er godkendt til at udbyde, og som den modtager tilskud til.
Kurserne skal bygge på elementer, som indgår i disse uddannelser.
 I angivelsen fastsættes, hvilken uddannelsestype og hvilket videregående uddannelsesniveau der er tale om, f.eks. diplomuddannelse i, erhvervsakademiuddannelse i eller kandidatuddannelse i.
Beskrivelse af eventuel prøve, eksamen eller dokumentation for aktiv kursusdeltagelse Her angives eventuel prøve, eksamen eller dokumentation for aktiv kursusdeltagelse, der kan dokumentere kursistens læringsudbytte fra det fagspecifikke kursus.
Uddannelses- og Forskningsministeriet, den 6. oktober 2020 Hans Müller Pedersen / Pia thor Straten Deklaration af fagspecifikt kursus Uddannelsesinstitutionens navn:
______________________________________________________________________ Navn og CPR-nummer på deltager:
_______________________________________________________________________ Dato og kursusansvarliges underskrift:
______________________________________________________________________________ Med underskriften bekræftes, at deltageren har gennemført det ovennævnte fagspecifikke kursus.
Deklarationen kan anvendes ved senere merit- eller kompetencevurderinger på en dansk videregående uddannelsesinstitution.
