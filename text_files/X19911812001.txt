 Ved en kapitalforhøjelse i et selskab skal en overkurs, der anvendes  

 til nedbringelse af selskabets underskudssaldo, ikke modregnes i en tidligere  

 nedskrivning af kapitalen foretaget til dækning af tab for at blive fritaget  

 for kapitaltilførselsafgift efter § 9, stk. 2. Som følge heraf indgår et  

 beløb svarende til overkursen i de uudnyttede nedskrivninger, der kan  

 anvendes til afgiftsfritagelse ved en senere kapitalforhøjelse.
Som led i en rekonstruktion af et aktieselskabs egenkapital blev  

 aktiekapitalen i selskabet på en generalforsamling i marts 1989 nedsat fra  

 15,3 mill. kr. til 0 kr.
Beløbet blev anvendt til dækning af underskud.  

 Straks herefter blev aktiekapitalen forhøjet fra 0 kr. til 3,6 mill. kr.,  

 tegnet til kurs 416,67, således af der kontant blev indskudt 15 mill. kr.  

 Heraf blev et beløb på 11,4 mill. kr. svarende til overkursen overført til  

 dækning af underskud.
Selskabets egenkapital udgjorde herefter ca. 3,6 mill.  

 kr.
På en generalforsamling i december 1989 blev der truffet beslutning om at  

 forhøje aktiekapitalen med 11,7 mill. kr., således at den kom op på sit  

 oprindelige niveau.
Forhøjelsen skete ved omdannelse af reserver.
Told- og Skattestyrelsen fritog den første kapitalforhøjelse for  

 kapitaltilførselsafgift i henhold til lov om kapitaltilførselsafgift § 9,  

 stk. 2. Derimod beregnede styrelsen i overensstemmelse med gældende praksis  

 afgift af den kapitalforhøjelse, der blev foretaget i december 1989. Ifølge  

 denne praksis modregnedes et indskud så vidt muligt i en tidligere  

 nedskrivning af aktiekapitalen foretaget til dækning af stedfundne tab,  

 uanset om der var tale om en forhøjelse af den nominelle kapital, eller der  

 var tale om en overkurs.
Først herefter blev der indrømmet afgiftsfritagelse  

 for en eventuel resterende overkurs, i det omfang denne blev anvendt til  

 nedbringelse af underskudssaldoen.
Afgiftsgrundlaget blev fastsat til 11,4 mill. kr., dvs. kapitalforhøjelsen  

 på 11,7 mill. kr. reduceret med en uudnyttet nedskrivning på 300.000 kr. fra  

 den første kapitalforhøjelse.
Afgiften udgjorde herefter 114.000 kr.
 Selskabets advokat påklagede afgørelsen til Departementet, idet han gjorde  

 gældende, at kapitalforhøjelsen på 11,7 mill. kr. var fritaget for afgift  

 efter lov om kapitaltilførselsafgift § 9, stk. 2, idet selskabet efter  

 kapitalforhøjelsen i marts 1989 havde uudnyttede nedskrivninger på 11,7 mill.  

 kr. og ikke på 300.000 kr. som fastsat i Styrelsens afgørelse.
Departementet svarede, at i betragtning af, at overkursen ved  

 kapitalforhøjelsen i marts 1989 var blevet anvendt til nedbringelse af  

 underskudssaldoen, var det Departementets opfattelse, at indskuddet ved denne  

 kapitalforhøjelse kun skulle modregnes i den forudgående nedskrivning af  

 aktiekapitalen for den nominelle kapitalforhøjelses vedkommende, dvs. med 3,6  

 mill. kr.
Efter kapitalforhøjelsen havde selskabet derfor en uudnyttet  

 nedskrivning på 11,7 mill. kr.
 Den senere kapitalforhøjelse på 11,7 mill. kr. var som følge heraf  

 afgiftsfri i henhold til § 9, stk. 2, i lov om kapitaltilførselsafgift.
