Fremsat den 18. november 2009 af Simon Emil Ammitzbøll (LA), Villum Christensen (LA) og Anders Samuelsen (LA) Forslag til folketingsbeslutning om at ændre ægteskabslovgivningen, så den ligestiller homoseksuelle par med heteroseksuelle par Folketinget pålægger regeringen at fremsætte de nødvendige lovforslag og foretage de fornødne administrative ændringer, der skal til for at indføre en ægteskabslovgivning, som ligestiller homoseksuelle par med heteroseksuelle, således at alle, der indgår ægteskab, opnår samme rettigheder og bliver pålagt samme pligter.
Bemærkninger til forslaget Ægteskabslovgivningen bør sikre ligestilling mellem homo- og heteroseksuelle par.
Det vil styrke borgernes selvbestemmelsesret og sende et vigtigt signal til omverdenen om, at forskelsbehandling af seksuelle minoriteter er totalt uacceptabelt.
I 1989 blev lov om registreret partnerskab vedtaget.
Med et slag blev Danmark foregangsland for anerkendelsen af homoseksuelle pars muligheder og rettigheder.
Efterfølgende har en lang række lande fulgt Danmarks eksempel.
Men den danske lov om registreret partnerskab giver ikke homoseksuelle par fuld ligestilling med heteroseksuelle, og Danmark er ikke længere foregangsland, når det kommer til samme rettigheder for homo- og heteroseksuelle.
Sammenligner man loven om registreret partnerskab med ægteskabslovgivningen, kan man se, at der er flere rettigheder, som registrerede par ikke opnår sammenlignet med heteroseksuelle par.
F.eks. kan registreret partnerskab ikke indgås i en kirke, og der gælder andre og mere restriktive statsborger- og opholdskrav for homoseksuelle par, når den ene partner ikke er dansk.
Fra år 2000 og frem har en række lande valgt at gå hele vejen og i videst muligt omfang ligestille homoseksuelle ægteskaber med heteroseksuelle.
Det drejer sig om Holland, Belgien, Spanien, Norge og senest Sverige samt en række lande uden for Europa.
Flere canadiske delstater har ændret deres ægteskabslovgivning, og selv Sydafrika, som for få år siden var kendt for et politisk styre baseret på forskelsbehandling, har ligestillet homo- og heteroseksuelle par.
Danmark bør følge de internationale eksempler og atter sætte sig i det ligestillingsmæssige førersæde.
Det kræver vedtagelse af ændringer inden for ægteskabslovgivningen, idet det dog bør være valgfrit for personer, som allerede har indgået registreret partnerskab, hvorvidt de ønsker at beholde den nuværende status, eller om de ønsker at overgå til egentligt ægteskab.
Skriftlig fremsættelse Simon Emil Ammitzbøll (LA):
 Forslag til folketingsbeslutning om at ændre ægteskabslovgivningen, så den ligestiller homoseksuelle par med heteroseksuelle.
(Beslutningsforslag nr.
B 56).
