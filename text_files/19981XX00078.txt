Skriftlig fremsættelse (29. oktober  

 1998) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af skattekontrolloven,  

 kildeskatteloven, arbejdsmarkedsfondsloven, toldloven og en række  

 afgiftslove. (Myndigheders adgang til privat ejendom uden retskendelse  

 mv.).
(Lovforslag nr.
L 73).
 Lovforslaget er i store træk det samme, som blev  

 fremsat i Folketinget den 14. november 1997 som L 77, men som ikke  

 nåede at blive færdigbehandlet, før valget blev udskrevet.
Formålet med lovforslaget er at præcisere, at  

 skatte-, afgifts- eller toldmyndigheder kan  foretage kontrol i virksomheder  

  uden forud at have indhentet en retskendelse fra domstolene.
Dette antages  

 også at være tilfældet efter gældende ret, men for at  

 fjerne enhver tvivl herom, genfremsættes dette lovforslag.
Folketinget havde den 21. maj 1996 en  

 forespørgselsdebat om foreneligheden mellem på den ene side  

 bestemmelserne i grundlovens § 72 og § 73 vedrørende henholdsvis  

 boligens og ejendomsrettens ukrænkelighed op på den anden side  

 lovgivning om myn-digheders adgang til privat ejendom uden retskendelse.  

 Justitsministeriet afgav på baggrund af forespørgselsdebatten en  

 redegørelse til Folketingets Retsudvalg den 19. december 1996 om bl.a.  

 udviklingen i forvaltningsmyndigheders adgang til privat ejendom uden  

 retskendelse.
Redegørelsen blev forhandlet i Folketinget den 20.  

 februar 1997. Justitsministeriet tilskrev herefter den 24. februar 1997  

 samtlige ministerier om revision af bestemmelser om myndigheders adgang til  

 privat ejendom uden retskendelse med anmodning om, at hvert ministerium  

 indenfor sit ressort tog stilling til, om der er behov for at opretholde de  

 enkelte bestemmelser herom, og hvis dette findes nødvendigt, ved  

 først givne lejlighed at søge disse affattet efter  

 Justitsministeriets retningslinier herom.
 Med lovforslaget følges denne opfordring.
 De bestemmelser, der giver skatte-, afgifts- eller  

 toldmyndighederne adgang til at foretage kontrol på stedet, er typisk  

 bestemmelser om foretagelse af regnskabskontrol.
 Det er ikke muligt at foretage en reel kontrol af et  

 regnskab, hvis man ikke har adgang til på stedet at konstatere, om der  

 er overensstemmelse mellem den beskrivelse af aktiviteterne i virksomheden,  

 der fremgår af regnskabet, og de faktiske forhold i virksomheden.
Et krav om retskendelse, hvis en skattemyndighed vil have  

 adgang til en virksomhed mod virksomhedens protest, vil sætte  

 domstolene i den situation, at domstolene skulle foretage en afvejning af  

 på den ene side myndighedens skøn over behovet for kontrol og  

 på den anden side virksomhedens protest mod kontrollen.
En sådan  

 afvejning kan domstolene normalt ikke foretage meningsfuldt.
Det skal i den  

 forbindelse fremhæves, at de nævnte kontrolmidler ikke kan  

 anvendes til efterforskning af strafbare forhold.
 Lovforslagets gennemførelse vil i øvrigt  

 medføre en harmonisering af disse bestemmelser om kontrol på  

 stedet i overensstemmelse med de anbefalinger, der er givet i  

 Betænkning 1039/1985 om tvangsindgreb udenfor strafferetsplejen.
 Der stilles i øvrigt forslag om en  

 præcisering af, at myndighedernes adgang til at foretage  

 regnskabskontrol også omfatter en adgang til sådanne oplysninger,  

 selv om de er registreret elektronisk.
 Herudover medtages i lovforslaget en enkelt  

 konsekvensændring i skattekontrolloven som følge af Pinsepakken,  

 idet det foreslås, at der fra år 2000 videreføres  

 selvangivelsespligt for aktieindkomst, hvori der er indeholdt endelig  

 udbytteskat, såfremt aktieindkomsten overstiger henholdsvis 5.000 kr.  

 for enlige og 10.000 kr. for ægtefæller tilsammen.
 Det skønnes, at lovforslaget hverken har  

 nævneværdige provenumæssige, administrative,  

 erhversøkonomiske eller erhvervsadministrative konsekvenser.
 Idet jeg i øvrigt henviser til bemærkningerne  

 til lovforslaget, anbefaler jeg forslaget til en hurtig og velvillig  

 behandling i det høje Ting.
