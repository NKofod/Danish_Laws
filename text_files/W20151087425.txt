Ligebehandlingsnævnets afgørelse om alder - forvaltningsretlig genoptagelse - afskedigelse - ej medhold J.nr. 2500163-09a (genoptagelsessag) Nævnet fandt ikke, at klager var berettiget til at få sin sag genoptaget fsv. angår godtgørelsens størrelse.  Godtgørelsen var fastsat skønsmæssigt, og der ikke var kommet nye oplysninger i sagen.
 Klagen drejer sig om, hvorvidt klager er berettiget til at få sagen genoptaget for så vidt angår spørgsmålet om godtgørelsens størrelse.
Ligebehandlingsnævnets afgørelse Ligebehandlingsnævnet finder ikke grundlag for at genoptage spørgsmålet om godtgørelse.
Sagsfremstilling Klager blev i nævnets afgørelse af 24. marts 2010 fundet berettiget til en godtgørelse i forbindelse med afskedigelse på grund af alder.
Godtgørelsen blev fastsat til 9 måneders løn svarende til i alt 625.000 kr. baseret på en lønseddel fra december 2009.
 Klager har efterfølgende klaget over godtgørelsens størrelse, som han mener bør fastsættes til ca. 730.000 kr. med udgangspunkt i den løn, han tjente i januar 2010 eller til et gennemsnit af indtægten i 2009.
Parternes bemærkninger Klager påstår, at godtgørelsen skal beregnes på grundlag af en fuldtidsindtægt svarende til den løn, der fremgår af lønsedlen for januar 2010. På grundlag heraf skulle hans godtgørelse være ca. 730.000 kr.
Klager har oplyst, at han ikke var ansat på fuld tid i december 2009, men havde en beskæftigelsesgrad svarende til 75 procent.
Han har oplyst, at han har været på nedsat tid i 1½ år, men at han gik op på fuld tid fra januar 2010. Piloter i det pågældende selskab kan ikke være på deltid, når de er fyldt 60 år.
Klager fyldte 60 år den 29. december 2009, og herefter begyndte han at arbejde på fuld tid.
Godtgørelsen burde derfor fastsættes efter hans løn i januar 2010 eller alternativt efter et gennemsnit af årslønnen i 2009.
 Klager har samme anciennitet som en anden af de piloter, som nævnet har tilkendt 725.000 kr. i godtgørelse.
 Klager har henvist til, at han vil stå dårligere i retten, når nævnet har fastsat et lavere godtgørelsesbeløb.
Indklagede gør gældende, at Ligebehandlingsnævnets afgørelse bør fastholdes, og at godtgørelsen bliver på det niveau, som Ligebehandlingsnævnet oprindeligt fastlagde.
Alternativt at godtgørelsen fastlægges efter et gennemsnit af lønnen op til fratrædelsesdatoen.
Ligebehandlingsnævnets bemærkninger og konklusion Genoptagelse kan ske efter lov om Ligebehandlingsnævnet, hvis der fremkommer væsentlige nye oplysninger af betydning for sagen, som ikke har kunnet fremlægges forud for eller under sagens behandling.
Ligebehandlingsnævnet finder ikke, at der er fuldt tilstrækkeligt grundlag for at genoptage sagen, hverken efter lov om ligebehandlingsnævnet eller efter almindelige forvaltningsretlige grundsætninger.
Nævnet har herved lagt vægt på, at der ikke er fremkommet nye oplysninger, og at godtgørelsen blev fastsat skønsmæssigt.
Retsregler Afgørelsen er truffet efter følgende bestemmelser:
