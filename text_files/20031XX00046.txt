Skriftlig fremsættelse (5. november 2003) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
 Forslag til lov om  

 ændring af ferieloven. (Udbetaling af uhævede feriepenge).
(Lovforslag nr.
L 53).
 Lovforslaget sikrer, at en højere grad af de uhævede  

 feriepenge udbetales til de respektive lønmodtagere ved ferieårets udløb.
Det foreslås, at uhævede feriepengebeløb på 1.500 kr. eller  

 derunder, udbetales automatisk til lønmodtageren ved ferieårets udløb.
Det er  

 en forudsætning, at beløbet enten vedrører ferie, der er optjent i et nu  

 ophørt  

 ansættelsesforhold, afholdt ferie eller den 5. ferieuge.
Desuden kan en lønmodtager inden den 1. oktober efter  

 ferieårets udløb bede om at få udbetalt de uhævede feriepenge, der ikke  

 allerede er udbetalt automatisk.
Pengene kan udbetales, hvis de vedrører et  

 ophørt  

 ansættelsesforhold eller den 5. ferieuge.
Pengene udbetales på baggrund af  

 lønmodtagerens skriftlige erklæring herom.
Derudover kan beløb på under 3.000  

 kr. udbetales, hvis lønmodtageren erklærer, at beløbet vedrører afholdt  

 ferie.  

 Hvis det efterfølgende viser sig, at pengene ikke er udbetalt med rette, skal  

 lønmodtageren tilbagebetale beløbet.
Hvis lønmodtageren i ferieåret har fået  

 arbejdsløshedsdagpenge, kontanthjælp eller ydelse efter lov om  

 børnepasningsorlov, trækkes antallet af dage med ydelserne fra antallet af  

 feriedage, før de uhævede feriepenge udbetales.
 Endelig indeholder forslaget ændringer af mere teknisk art.
 Det foreslås, at lovforslaget træder i kraft den 1. januar  

 2004. Muligheden for udbetaling af uhævede feriepenge har virkning for ferie,  

 som er optjent efter den 31. december 2001.
 Idet jeg i øvrigt henviser til lovforslaget og de ledsagende  

 bemærkninger, skal jeg anbefale lovforslaget til Tingets velvillige  

 behandling.
