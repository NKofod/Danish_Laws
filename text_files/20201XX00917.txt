Skriftlig fremsættelse (26. marts 2021) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af lov om integrationsgrunduddannelse (igu) (Udvidelse af målgruppen m.v. for integrationsgrunduddannelsen) (Lovforslag nr.
L 202) På baggrund af aftalen om FL 2020 mellem regeringen, Radikale Venstre, Socialistisk Folkeparti, Enhedslisten og Alternativet, hvoraf det fremgik, at parterne deler ambitionen om at udvide igu-ordningen, f.eks. så den også kunne omfatte flygtninge og familiesammenførte til flygtninge, der har opholdt sig i Danmark i 5 til 10 år, eller som er 40 år eller derover, blev der efter forhandlinger med arbejdsmarkedets parter den 21. december 2020 indgået en trepartsaftale om udvidelse af målgruppen til integrationsgrunduddannelsen.
Lovforslaget udmønter dele af denne aftale.
Med baggrund i trepartsaftalen foreslås det således, at opholdsbetingelsen udvides med 5 år, således at flygtninge og familiesammenførte til flygtninge, som har været i Danmark i 0-10 år (i dag 0-5 år), fremover får mulighed for at tage et integrationsgrunduddannelsesforløb.
Det er fortsat en betingelse, at personer i målgruppen skal være fyldt 18 år og er under 40 år.
Det foreslås endvidere, at omfanget af uddannelse i form af AMU og sprogkurser mv. udvides med 3 uger.
Dermed vil der samlet set være 23 ugers uddannelse i et samlet integrationsgrunduddannelsesforløb.
Det samlede integrationsgrunduddannelsesforløb vil fortsat have en varighed af i alt 24 måneder.
 Det foreslås, at lovforslaget træder i kraft den 1. maj 2021, og at de foreslåede regler alene gælder for igu-forløb, der påbegyndes den 1. maj 2021 eller senere.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
