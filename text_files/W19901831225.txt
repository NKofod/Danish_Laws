 Landsskatteretten fastholdt ansættelsen af ejendomsværdien og  

 grundværdien for to ubebyggede sølodder, der var ansat til 0,45 kr.
pr. m2. Loddernes ejer var et ejerlaug, der omfattede villaejere ved  

 søen.
Retten lagde vægt på, at udnyttelsen af lodderne knyttede sig  

 accessorisk til ejendomsretten for villaejerne, og at der var adgang til at  

 overdrage lodderne samt til at fiske og bade m.v.
Et ejerlaug klagede over den af skyldrådet foretagne ansættelse af  

 ejendomsværdien og grundværdien ved 18. alm. vurdering pr. 1. januar 1986 for  

 to ubebyggede sølodder.
Klageren påstod principalt, at lodderne ikke burde  

 vurderes til noget beløb, subsidiært, at de blev vurderet til et væsentligt  

 lavere beløb end det ved ansættelsen anvendte på 0,45 kr. pr. m2. Til støtte  

 for påstanden henvistes til, at sølodderne, der var på henholdsvis 47.700 m2  

 og 125.400 m2, ikke gav ejerlaugets medlemmer nogen rettigheder.
Sølodderne  

 var beliggende i søen, og den almene offentlighed havde ret til at færdes med  

 både og på anden vis uden nogen indskrænkning.
Det var således ikke muligt  

 for ejerlauget at hindre offentligheden i at færdes på de sølodder, som  

 tilhørte lauget.
Skyldrådet havde under sagens behandling afgivet indstilling  

 om, at ansættelserne blev stadfæstet, og bemærkede, at den øvrige del af søen  

 ligeledes var ansat til 0,45 kr. pr. m2. Landsskatteretten bemærkede, at  

 ejendomsværdien i henhold til bestemmelserne i vurderingslovens § 6, jf. § 9,  

 stk. 1, skal ansættes til handelsværdien på vurderingstidspunktet af den  

 faste ejendom i dens helhed, medens grundværdien ifølge samme lovs § 13, stk.  

 1, udgør grundens handelsværdi i ubebygget stand under hensyn til  

 beskaffenhed og beliggenhed og til en i økonomisk henseende god anvendelse.  

 Landsskatteretten var af den opfattelse, at bestemmelserne i vurderingslovens  

 § 13 om ansættelse af grundværdien under hensyn til en i økonomisk henseende  

 god anvendelse af grunden i ubebygget stand, måtte forstås som den bedste  

 anvendelse ved salg i det åbne marked til en fornuftig køber, hvori indgik  

 hensyn til grundens beliggenhed og form, herunder rekreative værdier og  

 udnyttelsesmuligheder i øvrigt i henhold til de gældende  

 planlægningsbestemmelser.
Da søarealet som del af den faste ejendom knyttede  

 sig accessorisk til ejendomsretten for villaejerne, og der var adgang til  

 dels overdragelse af sølodderne, dels en udnyttelsesret til at fiske, bade  

 m.v., der var større end den, der var fastsat for almenheden, fandt retten  

 efter de foreliggende oplysninger ikke grundlag for at tilsidesætte det af  

 skyldrådet udøvede skøn over ejendomsværdien og grundværdien.
De påklagede  

 ansættelser blev derfor stadfæstet.
 (* 1) Afgørelsen er offentliggjort i Skat 1990, nr. 5, side 391.
