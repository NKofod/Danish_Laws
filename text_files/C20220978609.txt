Cirkulære om tildeling af Forsvarsministerens Medalje for Særlig Indsats Kapitel 1 Indstiftelse og udformning § 1. Hendes Majestæt Dronningen har den 7. januar 2022 meddelt generel tilladelse til, at modtagere af Forsvarsministerens Medalje for Særlig Indsats vil kunne bære denne uden ansøgning derom fra den enkelte (approbation). Forsvarsministerens Medalje for Særlig Indsats kan tildeles danskere såvel som udlændinge, der under vanskelige omstændigheder har ydet en særlig indsats.
 Stk. 2. Tildeling af medaljen foretages af forsvarsministeren.
§ 2. Medaljen præges i bronze og bærer på aversen kongekronen i den udformning, der anvendes af Forsvarsministeriet, og langs medaljemøntens rand indskriften »FORSVARSMINISTEREN«.
På reversen indgraveres sted eller begivenhed og årstal indskrevet i en krans af egeløv.
Stk. 2. Til medaljen hører et hvidt krydsbånd med en bred rød midterstribe med en tynd hvid stribe i midten samt to smalle røde kantstriber.
Medaljens krydsbånd placeres på venstre side af brystet i overensstemmelse med det til enhver tid gældende reglement for bæring af dekorationer.
Stk. 3. Ved gentagen tildeling forholdes således, at 2. gang påhæftes medaljens krydsbånd et egeløv i sølv, og 3. gang påhæftes medaljens krydsbånd et egeløv i guld.
På medaljens rand indgraveres sted eller begivenhed og årstal.
 § 3. Til medaljen medfølger et patent med motivation.
Kapitel 2 Tildeling § 4. Forsvarsministerens Medalje for Særlig Indsats uddeles af forsvarsministeren og kan ikke ansøges.
 § 5. Medaljen tildeles som personlig ejendom.
 § 6. Ved tildeling af Forsvarsministerens Medalje for Særlig Indsats kan anden dekoration indeholdende tilsvarende eller næsten tilsvarende motivation normalt ikke tildeles.
 Stk. 2. Ved tildeling af anden, herunder udenlandsk eller international, dekoration, kan Forsvarsministerens Medalje for Særlig Indsats normalt ikke tildeles med tilsvarende eller næsten tilsvarende motivation.
Kapitel 3 Ikrafttrædelse § 7. Cirkulæret træder i kraft den 1. juli 2022 og gælder for en indsats, der er ydet efter 1. januar 2019.
