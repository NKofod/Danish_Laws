Opfølgning til 2014-24. Overholdelse af forvaltningsretlige krav i forbindelse med udviklingen af SKATs IT-system, EFI I forbindelse med sagen havde Skatteministeriet oplyst, at ministeriet i efteråret 2014 ville gennemføre en analyse af SKATs afdeling for IT-udvikling, herunder den projektmodel, der blev anvendt til at styre IT-projekter i SKAT.
Jeg bad derfor om at modtage underretning om udfaldet af analysen af SKAT IT.
Den 29. juni 2015 oplyste Skatteministeriet, at det grundet kompleksiteten og behovet for at udarbejde en solid og konsolideret strategi havde været nødvendigt at forlænge arbejdet med analysen af SKAT IT.
Ministeriet oplyste endvidere, at analysen forventedes at være afsluttet omkring september 2015.
Mens jeg afventede resultatet af analysen af SKAT IT, blev jeg via en række artikler i dagspressen bekendt med, at Kammeradvokaten var i gang med at analysere Et Fælles Inddrivelsessystem (EFI), og at resultatet af analysen ville blive sendt til Skatteministeriet.
På baggrund af presseomtalen rettede jeg den 8. september 2015 henvendelse til Skatteministeriet og bad om at modtage en kopi af Kammeradvokatens rapport, når den forelå (ombudsmandens sag nr. 15/03839).
 Den 9. september 2015 modtog jeg en kopi af Kammeradvokatens rapport af 8. september 2015 og Kammeradvokatens notat af samme dato om SKATs anvendelse af EFI mv., og i et brev af 11. september 2015 bad jeg om at blive underrettet om, hvad Skatteministeriet foretog sig i anledning af Kammeradvokatens rapport og notat.
 I et brev af 28. oktober 2015 redegjorde Skatteministeriet bl.a. for udviklingen i sagen om EFI og det hermed sammenhængende system DMI i forlængelse af Kammeradvokatens notat og rapport  herunder at det var blevet besluttet at standse al automatisk inddrivelse via EFI og DMI og at påbegynde en gradvis og kontrolleret nedlukning af systemerne.
 Den 10. december 2015 modtog jeg  efter aftale med Skatteministeriet  et resumé af analysen af SKAT IT.
 Herefter meddelte jeg den 22. december 2015 Skatteministeriet, at jeg ikke foretog mig mere i forhold til EFI.
