En bistandsmodtager blev på initiativ af et kommunalt  

 beskæftigelsessekretariat beskæftiget i en virksomhed.
Kommunen betalte hende  

 132 kr. pr. dag herfor, idet hun samtidig bibeholdt bistandshjælpen.  

 Virksomheden betalte hende ikke løn.
Et fagforbund indklagede herefter  

 virksomheden for Arbejdsretten med påstand om bod for ikke at have betalt  

 hende løn efter den kollektive overenskomst på det pågældende område.  

 Arbejdsretten lagde til grund, at ordningen ikke reelt indebar en ansættelse.
 Virksomheden blev derfor frifundet.
 Under sagen behandles spørgsmålet, om en arbejdsgiver skal betale  

 overenskomstmæssig løn for en periode, hvor en person var på arbejdspladsen i  

 tre uger umiddelbart forud for en ansættelse med løntilskud.
 PARTERNES PÅSTANDE:
Klagerne, Landsorganisationen i Danmark for Handels- og  

 Kontorfunktionærernes Forbund i Danmark, har nedlagt påstand om, at Kvickly,  

 Frederikshavn, tilpligtes - at anerkende, at forbundets medlem, Maja Louise Madsen, i perioden 11.  

 til 29.september 1989 havde krav på overenskomstmæssig løn.
 - til HK at betale en efter rettens skøn fastsat bod.
 Idet spørgsmålet om efterbetaling henskydes til afgørelse ad sædvanlig  

 fagretlig vej.
 De indklagede, Fællesforeningen for Danmarks Brugsforeninger for Kvickly,  

 Frederikshavn, har påstået frifindelse.
 SAGSFREMSTILLING:
 På et møde mellem Handels- og Kontorfunktionærernes Forbund i Danmark og  

 Fællesforeningen for Danmarks Brugsforeninger den 7. juni 1984 om en sag,  

 hvor der var uenighed om en brugsforenings pligt til at betale løn for en  

 genoptræningsperiode, erklærede Fællesforeningen for Danmarks  

 Brugsforeninger, at tilsvarende fremtidige tilfælde ville blive drøftet med  

 den respektive afdeling af Handels- og Kontorfunktionærernes Forbund i  

 Danmark, før endelig aftale med socialforvaltningen indgås.
Maja Louise Madsen, der er født i 1963, var i 1989 enlig mor til to børn  

 og levede af bistandshjælp.
Hun havde deltaget i et 16-ugers Arbejdsmarkedets  

 Uddannelseskursus indenfor service/turisme.
 På foranledning af en henvendelse fra Frederikshavn kommunes  

 beskæftigelsessekretariat til Kvickly, Frederikshavn, mødte Maja Louise  

 Madsen i tiden fra den 11. til den 29. september 1989 i virksomheden.
Kommunen havde den 13. september 1989 som ansættelsesmyndighed udfærdiget  

 »Ansættelsesbrev, Uddannelses- og kvalificeringsordning« for Maja  

 Louise Madsen for den pågældende periode med angivet beskæftigelse som  

 heltidsbeskæftiget butiksmedhjælper i Kvickly til 132,60 kr. pr. dag.
Ifølge  

 ansættelsesbrevet var der pligt til hurtigst muligt at meddele fravær på  

 grund af sygdom til virksomheden og til kommunens dagpengeafdeling.
 Maja Louise Madsen fik for samme periode tillige bistandshjælp, og de  

 132,60 kr. pr. dag blev betalt af kommunen.
 Den 12. oktober 1989 godkendte kommunen løntilskud i forbindelse med  

 ansættelse af Maja Louise Madsen som omfattet af  

 uddannelses-/kvalificeringsordningen for ledige i Frederikshavn Kommune.
 Under en forhandling den 29. april 1991 og et fællesmøde den 22. november  

 1991 blev der ikke opnået enighed, om ansættelsen den 11.- 29. september 1989  

 var omfattet af gældende overenskomst.
 FORKLARINGER:
 Per Larsen har forklaret, at han er leder af Frederikshavn kommunes  

 beskæftigelsessekretariat og tidligere har været beskæftigelseskonsulent der.
Maja Louise Madsen ville efter at have været på kursus gerne prøve at  

 arbejde i butik.
Hun hørte til en lidt truet gruppe, der består af folk, der  

 enten har haft mange korte, skiftende arbejdsforhold eller slet ikke har  

 været i arbejde eller har opgivet en boglig uddannelse, og som af en af disse  

 grunde på et givet tidspunkt har brug for at blive »hjulpet ind ad  

 arbejdsmarkedsdøren«.
 En af kommunens medarbejdere satte sig i forbindelse med Kvickly, der ikke  

 havde noget konkret behov for arbejdskraft, men som var indforstået med at  

 lade Maja Louise Madsen komme i praktik i forretningen.
Kommunen har ca. 1000 beskæftiget under forskellige ordninger og i fuld  

 forståelse med begge sider på arbejdsmarkedet.
Ved en ordning som den, sagen  

 drejer sig om, foretager man altid en vurdering af, om der kan tænkes at  

 ligge et misbrug, d.v.s. gratis arbejdskraft for virksomheden.
Maja Louise Madsen fik at vide, at hun - som mange andre i tilsvarende  

 ordninger - ville få tillægget på 132,60 kr. pr. dag, svarende til  

 kursusgodtgørelse.
Ansættelsesbrevet blev udfærdiget dels for at have et  

 papir om aftalen, dels for at præcisere, at kommunen fx. i relation til  

 forsikringsspørgsmål var den formelle arbejdsgiver.
Ordningen havde til formål at konstatere, om Maja Louise Madsen havde lyst  

 til og duede til den slags arbejde.
Hvis hun havde opgivet i den aftalte  

 periode, ville der ikke være blevet iværksat sanktioner fx. fradrag i  

 bistandshjælpen.
Hvis hun var kommet for sent eller var blevet væk enkelte  

 dage, ville man have talt med hende og brugt situationen pædagogisk.  

 Ordningen svarede til den introduktionsperiode, der senere er kommet direkte  

 hjemmel til.
Den varer 2 uger og der ydes dagpenge i introduktionsperioden.
Når kommunen ikke anvendte bestemmelsen i bistandslovens § 42,stk.3, var  

 det, fordi man nødig på det tidspunkt ville betragte Maja Louise Madsen som  

 revalidend.
Når man ikke straks etablerede et arbejdsforhold med løntilskud,  

 må det formentlig have været, fordi Kvickly ikke ville gå ind på det.
Hvis  

 der var blevet krævet overenskomstmæssig løn, havde kommunen højst kunnet  

 bidrage med ca. halvdelen (løntilskud).
 Maja Louise Madsens senere ansættelse i Kvickly var et barselsvikariat.
 PARTERNES ARGUMENTER:
 Klagerne har til støtte for påstandene gjort gældende, at det er en  

 almindelig arbejdsretlig grundsætning, at alt arbejde skal aflønnes  

 overenskomstmæssigt, hvilket også er baggrunden for Fællesforeningen for  

 Danmarks Brugsforeningers erklæring i 1984-sagen.
 Forbundet må fastholde dette synspunkt, selvom man ikke betvivler  

 kommunens gode intentioner om at hjælpe folk tilbage til arbejdsmarkedet.
Maja Louise Madsen var også i perioden 11. - 29. september 1989 i et  

 almindeligt ansættelsesforhold, og det er uden betydning, hvordan det er  

 etableret.
Både hun og Kvickly må have haft den opfattelse, at der var tale  

 om et ansættelsesforhold.
Maja Louise Madsen skulle være i forretningen i arbejdstiden og følge  

 instrukser fra Kvickly, der kunne have afskediget hende, hvis man var  

 utilfreds med hendes indsats.
Aftalen havde et både idealistisk og praktisk  

 formål, og forretningens risiko opvejes af det løntilskud, man ville kunne få  

 hos kommunen.
Ved periodens udløb blev forholdet organiseret efter reglerne  

 om løntilskud, men praktisk skete der ingen forandring.
 Der var ikke i lovgivningen regler om praktikperiode, før  

 introduktionsperioden senere blev indført.
De indklagede har heroverfor anført, at der ikke i perioden bestod noget  

 ansættelsesforhold mellem Maja Louise Madsen og Kvickly.
Hun var i egen og  

 kommunens interesse i virksomheden i praktik, nogenlunde svarende til  

 skoleelevers erhvervspraktik og den senere indførte introduktionsperiode.
 I modsætning til sagen fra 1984 var der ikke noget ansættelsesforhold til  

 Kvickly.
 Der var ikke forpligtelser for Maja Louise Madsen over for Kvickly, og der  

 var derfor ikke den gensidighed, som karakteriserer et ansættelsesforhold.
 Som der fremgår af Per Larsens forklaring havde kommunen gode grunde til  

 ikke at bruge reglerne om revalidering eller løntilskud, hvor det  

 udtrykkeligt er bestemt, at der skal ydes overenskomstmæssig løn.
 ARBEJDSRETTENS BEGRUNDELSE OG KONKLUSION:
 Udgangspunktet er, at der skal betales overenskomstmæssig løn for en  

 ansættelse, medmindre der udtrykkeligt er hjemlet en anden ordning.
 Således som ordningen for Maja Louise Madsen var organiseret i den  

 periode, sagen drejer sig om, er der imidlertid ikke direkte eller i henhold  

 til fuldmagt truffet nogen ansættelsesaftale mellem Maja Louise Madsen og  

 Kvickly.
 Der er ikke i det, der er forelagt Arbejdsretten, grundlag for at fastslå,  

 at ordningen reelt indebar en ansættelse, og Maja Louise Madsen har derfor  

 ikke krav på løn fra Kvickly, hvorfor frifindelsespåstanden tages til følge.
T h i k e n d e s f o r r e t De indklagede, Fællesforeningen for Danmarks Brugsforeningen for Kvickly,  

 Frederikshavn, frifindes.
 I sagsomkostninger skal klagerne betale 2.000 kr. til Arbejdsretten.
(* 1) Henvisninger: Per Jacobsen, s.155 ff, Hasselbalch Alm.del, s.89 ff,  

 AD 93.400, sammenlign.
AD 91.323 (A 1993, s.28).
