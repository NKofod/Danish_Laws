Betænkning afgivet af Udlændinge- og Integrationsudvalget den 30. januar 2018 Betænkning over Forslag til lov om ændring af udlændingeloven (Forlængelse af perioden for økonomisk sikkerhed i ægtefællesammenføringssager og ophævelse af den særlige, lette adgang til domstolsprøvelse i sager om familiesammenføring med børn) [af udlændinge- og integrationsministeren (Inger Støjberg)]:
1. Ændringsforslag Der er stillet 6 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 2-6, og Alternativets medlemmer af udvalget har stillet ændringsforslag nr. 1 om deling af lovforslaget. Ændringsforslaget om deling er tiltrådt af udvalget.
2. Udvalgsarbejdet Lovforslaget blev fremsat den 15. november 2017 og var til 1. behandling den 30. november 2017. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 15. september 2017 dette udkast til udvalget, jf.
UUI alm. del  bilag 252 (folketingsåret 2016-17). Den 16. november 2017 sendte udlændinge- og integrationsministeren de indkomne høringssvar og et notat herom til udvalget.
Spørgsmål Udvalget har stillet 10 spørgsmål til udlændinge- og integrationsministeren til skriftlig besvarelse, som denne har besvaret.
3. Indstillinger Udvalget vil stemme for ændringsforslag nr. 1 om deling af lovforslaget.
 Et flertal i udvalget (S, V, LA og KF) indstiller de under A og B nævnte lovforslag til vedtagelse uændret.
Et mindretal i udvalget (EL, ALT, RV og SF) indstiller det under A nævnte lovforslag til vedtagelse uændret.
Mindretallet indstiller det under B nævnte lovforslag til forkastelse ved 3. behandling.
Et andet mindretal i udvalget (DF) indstiller de under A og B nævnte lovforslag til vedtagelse med de stillede ændringsforslag.
Hvis de af mindretallet stillede ændringsforslag til det under A nævnte lovforslag ikke vedtages, vil mindretallet stemme imod det under A nævnte lovforslag ved 3. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (ALT), tiltrådt af et flertal (det øvrige udvalg):
 1) Lovforslaget deles i to lovforslag med følgende titler og indhold:
 A. »Forslag til lov om ændring af udlændingeloven (Forlængelse af perioden for økonomisk sikkerhed i ægtefællesammenføringssager)« omfattende § 1, nr. 1, § 2, stk. 1 og 2, og § 3.
 B. »Forslag til lov om ændring af udlændingeloven (Ophævelse af den særlige, lette adgang til domstolsprøvelse i sager om familiesammenføring med børn)« omfattende § 1, nr. 2, § 2, stk. 1 og 3, og § 3.
[Forslag om deling af lovforslaget] b Ændringsforslag til det under A nævnte lovforslag Til titlen Af et mindretal (DF):
 2) Undertitlen affattes således:
 »(Forhøjelse af den økonomiske sikkerhedsstillelse i sager om familiesammenføring)«.
[Konsekvens af ændringsforslag nr. 3] Til § 1 3) Nr. 1 affattes således:
»1. I § 9, stk. 4, 1. pkt., ændres »50.000 kr.« til: »100.000 kr.«« [Forhøjelse af den økonomiske sikkerhedsstillelse] 4) Efter nr. 1 indsættes som nye numre:
 »01. I § 9, stk. 4, 3. pkt., ændres »2012-niveau« til: »2018-niveau«, og »2013« til: »2019«.
 02. § 9, stk. 31-34, ophæves.
 Stk. 35-37 bliver herefter stk. 31-33.
 03. I § 9, stk. 35, der bliver stk. 31, udgår i 1. pkt. »og ved tilmelding til danskprøven på A2-niveau, jf. stk. 32,«, og i 2. pkt. ændres »prøverne« til: »prøven«.
 04. I § 9, stk. 36, der bliver stk. 32, udgår »og 32«, og to steder udgår »og danskprøven på A2-niveau«, og i stk. 37 der bliver stk. 33, ændres »beløbene, der er angivet i stk. 31-35« til: »beløbet, der er angivet i stk. 31«.
 05. I § 40 d ændres »de prøver, der er nævnt i § 9, stk. 30 og 32« til: »den prøve, der er nævnt i § 9, stk. 30«.
 06. I § 48 f ændres »danskprøven på A1-niveau og danskprøven på A2-niveau, jf. § 9, stk. 30 og 32« til: »danskprøven på A1-niveau, jf. § 9, stk. 30«.
07. § 48 g ophæves.« [Afskaffelse af muligheden for nedsættelse af den økonomiske sikkerhedsstillelse som følge af bestået danskprøve] c Ændringsforslag til det under B nævnte lovforslag Til titlen 5) I undertitlen indsættes efter »domstolsprøvelse«: »samt klageadgang til Udlændingenævnet«.
[Konsekvens af ændringsforslag nr. 6] Til § 1 6) Efter nr. 2 indsættes som nyt nummer:
»01. I § 52 b, stk. 1, nr. 1, ændres »§§ 9, 9 d, 9 e og 9 f« til: »§ 9, med undtagelse af stk. 1, nr. 2, § 9 d, § 9 e og § 9 f«, i stk. 1, nr. 3, ændres »§ 9, § 9 c, stk. 1, § 9 d, § 9 e og § 9 f« til: »§ 9, med undtagelse af stk. 1, nr. 2, § 9 c, stk. 1, § 9 d, § 9 e og § 9 f«, og to steder i stk. 3 ændres »§ 9,« til: »§ 9, med undtagelse af stk. 1, nr. 2,«.« [Ophævelse af klageadgangen til Udlændingenævnet i sager om familiesammenføring med børn] Bemærkninger Til nr. 1 Det foreslås, at forslag til lov om ændring af udlændingeloven (Forlængelse af perioden for økonomisk sikkerhed i ægtefællesammenføringssager og ophævelse af den særlige, lette adgang til domstolsprøvelse i sager om familiesammenføring med børn) deles i to lovforslag.
 Den ene del (A) omfatter lovforslagets bestemmelser om forlængelse af perioden for økonomisk sikkerhed i ægtefællesammenføringssager.
 Den anden del (B) omfatter lovforslagets bestemmelser om ophævelse af den særlige, lette adgang til domstolsprøvelse i sager om familiesammenføring med børn.
Til nr. 2 Der er tale om konsekvensændring som følge af ændringsforslag nr. 3.
Til nr. 3 Forhøjet beløb for økonomisk sikkerhedsstillelse Efter udlændingelovens § 9, stk. 4, 1. pkt., skal familiesammenføring med en ægtefælle eller samlever, medmindre ganske særlige grunde, herunder hensynet til familiens enhed, afgørende taler derimod, betinges af, at den herboende person, som det påhviler at forsørge ansøgeren, stiller økonomisk sikkerhed for 50.000 kr. (2012-niveau) til dækning af eventuelle fremtidige offentlige udgifter til hjælp efter lov om aktiv socialpolitik eller integrationsloven til ansøgeren.
 Ved lov nr. 601 af 14. juni 2011 blev beløbet, der skal stilles som økonomisk sikkerhed, hævet fra 50.000 kr. (2002-niveau) til 100.000 kr. (2011-niveau). Ved lov nr. 418 af 12. maj 2012 blev bl.a. det beløb, der skal stilles som økonomisk sikkerhed, tilbageført til 50.000 kr. (2012-niveau).
 Med ændringsforslaget foreslås det, at det gældende krav om økonomisk sikkerhedsstillelse på 50.000 kr. med en årlig regulering efter lov om en satsreguleringsprocent, svarende til 54.289,48 kr. i 2017-niveau, forhøjes til et krav om økonomisk sikkerhedsstillelse på 100.000 kr.
Perioden for økonomisk sikkerhedsstillelse Det fremsatte lovforslag indeholder forslag om, at den periode, som der i ægtefællesammenføringssager skal stilles økonomisk sikkerhed for, fastsættes til en afgrænset periode på 10 år.
Sikkerhedsstillelsen stilles i dag for 5 år, jf. § 6, stk. 1, i bekendtgørelse nr. 646 af 21. juni 2012 om sikkerhedsstillelse efter udlændingelovens § 9, stk. 4, eller § 9 c, stk. 1, 2. pkt., jf. § 9, stk. 4, til dækning af offentlige udgifter til hjælp efter lov om aktiv social politik eller integrationsloven.
Hvis udlændingen ikke opnår tidsubegrænset opholdstilladelse efter 5 år, skal sikkerhedsstilleren stille en ny sikkerhed, eller den sikkerhedsstillelse, som allerede er stillet, skal forlænges, jf. § 6, stk. 3, i bekendtgørelsen.
 Kravet om økonomisk sikkerhedsstillelse ophører i dag som udgangspunkt først, når udlændingen opnår tidsubegrænset opholdstilladelse eller en ny opholdstilladelse på andet grundlag, når udlændingen er død, eller når udlændingen er udrejst af Danmark og udlændingens opholdstilladelse er enten udløbet, bortfaldet, inddraget eller nægtet forlænget, jf. § 18, stk. 1, i bekendtgørelsen.
 Med ændringsforslaget foreslås det, at lovforslagets bestemmelser om forlængelse af perioden for økonomisk sikkerhed i ægtefællesammenføringssager udgår, sådan at det fortsat er udgangspunktet, at kravet om økonomisk sikkerhedsstillelse først ophører, når udlændingen opnår tidsubegrænset opholdstilladelse.
Til nr. 4 Med ændringsforslaget foreslås det, at det angivne beløb på 100.000 kr. skal fastsættes som niveau for 2018 og reguleres fra og med 2019 én gang årligt den 1. januar efter satsreguleringsprocenten, jf. lov om en satsreguleringsprocent.
 Med ændringsforslaget foreslås det endvidere, at det ikke længere skal være muligt at få nedsat den økonomiske sikkerhed, som stilles efter udlændingelovens § 9, stk. 4, som følge af at udlændingen består en danskprøve.
Til nr. 5 Der er tale om konsekvensændring som følge af ændringsforslg nr. 6.
Til nr. 6 Efter udlændingelovens § 9, stk. 1, nr. 2, kan der efter ansøgning gives opholdstilladelse til et ugift mindreårigt barn under 15 år af en i Danmark fastboende person eller dennes ægtefælle, når barnet bor hos forældremyndighedens indehaver og ikke gennem fast samlivsforhold har stiftet selvstændig familie, og når den i Danmark fastboende person opfylder en række yderligere betingelser.
 Udlændingestyrelsens afgørelser om afslag på opholdstilladelse, nægtelse af forlængelse af opholdstilladelse, inddragelse eller bortfald af en opholdstilladelse efter § 9, stk. 1, nr. 2, kan indbringes for Udlændingenævnet, jf. udlændingelovens § 52 b, stk. 1 og 3.
 Med ændringsforslaget foreslås det, at klageadgangen til Udlændingenævnet over afslag på opholdstilladelse efter udlændingelovens § 9, stk. 1, nr. 2, samt over afgørelser om bortfald, inddragelse eller nægtelse af forlængelse af en sådan tilladelse ophæves.
 Det bemærkes, at de af ændringsforslaget omfattede afgørelser herefter i stedet vil kunne påklages til udlændinge- og integrationsministeren, jf. udlændingelovens § 46 a.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Pernille Bendixen (DF) Marcus Knuth (V) Britt Bager (V) Preben Bang Henriksen (V) Mads Fuglede (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Carolina Magdalene Maier (ALT) Josephine Fock (ALT) Marlene Borst Hansen (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
