 I medfør af pensionsbeskatningslovens § 18, stk. 4, sidste pkt., som  

 affattet ved lov nr. 288 af 29. juni 1979 om ændring af  

 pensionsbeskatningsloven, bestemmes følgende:
§ 1.  Skattepligtige, hvis samlede årlige fradrag for  

 kapitalindskud, præmier eller bidrag til en pensionsordning med løbende  

 udbetalinger eller en rateforsikring i pensionsøjemed beregnet efter reglerne  

 i lovens § 18, stk. 2-3, udgør et mindre beløb end 25.000 kr., og som vælger  

 at foretage et årligt fradrag på indtil 25.000 kr. efter lovens § 18, stk. 4,  

 skal til brug for indkomstopgørelsen angive, med hvilket beløb fradraget  

 efter lovens § 18, stk. 2-3, ønskes forhøjet.
Dette beløb  

 (opfyldningsbeløbet) kan sammenlagt med fradraget efter lovens § 18, stk.  

 2-3, højst udgøre et beløb svarende til forfaldne præmier (bidrag) og  

 indskud, som ikke tidligere er fratrukket.
Valget af opfyldningsbeløb er  

 bindende for skatteyderen i fradragsperioden, således at kapitalindskud,  

 præmier og bidrag fradrages med lige store årlige beløb i indkomsten for  

 forfaldsåret og hvert af de følgende år, så længe de samlede indskuds- og  

 præmiebeløb er uforandrede.
Har skatteyderen oprettet mere end en forsikring  

 m.v., anses hele opfyldningsbeløbet, hvis der indtræder afgiftspligt for en  

 af ordningerne, for fortrinsvis at være fradraget i de forfaldne  

 indbetalinger på den først tegnede forsikring m.v. ved anvendelsen af lovens  

 § 35, stk. 1. I det omfang, forfaldne indbetalinger til den først tegnede  

 forsikring m.v. herefter må anses for at være fradraget fuldt ud ved  

 opgørelsen af skatteyderens skattepligtige indkomst, overføres en eventuelt  

 uudnyttet del af opfyldningsbeløbet til den følgende forsikring.
Stk. 2.  Skatteydere, der vælger at supplere det årlige  

 fradrag efter lovens § 18, stk. 2-3, med et opfyldningsbeløb efter stk. 4,  

 skal i forbindelse med selvangivelsen for det eller de indkomstår, som  

 fradragsperioden vedrører, udfylde og indsende et ved ministeriet for skatter  

 og afgifters foranstaltning udarbejdet skema.
Hvis en skatteyder ikke sammen  

 med selvangivelsesblanketten har modtaget det fornødne skema, skal han selv  

 rekvirere dette ved henvendelse til den pågældende ligningsmyndighed.
Stk. 3.  Indtræder der afgiftspligt efter lovens §§  

 29-31 for hele den pågældende ordning, og har det årlige fradrag beregnet  

 efter reglerne i lovens § 18, stk. 2-3, været mindre end 25.000 kr., skal  

 skatteyderen over for vedkommende forsikringsselskab, pensionskasse m.v.  

 afgive erklæring om, hvorvidt han har benyttet opfyldningsfradraget i lovens  

 § 18, stk. 4, og i bekræftende fald med hvilket beløb.
Skatteyderen skal  

 endvidere oplyse, om han har tegnet lignende ordning i andet  

 forsikringsselskab m.v. eller har forhøjet en sådan ordning og meddele de  

 oplysninger, som i øvrigt måtte være nødvendige for afgiftens beregning,  

 herunder om tidspunktet for oprettelsen af andre ordninger og om  

 opfyldningsfradragets anvendelse.
Skatteyderen kan til brug ved oplysningerne  

 rekvirere en genpart af de fradragsskemaer, der har været benyttet ved  

 skatteligningen, hos ligningsmyndigheden i den eller de kommuner, hvortil han  

 har indgivet selvangivelse i fradragsperioden.
Hvis skatteyderen ikke inden  

 udløbet af den i lovens § 38, stk. 1, fastsatte frist for afgiftens betaling  

 fremkommer med de nødvendige oplysninger, beregnes afgiften af det fulde  

 afgiftspligtige beløb.
 § 2.  Ved indgåelse af aftaler om oprettelse af en  

 forsikring m.v., der omfattes af bestemmelserne i lovens § 18, stk. 2-4, skal  

 forsikringsselskabet eller pensionskassen m.v. gøre forsikringstageren  

 opmærksom på fradragsreglerne i lovens § 18, stk. 2-6, herunder oplyse den  

 pågældende om muligheden for at vælge en forhøjelse af årsfradraget inden for  

 25.000 kr.s grænsen i lovens § 18, stk. 4, og om vilkårene for et sådant  

 opfyldningsfradrag, jfr. § 1. De samme oplysninger skal gives, såfremt  

 præmien eller bidraget til en pensionsordning med løbende udbetalinger eller  

 en rateforsikring i pensionsøjemed forhøjes på et tidspunkt, hvor den  

 resterende del af præmiebetalingsperioden er mindre end 10 år.
 Stk. 2.  Når der som nævnt i § 1, stk. 3, indtræder  

 afgiftspligt efter lovens §§ 29-31 for hele den pågældende ordning, og den  

 afgiftspligtiges årlige fradrag efter lovens § 18, stk. 2-3, har været mindre  

 end 25.000 kr., skal forsikringsselskabet, pensionskassen m.v. opfordre den  

 afgiftspligtige til at meddele de i § 1, stk. 3, nævnte oplysninger og på  

 grundlag heraf beregne, om forfaldne præmier og indskud til den pågældende  

 ordning har oversteget den afgiftspligtiges fradrag efter lovens § 18, stk.  

 2-4, idet eventuelle uafskrevne beløb skal fragå i det afgiftspligtige beløb  

 i henhold til lovens § 35, stk. 1. Modtager forsikringsselskabet m.v. ikke  

 inden udløbet af fristen for afgiftens betaling, jfr. lovens § 38, stk. 1, de  

 fornødne oplysninger til brug ved beregningen af dette fradrag, skal afgiften  

 beregnes af det fulde afgiftspligtige beløb.
 § 3.  I tilfælde, hvor der træffes aftale om  

 forhøjelse af præmien eller bidraget til en pensionsordning med løbende  

 udbetalinger eller en rateforsikring i pensionsøjemed på et tidspunkt, hvor  

 den resterende del af præmie- eller bidragsbetalingsperioden er mindre end 10  

 år, skal forsikringsselskabet m.v. give policen påtegning om, at præmie-  

 eller bidragsforhøjelsen omfattes af bestemmelserne i lovens § 18, stk. 3-6.
 § 4.  Bekendtgørelsen træder i kraft dagen efter  

 kundgørelsen i Lovtidende.
