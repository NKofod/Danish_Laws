Fremsat den 30. januar 2008 af velfærdsministeren (Karen Jespersen) Forslag til Lov om ændring af lov om social service (Godkendelse af private behandlingstilbud for stofmisbrugere) § 1 I lov om social service, jf. lovbekendtgørelse nr. 1117 af 26. september 2007, som ændret ved § 10 i lov nr. 434 af 8. maj 2006, § 15 i lov nr. 1587 af 20. december 2006, § 9 i lov nr. 346 af 18. april 2007 og § 36 i lov nr. 523 af 6. juni 2007, foretages følgende ændringer:
 1. I § 144 indsættes efter stk. 1 som nyt stykke:
 2. I § 144, stk. 2, der bliver stk. 3, indsættes efter »efter stk. 1«: »og 2«.
 3. I § 144 indsættes som  stk. 5 :
§ 2 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Forslagets indhold og formål Formålet med forslaget er en udvidelse af stofmisbrugerens ret til frit valg mellem offentlige og private godkendte behandlingstilbud.
Der er efter servicelovens § 101, stk. 4 en ret for stofmisbrugere til at vælge mellem offentlige og private godkendte behandlingstilbud af tilsvarende karakter, som det der er visiteret til.
Da det kun er private døgnbehandlingstilbud efter § 107, der skal godkendes efter servicelovens § 144, har dette haft som konsekvens, at der ikke har været frit valg mellem offentlige dag- eller ambulante behandlingstilbud og private dag- eller ambulante behandlingstilbud.
Ved at stille krav om, at også private dag- og ambulante behandlingstilbud skal godkendes, udvides retten til frit valg til også at gælde mellem offentlige og private dag- og ambulante behandlingstilbud af tilsvarende karakter, som det der er visiteret til.
Det frie valg skal ske inden for rammerne af den udarbejdede behandlingsplan.
Hvis der er visiteret til ambulant behandling, skal det frie valg derfor være et andet ambulant behandlingstilbud og ikke et døgntilbud.
Målet hermed er, dels at øge antallet af private behandlingstilbud og kvaliteten i tilbuddene, dels at sikre den enkelte stofmisbrugers indflydelse på egen behandling. Øgede valgmuligheder er gavnligt for stofmisbrugeren.
Ved at øge stofmisbrugerens muligheder for at vælge øges tilfredsheden med den offentlige service, og valget er med til at skabe mulighed for, at den enkelte kan tage et (med)ansvar for egen situation.
 Den udvidede ret til frit valg gælder blandt de behandlingstilbud, som er registreret i Tilbudsportalen, jf. servicelovens § 14.
 Loven om garanti for social behandling for stofmisbrug og muligheden for frit valg af behandlingstilbud trådte i kraft den 1. januar 2003. Loven blev evalueret efter en tre-årig periode, og socialministeren afgav en redegørelse om lovens implementering i de daværende amter til Folketingets Socialudvalg den 26. juni 2006.
Lovovervågningen viste, at muligheden for frit valg kun var benyttet i få tilfælde.
Det kunne der være flere grunde til, fx at der visiteres til ambulant behandling.
Udviklingen i frit valg ordningen vil blive fulgt via Servicestyrelsens database på stofmisbrugsområdet.
2. Økonomiske og administrative konsekvenser for stat, kommuner og regioner Lovforslaget vil alene have økonomiske konsekvenser for kommunerne.
Kommunerne skal godkende tilbuddene og efterfølgende føre tilsyn med de private behandlingstilbud for stofmisbrugere.
Forslaget vil medføre mindre administrative merudgifter for kommunerne.
Det vurderes, at godkendelserne vil kræve 1 socialrådgiverårsværk pr. 13,4 opholdssteder.
Da flere af de private behandlingstilbud, der ventes at søge godkendelse til ambulant behandling, i forvejen er godkendt til døgnbehandling af stofmisbrugere, vurderes det at være mindre omkostningsfuldt at godkende og føre tilsyn med disse.
Der er i forvejen syv kendte private ambulante tilbud, som ikke allerede har en driftsoverenskomst med en kommune, og derudover er der ca. 28 godkendte private døgntilbud.
Det antages, at de syv eksisterende ambulante tilbud vil søge godkendelse i løbet af de første to år, og at der efterfølgende kommer et nyt tilbud til årligt, og at 10-15 af døgntilbuddene vil udvide med ambulante tilbud over en årrække.
De samlede økonomiske konsekvenser af lovforslaget vil være 0,2 mio. kr. årligt de første to år og herefter 0,1 mio. kr. årligt.
3. Økonomiske og administrative konsekvenser for erhvervslivet Forslaget har ingen økonomiske og administrative konsekvenser for erhvervslivet.
4. Miljømæssige konsekvenser Forslaget har ingen miljømæssige konsekvenser.
5. Administrative konsekvenser for borgerne Forslaget har ingen administrative konsekvenser for borgerne.
6. Forholdet til EU-retten Forslaget indeholder ikke EU-retlige aspekter.
7. Hørte myndigheder og organisationer Statsministeriet, Finansministeriet, Erhvervs- og Selskabsstyrelsen, Ministeriet for Sundhed og Forebyggelse, Justitsministeriet, Ankestyrelsen, Danske Regioner, Kommunernes Landsforening, Socialchefforeningen, Centerlederforeningen, Advokatrådet, Den Danske Dommerforening, Dansk Socialrådgiverforening, Socialpædagogernes Landsforbund, Landsforeningen for Socialpædagoger, Landsforeningen af Opholdssteder og Skolebehandlingstilbud, Forbundet af Offentligt Ansatte, Center for Rusmiddelforskning, Sammenslutningen af boformer for hjemløse i Danmark (SBH). Brugerforeningen for aktive stofbrugere, Landsforeningen af væresteder for stofafhængige og tidligere stofafhængige (LVS), Landsforeningen for Human Narkobehandling, Landsforeningen af Pårørende til Stofmisbrugere og Rådet for Socialt Udsatte.
