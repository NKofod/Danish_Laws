Nr BTL 270 Betænkning over Forslag til lov om ændring af lov om social bistand og lov  

 om dagpenge ved sygdom eller fødsel (Regler om fleksjob m.v.)   

 Nr L 270 1996-97, 1. samling Afgivet af Socialudvalget Afgivet: 19970523 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Nogle af udvalgets spørgsmål og socialministerens svar herpå er tillige  

 med en skriftlig henvendelse optrykt som bilag til betænkningen.
 Endvidere har udvalget modtaget skriftlige henvendelser fra:
Børne- og Ungdomspædagogernes Landsforbund, Dansk Handicap Forbund og Landsorganisationen i Danmark.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til vedtagelse med de stillede  

 ændringsforslag.
En del af mindretallet (Enhedslistens medlem af udvalget) er glad for, at  

 der kommer en lovgivning på området, hvor der bliver skabt et  

 hovedforsørgelsesgrundlag for personer i støttet beskæftigelse af  

 helbredsmæssige årsager.
Mindretallet har med tilfredshed bemærket, at  

 revalidering går forud for fleksjob, at aflønningen sker på  

 overenskomstmæssige vilkår og fastsættes i samarbejde med de faglige  

 organisationer.
Mindretallet ønsker imidlertid at understrege vigtigheden af, at der i  

 arbejdet med at gøre arbejdsmarkedet rummeligt og fleksibelt også arbejdes  

 aktivt med at fastholde de personer i beskæftigelse, som f.eks. er blevet  

 nedslidt efter mange års arbejde.
Arbejdsmarkedets eget ansvar er et vigtigt  

 element, derfor skal mest muligt udvikles og løses i overenskomsterne mellem  

 arbejdsmarkedets parter.
Dansk Arbejdsgiverforening gør i deres høringssvar  

 opmærksom på samme problemstilling, nemlig at loven kan give det indtryk, at  

 der primært satses på tilskudsbaserede fleksjob på bekostning af ansættelse i  

 henhold til overenskomsternes sociale kapitler.
 Et andet mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf et mindretal (EL), tiltrådt af et  

mindretal (SF):
 Til § 1 1) I den under nr. 6 foreslåede § 49 c  

 affattes stk. 2 således:
»Stk. 2. Kommunalbetyrelsen og amtsrådet har pligt til at  

 give tilbud efter § 49 a på fuld tid, medmindre den ansatte foretrækker  

 deltidsansættelse eller skånehensyn til den enkelte bedst opfyldes ved  

 deltid.« 2) I den under nr. 6 foreslåede § 49 c indsættes  

 efter stk. 2 som nyt stykke:
»Stk. 3. Personer, der er ansat på deltid i fleksjob på grund  

 af skånehensyn, aflønnes for fuldtid.« 3) I det under nr. 6 foreslåede § 49 d, stk. 2,  

 udgår »82 pct. af arbejdsløshedsdagpengenes«.
 4) I den under nr. 6 foreslåede § 49 d affattes  

stk. 3 således:
» Stk. 3. Ledighedsydelsen kan udbetales, indtil  

 kommunalbestyrelsen eller amtsrådet giver et nyt tilbud om et rimeligt  

 fleksjob.« Bemærkninger Til nr. 1 og 2 Det foreslås, at kommunalbestyrelsen og amtsrådet har pligt  

 til at tilbyde et fleksjob på fuldtid, medmindre den ansatte af skånehensyn  

 kun kan bestride et deltidsjob.
Til nr. 3 Forslagsstilleren synes, det er uacceptabelt, at en person, som  

 bliver fyret fra et fleksjob, kun kan få 82 pct. af arbejdsløshedsdagpengene.  

 Ministerens begrundelse herfor, nemlig at personer i fleksjob ikke behøver at  

 være medlem af en arbejdsløshedskasse og derved sparer bidrag, er ikke en  

 reel begrundelse.
Det sparede bidrag kan kun begrunde en nedsættelse af  

 ledighedsydelsen med nogle få procent.
Til nr. 4 Forslagsstilleren ønsker en ligestilling mellem personer i  

 fleksjob og i ordinær beskæftigelse.
Dette opnås bl.a. ved, at  

 ledighedsydelsen kan udbetales, indtil et nyt tilbud om fleksjob foreligger.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
Dansk Folkeparti havde ikke  

 medlemmer i udvalget.
Bilag I Nogle af udvalgets spørgsmål til socialministeren og dennes svar herpå Spørgsmål 4:
Hvis en konkret persons skånehensyn kun muliggør et deltidsjob, hvilket  

 timetal vil vedkommende da få udbetalt løn for? Svar:
 Personer, der opfylder betingelserne for at få fleksjob, har ret til  

 tilbud på fuld tid.
Der er vide rammer for den nærmere tilrettelæggelse af arbejdet, som  

 aftales mellem arbejdsgiver og arbejdstager.
Når arbejdstiden tilrettelægges,  

 kan der herved tages hensyn til karakteren af den nedsatte arbejdsevne.
Det  

 betyder f.eks., at der kan tages hensyn til, at vedkommende kan have behov  

 for hvilepauser, behov for fravær eller behov for periodevis at gå ned i tid.  

 Sådanne reguleringer i forhold til arbejdstiden kan foretages, også når der  

 udbetales løn for fuld arbejdstid.
Den nedsatte arbejdsevne kan manifestere sig både ved, at den pågældende  

 ikke kan arbejde fuldt effektivt på fuld tid, og ved at den pågældende kan  

 arbejde fuldt effektivt, men da kun på nedsat tid.
Det betyder, at der også  

 mere permanent er mulighed for at aftale en kortere arbejdstid, uanset at  

 aflønningen baseres på fuld tid.
Der er ikke i lovforslaget fastsat nogen  

 grænse for, hvor langt en person kan gå ned i tid og samtidig modtage løn for  

 fuld arbejdstid.
Samlet set skal arbejdspræstationen sættes i forhold til den  

 begrænsning i arbejdsevnen, som danner grundlag for fastsættelse af  

 løntilskuddet.
 Det afgørende er, at de involverede parter i det enkelte tilfælde kan  

 finde en konkret løsning, som er i overensstemmelse med de lokale forhold.
 Spørgsmål 5:
Vil ministeren uddybe personbeskrivelsen i § 49 a, så den bliver klarest  

 mulig? Svar:
 De personer, der kan få fleksjob, er personer med en konstateret varig  

 begrænsning i arbejdsevnen, der ikke modtager social pension, og hvor  

 revalidering til normal beskæftigelse ikke er mulig.
Begrænsninger i arbejdsevnen kan antage mange former.
De kan f.eks. være  

 opstået som følge af en pludseligt opstået skade, eller de kan være opstået  

 som følge af årelang påvirkning.
Da samtidig en eventuel revalidering baserer  

 sig på en individuel vurdering, vil det ikke være hensigtsmæssigt at foretage  

 en skarpere afgrænsning af de personer, der er berettiget til fleksjob.
Det kan i nogle tilfælde være vanskeligt at afgøre, om en person opfylder  

 betingelserne for at få tilbud om fleksjob, eller om personen har ret til en  

 anden type tilbud.
Kommunen skal derfor være særlig opmærksom på, om  

 personer, der gentagne gange har deltaget i andre typer af aktiverende  

 forløb, og som ikke revalideres, er berettiget til tilbud om fleksjob.
 Tilsvarende skal kommunen være særlig opmærksom på, om personer, der i  

 længere perioder har modtaget forsørgelsesydelser fra det offentlige, f.eks.  

 i form af arbejdsløshedsdagpenge eller sygedagpenge, og som ikke længere  

 opfylder betingelserne herfor, er berettiget til fleksjob.
Endelig skal man være opmærksom på, at der kan være personer, hvis  

 arbejdsevne er begrænset på grund af nedsat fysisk eller psykisk  

 funktionsevne eller særlige sociale problemer, og som ikke kan benytte tilbud  

 om fleksjob.
De kan i stedet få beskyttet beskæftigelse efter bestemmelserne  

 i forslag til lov om social service (L 229). Det gælder f.eks. nogle  

 udviklingshæmmede og sindslidende.
 Spørgsmål 11:
Hvad er forholdet mellem løn og tilskudssatserne? Svar:
 Reglerne om kommunalt tilskud til lønnen til en person i fleksjob  

 er fastsat i § 49 b.
Det fremgår af § 49 b, stk. 2, at tilskuddet er 1/3, 1/2 eller 2/3 af  

 lønnen afhængig af graden af den nedsatte arbejdsevne.
Tilskuddet kan dog  

 efter § 49 b, stk. 3, ikke overstige 1/3 , 1/2 eller 2/3  

af den mindste overenskomstmæssige løn.
 Lønfastsættelsen sker uafhængig af tilskud til lønnen.
Efter § 49 c fastsættes løn- og øvrige arbejdsvilkår som udgangspunkt  

 efter de kollektive overenskomster på ansættelsesområdet, herunder de sociale  

 kapitler.
Dette åbner mulighed for, at lønnen i et fleksjob kan fastsættes  

 højere end overenskomstens begyndelsesløn, og hvis man anvender de sociale  

 kapitler, vil der på nogle overenskomstområder være mulighed for at aftale en  

 løn under overenskomstens mindsteløn.
 §§ 49 b, stk. 2 og 3, medfører samlet:
1) Tilskuddet beregnes direkte i forhold til den aftalte løn, hvis  

lønnen svarer til mindstelønnen.
Tilskuddet vil her svare til det  

 maksimale tilskudsbeløb.
2) Tilskuddet beregnes direkte i forhold til den aftalte løn, hvis  

lønnen er fastsat efter oversnskomstens sociale kapitel under  

 mindstelønnen.
Tilskuddet vil her være mindre end det maksimale  

 tilskudsbeløb.
3) Tilskuddet beregnes ikke direkte i forhold til den aftalte  

 løn, hvis denne overstiger mindstelønnen, f.eks. fordi lønnen er fastsat  

 efter en overenskomst, som indebærer, at den pågældende placeres på et højere  

 løntrin end mindstelønnen.
Tilskuddet vil her være det maksimale  

 tilskudsbeløb.
Bilag II Henvendelse fra Dansk Handicap Forbund:
Dansk Handicap Forbund Den 21. maj 1997 Hans Knudsens Plads 1A 2100 København Ø Høringssvar til forslag vedr. regler om flexjob m.v.
Indledning Socialministeren har fremsat lovforslag, der skal styrke  

 beskæftigelsesmulighederne for personer med varige begrænsninger i  

 arbejdsevnen.
Formålet er at begrænse tilgangen til førtidspension.  

 Socialministeren vil indføre flexjob, hvor det offentlige - staten - yder et  

 løntilskud på 1/3, 1/2 eller 2/3 af mindstelønnen.
Kommunerne skal tilbyde  

 personer med varige begrænsninger i arbejdsevnen et sådant flexjob, og  

 førtidspension kan først tilkendes, hvis alle relevante aktiverings,-  

 revaliderings,- og behandlingsmæssige foranstaltninger har vist sig  

 resultatløse.
Karen Jespersen forsøger nu, ved at appellere til virksomhedernes sociale  

 ansvar, at skabe et mere rummeligt arbejdsmarked, hvor der bliver plads til  

 alle.
Der sigtes mod inden år 2005 at få oprettet 30-40.000 flexjob i den  

 private og offentlige sektor.
 Dansk Handicap Forbund støtter regeringens bestræbelser på at sikre  

 mennesker med handicap bedre beskæftigelsesmuligheder, først og fremmest  

 gennem lønarbejde på almindelige vilkår på det ordinære arbejdsmarked og  

 sekundært gennem flexjob med løntilskud.
 Vi finder det derfor positivt, at personer med handicap enten gennem  

 »arbejdsfastholdelse« bevarer tilknytningen til arbejdsmarkedet  

 eller tilbydes et flexjob frem for en passiv og ofte isoleret tilværelse på  

 førtidspension.
Lovforslaget mangler desværre klare retsgarantier, der sikrer personer med  

 nedsat arbejdsevne et flexjob og dermed et rimeligt forsørgelsesgrundlag.  

 Kommunerne skal anvise personer med varigt nedsat arbejdsevne et flexjob -  

 men hvis de nu ikke kan - er vedkommende fortsat henvist til bistandshjælp og  

 aktivering - uden tidsbegrænsning.
Disse 2 huller skal lukkes.
Dernæst  

 skal personer ansat i et flexjob være omfattet af en overenskomst, der sikrer  

 dem de kollektive rettigheder, der gælder på det øvrige arbejdsmarked.
Kommentarer til lovforslaget § 49 b Løntilskuddet skal beregnes af den gennemsnitlige  

 overenskomstmæssige timeløn inden for det pågældende fagområde.
Forslaget indebærer mulighed for gradueret løntilskud fra 1/3 til 2/3. Des  

 ringere arbejdsevne - des højere løntilskud.
Vi finder det positivt, at der  

 er denne mulighed, men 2/3 løntilskud må vel bygge på, at vedkommende kun har  

 1/3 restarbejdsevne? 1/3 resterhvervsevne udløser i dag højeste  

 førtidspension.
Denne gruppe skal sikres ret til at vælge mellem  

 flexjob og højeste førtidspension.
§ 49 c I forhold til det konkrete lovforslag hilser vi det velkommen, at der som  

 noget nyt ikke er fastsat bestemmelser om lønnen.
Løn og øvrige arbejdsvilkår  

 skal aftales mellem arbejdsgiver og den ansatte (§ 49 c).
Vi ønsker præciseret i lovteksten, at der i forbindelse med oprettelse af  

 flexjob skal indgås en overenskomst mellem arbejdsgiver og den  

 ansatte, der sikrer den ansatte i flexjob de samme kollektive rettigheder,  

 der gælder på det ordinære arbejdsmarked.
Her tænkes bl.a. på  

 a-kasse-rettigheder, ret til lønforhandlinger, anciennitetstillæg, uddannelse  

 og ferie.
§ 49 d Vi er positive over for ledighedsydelsen - idet den er et skridt på vejen  

 henimod en sikring af forsørgelsesgrundlaget for personer, der er ledige  

 mellem 2 skånejob.
Ledighedsydelsen for handicappede skal ligestiles med  

 dagpengeydelsen, der gælder for det øvrige arbejdsmarked - og ikke kun udgøre  

 82 pct. af dagpengeniveauet.
Og hvorfor skal handicappede kun være berettiget  

 til ledighedsydelsen i max. 3 mdr. inden for 24 mdr.? Der er dog fortsat et forsørgelseshul i den periode, der går fra at en  

 person er visiteret til et flexjob og får anvist et flexjob.
Vi vil foreslå,  

 at der indføres en tidsfrist på 3 mdr. for den periode, der må gå mellem  

 visiteret og anvist flexjob.
Herefter skal forsørgelsesniveauet være  

 ledighedsydelsen.
Vi finder det meget uheldigt, at ydelsen ikke er en sikringsydelse under  

 arbejdsløshedsforsikringslovgivningen.
I og med, at ydelsen lægges uden for  

 dette regi, vil incitamentet for at bevare et medlemskab af fagforening og  

 a-kasse bortfalde.
Det betyder, at personen, der skal forhandle løn- og  

 arbejdsvilkår i et flexjob, ikke har ret til at trække på  

 tillidsrepræsentanten for det pågældende fagområde ved aftaleforhandlingerne  

 - og fagforeningen har en langt mindre interesse i at sikre, at der indgås en  

 overenskomst mellem ansat og arbejdsgiver.
Den ansatte befinder sig i en  

 situation, hvor vedkommende reelt ikke kan stille krav til arbejdsgiveren i  

 angst for at miste flexjobbet og dermed forsørgelsesgrundlaget.
 Handicappede skal have mulighed for et arbejde, der i indhold og omfang  

 svarer til kvalifikationer, interesseområde og funktionsevne, og vi ønsker  

 derfor præciseret, hvad der menes med et rimeligt tilbud om flexjob.
 Som det sidste i forhold til § 49 d finder vi ordvalget  

 »uforskyldt« uheldigt, og det giver klart associationer til  

 tidligere tiders moralske vurderinger i forbindelse med ret til socialhjælp.  

 Vi ser hellere, at der bruges samme vending som i lov om  

 arbejdsløshedsforsikring: »Uden fyldestgørende grund ophører med sit  

 arbejde«.
§ 135 a Det lyder positivt, at staten afholder udgifterne til løntilskud -  

 herunder også kommunernes udgifter til løntilskud.
Det skal dog lige  

 bemærkes, at staten reducerer bloktilskuddet til kommunene med tilsvarende  

 beløb.
I »Et arbejdsmarked for alle« påpeger regeringen, at formålet  

 med loven dels er at forebygge udstødelse fra arbejdsmarkedet og dels at  

 skabe bedre muligheder for oprettelse af flexjob.
Regeringen foreslår bl.a.,  

 at der skal kunne stilles krav til virksomheder, der varetager udliciterede  

 opgaver for f.eks. kommuner om, at en vis andel af virksomhedens beskæftigede  

 ansættes på særlige vilkår.
 Hvis vi forfølger denne tankegang - vil regeringens krav om, at en vis  

 andel af virksomhedens beskæftigede skal ansættes på særlige vilkår, føre  

 direkte til udstødelse af arbejdskraft ansat på normale vilkår.
Eks.: Flere kommuner har udliciteret dele af hjemmeplejen til private  

 hjemmeservicefirmaer.
Hvis disse firmaer fortsat skal have kommunen som  

 kunde, »tvinges« de til at ansætte personer i flexjob.
Da vi taler  

 om en mindre privat virkosmhed, der økonomisk skal »løbe rundt«,  

 vil der med ansættelse af personer i flexjob blive et overskud af  

 arbejdskraft, som virksomheden bliver nødt til at skille sig af med.
Vupti -  

 dermed sikres karrusellen.
Som handicappede må vi skarpt tage afstand fra, at oprettelse af flexjob  

 vil medføre udstødning af arbejdskraften på det »almindelige«  

 arbejdsmarked.
Det vil hæmme enhver mulighed for integration og føre til, at  

 personer i flexjob bliver en uønsket paria på arbejdsmarkedet.
Hensigten med refusionsordningen i henhold til § 135 a er at stimulere til  

 oprettelse af flexjob i den private sektor.
Det vil betyde udlicitering af  

 hjemmeplejen i langt større stil, end vi kender det i dag.
 Dansk Handicap Forbunds holdning til flexjob:
ansættelse skal så vidt muligt ske på det ordinære arbejdsmarked på  

 almindelige vilkår, personer med nedsat arbejdsevne kan have behov for arbejde på særlige  

 vilkår - evt. flexjob med løntilskud, personer med varigt nedsat erhvervsevne, der er visiteret til et flexjob,  

 skal sikres et forsørgelsesgrundlag på dagpengeniveau, såfremt kommunen ikke  

 kan skaffe et rimeligt flexjob, handicappede skal sikres reel indflydelse på og sikring af, at et tilbudt  

 flexjob er i overensstemmelse med personens uddannelse, hidtidige  

 erhvervserfaring og funktionsevne, overenskomsten skal give mulighed for nedsat arbejdstid eller tempo, det er nødvendigt med et løntilskud betalt af det offentlige, og som  

 garanterer 37 timers gennemsnitlig overenskomstmæssig løn, vilkårene for flexjob skal sikre modtagerne de kollektive faglige  

 rettigheder, bl.a. dagpengelignende ydelse ved ledighed og sygdom, mulighed for efterlønslignende ordninger for alle i flexjob uanset alder  

 ved ansættelse i flexjob, der må ikke ske afskedigelser af den ordinære arbejdskraft ved oprettelse  

 af flexjob, ved oprettelse af flexjob skal der indgås en overenskomst mellem den  

 ansatte og arbejdsgiveren på den enkelte arbejdsplads.
Karen Madsen Hans Jørgen Møller landsformand formand f. socialpolitisk udvalg Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder.
 Der er af et mindretal stillet et ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.  

 Flertallet stemmer imod det af mindretallet stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med det stillede ændringsforslag.
Fremskridtspartiet kan efter en samlet vurdering af lovforslaget  

 konstatere, at det er et skridt i den rigtige retning.
Fremskridtspartiet  

 støtter hovedsigtet med lovforslaget, nemlig at gøre noget mere for dem, som  

 ikke kan være 100 pct. med på arbejdsmarkedet, og på den måde sikre, at de  

 trods alt er så meget med som muligt.
Fremskridtspartiet støttede de stillede ændringsforslag ved 2. behandling,  

 idet det var ændringsforslag, som klart gik i den rigtige retning og styrkede  

 modtagernes retsstilling. Ændringsforslagene blev imidlertid ikke vedtaget,  

 hvilket Fremskridtspartiet skal beklage.
Trods dette vil Fremskridtspartiet  

 stemme for det samlede lovforslag.
 Fremskridtspartiet har dog stillet et enkelt ændringsforslag, som bør  

 vedtages, inden lovforslaget endeligt vedtages.
 ÆndringsforslagAf et mindretal (FP):
 Til § 1 1) I det under nr. 6 foreslåede § 49 c, stk.  

 1, udgår 3. pkt.
Bemærkninger Til nr. 1 Fagbevægelsen skal ikke have vetoret.
Hvis arbejdsgiveren og  

 arbejdstageren selv har aftalt en overenskomst for det arbejde, der skal  

 udføres, er der ingen grund til, at fagbevægelsen indblandes, medmindre nogle  

 af parterne ønsker det.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
Dansk Folkeparti havde ikke  

 medlemmer i udvalget.
