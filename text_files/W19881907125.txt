 En arbejdsgiver, der den 3. juli 1986 anmodede social- og  

 sundhedsforvaltningen om refusion af henholdsvis barseldagpenge og  

 sygedagpenge for perioden 1. september 1985 - 22. juli 1986, fik afslag på  

 sin anmodning under henvisning til dagpengelovens § 37.
 Ankestyrelsen fandt ikke tilstrækkeligt grundlag for at ændre  

 amtsankenævnets afgørelse, hvorefter der i henhold til bestemmelsen i § 2,  

 stk. 4, nr. 3, i Sikringsstyrelsens bekendtgørelse af 17.
 oktober 1980 var givet dispensation for overskridelse af fristen for  

 anmeldelse af arbejdsgivers refusionskrav.
 Ankestyrelsen tog i sin afgørelse alene stilling til det indankede  

 spørgsmål om refusion af barselsdagpenge for perioden 1. september 1985 til  

 19. marts 1986.
 Ankestyrelsen fandt ikke, at henvisningen til dagpengelovens § 37, der  

 vedrører lønmodtagerens anmodning om dagpenge, havde betydning for  

 afgørelsen.
 REDEGØRELSE FOR SAGEN:
 En arbejdsgiver anmodede den 3. juli 1986 social- og sundhedsforvaltningen  

 om refusion af dagpenge vedrørende en ansat K.
 K gik på barselsorlov den 1. september 1985. Hun fødte den 2. oktober 1985  

 og hendes barselsorlov udløb den 19. marts 1986.
 K var herefter sygemeldt til den 22. juli 1986.
 Arbejdsgiveren havde udbetalt løn for perioden 1. september 1985 - 22.  

 juli 1986.
 Social- og sundhedsforvaltningen afslog at yde refusion af dagpenge under  

 henvisning til dagpengelovens § 37.
 Arbejdsgiveren indankede sagen for amtsankenævnet.
 Arbejdsgiveren anførte, at firmaet havde været af den opfattelse, at man  

 kunne vente med indsendelse af anmodningen, indtil hele  

 uarbejdsdygtighedsperioden var afklaret.
 Socialforvaltningen begrundede overfor amtsankenævnet sin afgørelse med,  

 at det ikke umiddelbart kunne ses, at firmaet tidligere havde modtaget  

 refusion af barseldagpenge, men kommunen var vidende om, at firmaet fra  

 arbejdsgiverforeningen/Socialministeriet var orienteret om reglerne  

 vedrørende dagpenge ved sygdom og barsel.
 AFGØRELSEN, DER KLAGES OVER:
Amtsankenævnet fandt, at der var grundlag for at dispensere for  

 overskridelse af anmeldelsesfristen vedrørende barseldagpenge, udbetalt til K  

 i perioden 1. september - 19. marts 1986, jf.
Sikringsstyrelsens  

 bekendtgørelse nr. 488 af 17. oktober 1980, § 2, stk. 4, nr. 3.
 Amtsankenævnet fandt endvidere arbejdsgiveren berettiget til refusion af  

 sygedagpenge udbetalt i perioden 20. marts 1986 - 22. juli 1986.
 Nævnet lagde herved vægt på, at årsagen til den sene anmeldelse var et  

 ønske om at kunne anmelde et samlet krav, omfattende barselsorlovsperioden og  

 den efterfølgende sygeperiode.
 KLAGEN TIL ANKESTYRELSEN:
 Sagen blev anket af det sociale udvalg.
 Der ønskedes alene en vurdering af nævnets afgørelse vedrørende  

 barseldagpenge.
Det sociale udvalg anførte, at der ingen forseelser var fra lønmodtagerens  

 side, men amtsankenævnet lagde vægt på, at den sene anmeldelse skyldtes  

 arbejdsgivers misforståelser og ukendskab til reglerne.
Da stort set enhver  

 arbejdsgiver ville kunne påberåbe sig disse årsager ved for sen anmeldelse  

 fandtes det af principiel betydning at få fastslået, om bestemmelserne i  

 bekendtgørelsens § 2, stk. 4, nr. 3, kunne fortolkes så vidt som  

 amtsankenævnets afgørelse, hvorved bestemmelserne i dagpengelovens § 37  

 nærmest blev uden betydning.
 Det sociale udvalg anførte videre, at anmeldelsesreglerne fremgår af  

 vejledningerne på de anmodningsblanketter, som arbejdsgiver anvender, jf. §  

 19, stk. 3. Arbejdsgiver har således en let adgang til at gøre sig bekendt  

 med reglerne.
 LOVGRUNDLAG:
 Dagpengelovens § 27.
 Sikringsstyrelsens bekendtgørelse nr. 488 af 17. oktober 1980 om  

 arbejdsgivers pligt til at anmelde fravær for lønmodtagere med løn under  

 sygdom samt om anmeldelse af krav om udbetaling af dagpenge (refusion) til  

 arbejdsgivere, § 2, stk. 4, nr. 3 (nu Sikringsstyrelsens bekendtgørelse nr.  

 953 af 29. december 1986).
 ANKESTYRELSENS AFGØRELSE:
 Ankestyrelsen finder ikke, at der er tilstrækkeligt grundlag for at ændre  

 amtsankenævnets afgørelse, hvorefter der i henhold til bestemmelsen i § 2,  

 stk. 4, nr. 3, i Sikringsstyrelsens bekendtgørelse af 17. oktober 1980 er  

 givet dispensation for overskridelse af fristen for anmeldelse af  

 arbejdsgivers refusionskrav.
 Ankestyrelsen finder ikke, at henvisningen til dagpengelovens § 37, der  

 vedrører lønmodtagerens anmodning om dagpenge, har betydning for afgørelsen.
 Ankestyrelsen tiltræder således amtsankenævnets afgørelse.
