Fremsat den 3. oktober 2002 af  

 Birthe Skaarup (DF), Kristian Thulesen Dahl (DF),  

 Jette Jespersen (DF), Pia Kjærsgaard (DF),  

 Anita Knakkergaard (DF), Pia Kristensen (DF),  

 Aase D.
Madsen (DF), Poul Nødgaard (DF)  

 og Peter Skaarup (DF) Forslag til folketingsbeslutning om midlertidigt stop for amtskommunernes nedlæggelse  

 af sygehuse Folketinget pålægger regeringen straks at  

 indlede forhandlinger med amtskommunerne og Hovedstadens  

 Sygehusfællesskab med henblik på at indgå aftaler, hvorved  

 amtskommunerne og Hovedstadens Sygehusfællesskab forpligter sig til  

 ikke at træffe beslutninger om nedlæggelse eller salg af sygehuse  

 eller afvikling af væsentlige eller større sygehusafdelinger,  

 så længe regeringens strukturkommission ikke har afsluttet sit  

 arbejde og i hvert fald indtil 31. december 2003.
Bemærkninger til forslaget Baggrund for beslutningsforslaget Dette beslutningsforslag er fremsat på baggrund af,  

 at flere af landets amtskommuner (amterne) i 2002 har fremlagt overvejelser  

 eller planer om nedlæggelse af eller indskrænkning i  

 aktiviteterne på lokale sygehuse.
Det gælder bl.a.  

 Sønderjyllands Amt, Ribe Amt og Frederiksborg Amt.
Senest har Århus Amt den 24. september 2002  

 offentliggjort en spareplan, der   hvis den gennemføres   vil  

 føre til på det nærmeste reel nedlæggelse eller i  

 alt fald meget betydelig indskrænkning af aktiviterne på tre af  

 amtets sygehuse, Odder Sygehus, Grenå Centralsygehus og Samsø  

 Sygehus.
Planen omfatter også andre besparelser på amtets  

 sygehusbudget.
Århus Amts planer vil efter det oplyste betyde, at  

 der sker en kraftig indskrænkning i antallet af medarbejdere på  

 de tre sygehuse, idet i alt ca. 900 mennesker rammes af afskedigelser.
Selv  

 med  muligheder for genansættelser andre steder i amtets  

 sygehusvæsen, vil der være tale om en samlet reduktion af  

 stillinger inden for amtets sygehusvæsen på mellem 400 og  

 500.
Planerne indebærer bl.a., at et relativt stort  

 sygehus som Odder Sygehus reduceres fra 500 ansatte til 40 ansatte.
Sygehuset  

 får ikke længere nogen akutte funktioner.
Grenå  

 Centralsygehus med i dag 403 ansatte tænkes omdannet til et  

»sundhedscenter«  

 med kun 35 ansatte.
Samsø Sygehus, der netop har gennemgået en  

 omfattende renovering og millionrestaurering og med sine nuværende 70  

 arbejdspladser er Samsøs vigtigste arbejdsplads, står foran at  

 miste 50 arbejdspladser ved at overgå til rent dagafsnit i stedet for  

 de nuværende 20 sengepladser og mister desuden helt sit  

 fødselsafsnit.
For lokalområderne er det noget nær en  

 katastrofe på samme tid at opleve et dramatisk fald i mulighederne for  

 at yde hurtig og effektiv patientbehandling i nærområderne og  

 samtidig måtte acceptere, at hundredvis af dygtige medarbejdere,  

 sygeplejersker, serviceassistenter, køkkenpersonale, portører  

 og andre faggrupper fjernes fra arbejdsmarkedet og kastes ud i  

 arbejdsløshed.
Ikke uforståeligt har Samsøs borgmester  

 Carsten Bruun udtalt, at beslutningen om nedlæggelsen af Samsø  

 Sygehus er en katastrofe for øen. »Vi vil gå på barrikaderne og  

 kæmpe til det sidste, for vi kan simpelt hen ikke leve med det  

 spareforslag,«  

 fastslår borgmester Carsten Bruun (V) i Kalundborg Folkeblad den 25.  

 september 2002. Borgmesteren har peget på, at sygehusnedlæggelsen  

 især for et øsamfund betyder, at trygheden lider et utroligt  

 knæk, og at det uden en fødeafdeling bliver endnu vanskeligere  

 at tiltrække de unge familier, der er så vigtige for  

 øsamfundets udvikling.
Flere andre steder i landet har der, som nævnt,  

 været fremlagt planer om nedlæggelse af sygehuse.
Hver gang har  

 planerne været begrundet i, at det pågældende amt i sin  

 budgetlægning for det kommende år har savnet et  

 millionbeløb, der kunne skaffes ved at lukke, nedlægge,  

 indskrænke eller sælge et eller flere sygehuse og afskedige et  

 antal medarbejdere inden for sundhedsområdet.
I Frederiksborg Amt er der således truffet  

 forberedelser til bortsalg af Hørsholm Sygehus og nedskæring af  

 antallet af sengepladser på Esbønderup Sygehus.
I  

 Vestsjællands Amt er der på Kalundborg Sygehus indført  

 så alvorlige restriktioner i visitationsreglerne for fødende, at  

 det af jordemødre på Kalundborg Sygehus fødeafdeling  

 betegnes som en reel » strangulering«  

 af fødeafdelingen.
Sagen har vakt et folkeligt oprør, og den  

 lokale kamp for at bevare fødeafdelingen og de lokale sygehuse vil  

 fortsætte med uformindsket styrke.
Andre steder i landet har sygehusnedlæggelser  

 været foreslået, som foreløbig er taget af bordet.
Men man  

 kan frygte, at amterne også i de næste års budgetter vil  

 satse på besparelser i patientbehandlingen og sygehuskvaliteten,  

 når amtsbudgetterne skal fastlægges.
Også i hovedstadsområdet har man måske  

 ikke oplevet den værste del af udviklingen endnu.  Hovedstadens  

 Sygehusfællesskab (HS) anfører   i lighed med amterne   at man  

 ikke kan få økonomien til at hænge sammen, og mange vil  

 ikke blive overrasket, hvis der inden for de næste par år rejser  

 sig røster for at nedlægge et sygehus i hovedstadsområdet,  

 som f.eks.
Frederiksberg Hospital eller Amager Sygehus, for at spare på  

 sygehusbudgetterne.
Sundhedspolitiske aspekter Sundhedspolitisk er det en betænkelig og farlig  

 udvikling at begrænse betjeningen af borgerne i  

 nærområderne.
De små enheder rummer en ressource, som kan  

 være vanskelig at genindføre, når først den er  

 nedlagt.
Man skal være varsom med at bortkaste det, som er fast  

 forankret i det enkelte lokalsamfund.
Store afstande mellem hjem og behandlingssted fører  

 til tab af livskvalitet og velfærd for den enkelte patient og dennes  

 pårørende.
Der er i forbindelse med de omtalte  

 sygehusnedlæggelser ikke tænkt på, at patienter skal  

 ledsages under transporten, og der er heller ikke tænkt på, at  

 akutte patienter ofte vil have behov for akut behandling, der ikke kan  

 udsættes, mens transporten foregår.
Gamle mennesker kan blive  

 konfuse af transporttid og indlæggelse på sygehuse langt fra  

 hjemmet.
Hvis et sygehus som Samsø Sygehus nedlægges,  

 forstærkes nogle af betænkelighederne, bl.a. vedr. patienternes  

 isolering fra deres pårørende, når indlæggelsen og  

 sygebesøg kræver færgetransport, der kun er mulig få  

 gange i døgnet.
Det er også et spørgsmål om  

 medmenneskeligt ansvar og anstændighed, om man vil byde fødende,  

 børn, forældre og gamle at indlægge dem langt fra deres  

 familie, og der vil i den forbindelse opstå en lang række  

 uheldige konsekvenser, bl.a. når de pårørende under  

 sygebesøg skal være fraværende fra familie, fra job osv.
I nogle tilfælde vil de større afstande  

 uundgåeligt føre til tab af menneskeliv.
Ved sygdomme som f.eks.  

 blodprop i hjertet er nærhed til sygehuset og hurtig påbegyndelse  

 af behandlingen afgørende for overlevelseschancerne.
Ved  

 nedlæggelse af lokale sygehuse og deraf følgende transporttid og  

 varighed fra sygdommens konstatering til behandlingen kan sættes ind,  

 mindskes chancen for overlevelse og helbredelse dramatisk.
 De lokale sygehuse indgår naturligt i de lokale  

 katastrofeplaner, og i tilfælde af lukning vil det lokale beredskab  

 blive forringet betydeligt.
I de tilfælde, hvor et sygehus betjener et afsondret  

 område som f.eks. et øsamfund, sker der ved nedlæggelsen  

 en stor forringelse af trygheden i lokalsamfundet.
Besparelserne er samtidig  

 tvivlsomme, fordi store transportomkostninger for patienter,  

 pårørende og personale, der ledsager under sygetransporter,  

 flytteomkostninger for sundhedspersonalet, udgifter til  

 arbejdsløshedsdagpenge og andre indirekte omkostninger ikke er  

 indregnet i amternes beregningsmodeller.
Amterne ser kun på den  

 kortsigtede øjeblikkelige nettobesparelse for det respektive amt.
En fortsat spredning af sygehusaktiviteter er  

 afgørende for, at det lokale sygehusberedskab ikke svækkes  

 yderligere.
Der er allerede gennem en lang årrække sket  

 nedlæggelse af mange sygehuse og akutberedskaber, og yderligere  

 indskrænkninger vil uundgåeligt føre til direkte  

 kvalitetsforringelse i patientbehandlingen og svigtende eller manglende  

 behandling i afgørende situationer.
Hovedparten af de sygehuse, der allerede er nedlagt,  

 fungerer stadig som en del af sundhedssystemet i det enkelte amt, mens  

 funktionen som akut sygehus med alle funktioner er ophørt.
Enkelte  

 hospitaler   også et stort hospital som Københavns  

 Kommunehospital   er helt nedlagt.
 I fig. 1. vises udviklingen i antallet af almindelige  

 sygehuse i Danmark fra 1945 til 2000. Ifølge Politiken den 26.  

 september 2002, hvor tallene er offentliggjort, er disse udarbejdet på  

 grundlag af oplysninger fra Danmarks Statistik og Sundhedsstyrelsen.  

 Forslagsstillerne gør opmærksom på, at der kan være  

 andre valide opgørelsesmetoder.
Fig. 1 År Antal sygehuse 1945 154 1950 151 1955 146 1960 144 1965 134 1975 119 1980 117 1985 102 1990 90 1995 82 2000 64 En udvikling med fortsatte nedlæggelser  

 af lokale sygehuse og koncentration på få store sygehuse  

 fører uundgåeligt   foruden de ulemper, afstandene i sig selv  

 giver   til en fremmedgørelse i forholdet mellem patient og behandler  

 og mellem sygehuspersonalet indbyrdes.
På de mindre sygehus er der et  

 stærkt kollegialt medansvar, oftest en klar holdning til sygehusets  

 politik, en stolthed over tilhørsforholdet til lokalsamfundet, og en  

 kontakt med og omsorg for den enkelte patient, som kun vanskeligt kan  

 opnås på det meget store sygehus.
 Hertil kommer også, at regionalpolitiske  

 overvejelser taler for at bevare en meget stor del   måske langt de  

 fleste   af de eksisterende sygehuse, muligvis med tilpasninger i sygehusets  

 udbud af ydelser.
Endvidere betyder nedlæggelsen af en del af de  

 lokale sygehuse, at regeringens og Folketingets ønske om frit  

 sygehusvalg undermineres.
Valgfriheden repræsenterer en stor  

 værdi for den enkelte patient, der kan vælge behandlingssted  

 såvel ud fra kendskab til ventetid, ekspertise og behandlingskvalitet  

 som også ud fra tilknytning til egnen, praktiske muligheder for  

 besøg af pårørende og mange andre individuelle og  

 personlige forhold.
Værdien af valgfriheden udhules for hvert sygehus  

 eller sygehusafdeling, der nedlægges.
 Ved i al væsentlighed at bevare det nuværende  

 antal sygehuse kan det sikres, at der ikke sker en svækkelse af det  

 akutte lokalberedskab, idet de mindre sygehuse fortsat kan varetage akutte  

 døgnfunktioner samt løse almene eller specielle opgaver for et  

 større geografisk område.
Regeringens strukturkommission Regeringen har truffet beslutning om nedsættelse af  

 en strukturkommission, der bl.a. skal beskæftige sig med den fremtidige  

 opgavefordeling mellem stat, amter og kommuner.
Derudover forventes  

 regeringens rådgivende udvalg om sundhedsområdet ultimo 2002 at  

 afslutte sit arbejde vedrørende organiseringen af sygehusvæsenet  

 i fremtiden.
Regeringen har givet udtryk for, at det rådgivende udvalgs  

 arbejde skal indgå i strukturkommissionens arbejde vedrørende  

 opgavefordeling.
Der kan således i den kommende tid forventes et  

 udredningsarbejde, der vil kunne få stor betydning for den fremtidige  

 udformning af sygehusvæsenet og herunder hensynet såvel til  

 opgavefordelingen som den geografiske struktur og spredning af  

 sygehusaktiviteterne.
 Det er uholdbart og politisk helt utilfredsstillende, hvis  

 amterne   inden regeringens rådgivende udvalg og strukturkommissionen  

 fremlægger sine konklusioner   foregriber udviklingen ved at  

 nedlægge eller reducere lokale sygehuse, som er vigtige og centrale  

 enheder i den nuværende organisation af sundhedsvæsenet og i den  

 stedlige patientbehandling.
Under Folketingets 1. behandling af regeringens forslag  

 til finanslov for 2003 den 10. september 2002 blev der fra flere sider givet  

 klart udtryk for, at der ikke bør foretages grundlæggende eller  

 væsentlige ændringer i den sygehusstruktur, der kendes i dag,  

 før Folketinget kender resultatet af det rådgivende udvalgs og  

 kommissionens arbejde.
Det vil være den seriøse måde at  

 arbejde med tingene på.
Derimod er det en meget kortsigtet tankegang, der ligger  

 bag amternes beslutninger om afvikling eller salg af sygehuse, nu senest  

 Århus Amts plan om hel eller delvis afvikling af vigtige aktiviteter  

 på Grenå, Odder og Samsø Sygehuse.
Ved at acceptere  

 enkeltstående beslutninger af denne karakter risikerer regering og  

 Folketing at afskære sig fra at udforme en fornuftig og geografisk  

 afbalanceret plan for fremtidens sygehusvæsen, der tilgodeser alle  

 områder i landet.
 Regering og Folketing risikerer, at vigtige delelementer  

 af sundhedssektoren går tabt, hvis amterne får lov til at handle  

 hen over hovedet både på Folketing, regering, regeringens  

 rådgivende sundhedsudvalg og regeringens strukturkommission ved at  

 bortsælge, nedlægge eller afvikle et måske ikke ubetydeligt  

 antal lokale sygehuse eller sygehusfunktioner.
 Der er derfor behov for øjeblikkelig indgriben fra  

 Folketingets side, og forslagsstillerne opfordrer alle partier   både i  

 regeringen og uden for regeringen   til at tilslutte sig dette  

 beslutningsforslag.
Virkningen af beslutningsforslaget Ved vedtagelsen af dette beslutningsforslag opnås,  

 at regeringen bliver pålagt at indlede forhandlinger med amterne  

 herunder med Hovedstadens Sygehusfællesskab   for at sikre, at disse  

 ikke foregriber begivenhederne, mens regeringens strukturkommission arbejder.  

 Regeringens opgave vil være gennem indgåelse af aftaler at skabe  

 sikkerhed for, at enhver beslutning om nedlæggelse eller ethvert  

 bortsalg af sygehuse, samt enhver nedlæggelse af væsentlige eller  

 større sygehusafdelinger stilles i bero, mens regeringens  

 strukturkommission arbejder og i hvert fald indtil den 31. december 2003.
Det vil afhænge af forhandlingerne mellem regering  

 og amterne, hvordan opgaven i praksis løses.
Det må lægges  

 til grund, at amterne i mange tilfælde vil have forståelse for,  

 at sygehuspolitikken skal ses som et samlet, nationalt anliggende, der bedst  

 kan løses i sammenhæng under statens ledelse.
Det kan eventuelt  

 indgå i overvejelserne, at staten allerede nu etablerer en  

 sygehusstyrelse under Indenrigs- og Sundhedsministeriet, der erhverver og i  

 samarbejde med det pågældende amt opretholder driften af et eller  

 flere af de lokale sygehuse, der ellers tænkes nedlagt.
 Regeringens strukturkommission, der bl.a. skal  

 beskæftige sig med den fremtidige opgavefordeling mellem stat, amter og  

 kommuner og næppe kan undgå at komme til at beskæftige sig  

 med spørgsmålet om, hvorvidt den nuværende administrative  

 tredeling i stat, amter og kommuner er hensigtsmæssig, vil principielt  

 kunne nå til mange forskellige konklusioner i sit arbejde.
 Det er nærliggende at antage   ikke mindst på  

 baggrund af de holdninger, flere politiske partier har givet udtryk for i de  

 senere år   at strukturkommissionen bl.a. vil pege på den  

 mulighed, at amterne nedlægges, og at hele sygehusområdet  

 overføres til staten.
Det er ikke kun Dansk Folkeparti, men mange andre, der har  

 peget på, at amterne er for små til at kunne administrere et  

 så stort offentligt serviceområde.
Med stigende behov for  

 specialisering kan man ikke gennemføre en præcis dimensionering  

 og kapacitetsstyring i en decentral organisation som et amt.  

 Nedlæggelser og afviklinger af sygehuse og sygehusafdelinger har  

 ydermere været begrundet i akutte likviditetskrav i det enkelte amt og  

 har set bort fra de overordnede samfundsmæssige hensyn.
 Der er derfor stærke argumenter, der taler for at  

 samle administrationen af hele sygehusvæsenet i en central  

 sygehusstyrelse under Indenrigs- og Sundhedsministeriet.
En central sygehusstyrelse, som Dansk Folkeparti gerne  

 ser, skal være direkte underlagt sundhedsministeren og dermed  

 Folketingets parlamentariske kontrol.
Hovedproblemet i den aktuelle  

 sygehusstruktur er, at kun den overordnede sundhedspolitik fastlægges  

 af regering og Folketing, mens hele udførelsen af sundhedspolitikken  

 og bevillingerne henhører under en anden myndighed, nemlig amterne.  

 Det vil vedblive at være en bremseklods for overordnet  

 planlægning og styring, indtil staten overtager det fulde ansvar for  

 sygehusene.
 Selv om resultatet af strukturkommissionens arbejde  

 måtte blive andre strukturændringer end dem, Dansk Folkeparti  

 helst ser, vil det under alle omstændigheder være meget uheldigt,  

 hvis lokale sygehuslukninger eller nedlæggelser planlægges og  

 udføres alene som følge af amternes likviditetsmæssige  

 problemer og uden sammenhæng med en overordnet national  

 sygehusplanlægning.
Dansk Folkeparti afviser ikke, at der vil ske  

 moderniseringer og en fortsat udvikling af hele sygehusområdet.
Dansk  

 Folkeparti afviser heller ikke, at der er brug for at gennemføre en  

 fortsat øget specialisering, f.eks. ved at flere sygehuse etablerer  

 mindre, men specialiserede afdelinger, mens andre sygehuse etablerer  

 genoptræningscentre, specialopgaver inden for ældrepleje,  

 afdelinger med intensivt plejeniveau for demente, afdelinger, der behandler  

 psykisk syge, der i dag ikke modtager tilstrækkelige behandlingstilbud,  

 rekonvalescensafdelinger m.v.
Faktiske omstændigheder, såsom  

 mangel på rekruttering af speciallæger, indgår naturligvis  

 i billedet.
Det kan derfor ikke udelukkes, at de kommende år vil byde  

 på mange ændringer på sygehusområdet.
 Afgørende er imidlertid, at ændringerne ikke  

 kommer fuldstændig tilfældigt, alene styret af det enkelte amts  

 dagsaktuelle og øjeblikkelige likviditetsbehov, men gennemføres  

 ud fra en samlet helhedsplanlægning med fornuft og overvejelser, hvori  

 indgår ikke kun de økonomiske aspekter, men også  

 overordnede patient- og velfærdshensyn, kvalitetssikring, hensynet til  

 personale, uddannelsesmuligheder m.v., og også hensynet til  

 regionalpolitiske og beskæftigelsespolitiske ønsker og  

 mål.
Dette forslag omfatter perioden, mens regeringens  

 strukturkommission arbejder, dog som minimum perioden indtil den 31. december  

 2003, idet virkningen af forslagets vedtagelse vil være, at det  

 pålægges regeringen at indlede forhandlinger med amterne, der  

 fører til aftaler om, at der i dette tidsrum ikke træffes  

 beslutninger om nedlæggelser eller salg af sygehuse eller  

 nedlæggelse af sygehusafdelinger.
Herved skabes foreløbig ro  

 omkring sygehusene.
 Det kan vise sig påkrævet, at der i  

 Folketingets efterårssamling 2003 sker en evaluering af situationen,  

 idet en yderligere forlængelse af nærværende  

 folketingsbeslutning kan blive nødvendig, hvis arbejdet i regeringens  

 strukturkommission ikke har ført til klarhed eller enighed om den  

 fremtidige opgavefordeling m.v. på sygehusområdet.
