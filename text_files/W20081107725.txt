Ligestillingsnævnets afgørelse J.nr. 2007-5256 En virksomhed havde løftet bevisbyrden for, at afskedigelsen af en kvinde ikke var begrundet i hendes graviditet.
Imidlertid fandt nævnet, at virksomheden havde handlet i strid med ligebehandlingslovens §§ 2 og 4.
En kvinde blev ansat som salgskonsulent hos et privat firma den 1. maj 2005. Hun var ifølge sin kontrakt berettiget til fri telefon med private samtaler betalt.
Ved kvindens ansættelsessamtale blev hendes private forhold med hensyn til børn bragt på bane.
Kvinden underrettede den 19. februar 2007 sin arbejdsgiver om, at hun var gravid.
Ved mail af 26. februar 2007 meldte hun sig syg på grund af graviditeten.
Hendes arbejdsgiver besvarede mailen samme dag.
I mailen stod blandt andet: ". . . det er beklageligt at du har problemer med din graviditet (du havde jo selv sagt at du ikke skulle have flere børn) og det var jo også grunden til at du fik jobbet! " Kvindens fastnetabonnement blev suspenderet med virkning fra den 23. marts 2007, og endvidere trak virksomheden udgiften til hendes mobiltelefon fra i hendes løn i april og maj 2007. Kvinden blev afskediget den 24. august 2007 til fratrædelse den 30. november 2007 med den begrundelse at virksomhedens økonomiske situation var dårlig.
Alle virksomhedens andre medarbejdere blev afskediget samme dag som klageren.
Kvinden gjorde gældende, at hendes afskedigelse var begrundet i hendes graviditet, og ikke i økonomisk nedgang.
Hun gjorde endvidere gældende at virksomheden i forbindelse med hendes ansættelsessamtale og suspensionen af hendes telefon, havde handlet i strid med ligebehandlingslovens §§ 2 og 4. Virksomheden fastholdt, at afskedigelsen skyldtes økonomisk nedgang.
Nævnet fandt, at virksomheden var i stand til at løfte bevisbyrden, hvorfor kvindens påstand om, at hendes afskedigelse var i strid med ligebehandlingsloven, ikke blev taget til følge.
Nævnet fandt dog at virksomheden havde handlet i strid med ligebehandlingslovens §§ 2 og 4.
