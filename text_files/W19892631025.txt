 Det lokale nævn inddrager en radios sendetilladelse endeligt med den  

 begrundelse, at radioen ikke har udøvet programvirksomheden i  

 overensstemmelse med de i ansøgningen oplyste formål og programplaner.
 Udvalget finder det berettiget at gribe ind over for den skete  

 overtrædelse, men under hensyn til at forholdet tidligere kun har givet  

 anledning til en påtale, er der ikke tilstrækkeligt grundlag for en definitiv  

 inddragelse af sendetilladelsen.
 Udvalget har på sit møde den 19. december 1989 behandlet en klage fra  

 Århus Lokalradio over en afgørelse om endelig inddragelse af radioens  

 sendetilladelse, som Lokalradio- og TV-nævnet i Århus Kommune har meddelt  

 radioen i skrivelse af 17. oktober 1989.
Afgørelsen, der meddeles under henvisning til § 15 f, stk. 5, i lov om  

 radio- og fjernsynsvirksomhed, begrundes i skrivelsen med, at nævnet i  

 forbindelse med behandlingen af to klager over Århus Lokalradio ikke har  

 fundet, at Århus Lokalradio har udøvet programvirksomheden i overensstemmelse  

 med de i ansøgningen oplyste formål og programplaner.
Endvidere angives det  

 som begrundelse, at nævnet ved en tidligere lejlighed i oktober 1988 overfor  

 Århus Lokalradio har påtalt, at programvirksomheden skal udøves i  

 overensstemmelse med det i Foreningen Radio Feminas (senere ændret til Århus  

 Lokalradio) ansøgning af den 29. december 1986 under afsnit 5  

 »programplaner« anførte.
Endelig angives som begrundelse i  

 skrivelsen, at nævnet i forbindelse med en anden sag vedrørende Århus  

 Lokalradio, hvor der også er gennemlyttet registreringsbånd, har fået  

 bekræftet, at programvirksomheden ikke er i overensstemmelse med de oplyste  

 formål og programplaner.
I brev af 15. november 1989 klager Århus Lokalradio over nævnets  

 afgørelse.
I klagen anføres blandt andet, at aflytning af registreringsbånd  

 er sket sporadisk og stikprøvevis og uden at der er udfærdiget en egentlig  

 båndafskrift.
Det anføres endvidere, at der i radioens formålsparagraf står,  

 at den vil »lægge vægt på .....« og ikke at den »udelukkende  

 skal have.....« kvindelige meninger.
Endelig fremføres det, at radioen  

 har sendt 25 kvindeindslag i sommerperioden, fra hvilken der fra den 7.juni  

 til den 20. juni 1989 er foretaget aflytninger af registreringsbånd.
 I nævnets udtalelse af 30. november 1989 fremføres det, at nævnet i  

 forbindelse med sikring af alsidighed i programvirksomheden betragter  

 lokalradioernes oplyste formål og programplaner som centrale, samt at det er  

 afgørende for nævnet, at en lokalradios programplaner ikke ændrer profil og  

 programmer, så der reelt bliver tale om en ny radio på den oprindelige  

 sendetilladelse.
I supplerende udtalelse af 11. december 1989 fra Århus Lokalradio  

 fremhæves det, at der ikke er foretaget båndafskrift, hvilket, efter Århus  

 Lokalradios opfattelse, gør grundlaget for sagens afgørelse usikker.
Det  

 fremføres endvidere, at sagen efter Århus Lokalradios opfattelse er blevet  

 behandlet politisk.
Udvalget vedr.
Lokal Radio og TV finder det godtgjort, at Århus Lokalradio  

 ikke har sendt programmer i overensstemmelse med det, der har ligget til  

 grund for sendetilladelsen.
Udvalget kan tiltræde, at det er berettiget af gribe ind overfor den skete  

 overtrædelse.
Man finder imidlertid - under hensyn til at forholdet tidligere  

 kun har givet anledning til en påtale - ikke at der er tilstrækkeligt  

 grundlag for en definitiv inddragelse af sendetilladelsen.
 En rimelig reaktion vil være en inddragelse af sendetilladelsen i 2 uger.
 Århus Lokalradios sendetilladelse inddrages fra mandag den 15. januar kl.  

 00.00 til søndag den 28. januar 1990 kl. 24.00.
 Udvalgets afgørelse er enstemmig.
 Ingen.
