SU - tilbagebetaling - anden offentlig støtte - afsoning af fængselsstraf Resumé:
 Det er en betingelse for tildeling af SU, at den studerende ikke modtager anden offentlig støtte, som tilsigter at dække leveomkostningerne.
 Afsoning af fængselsstraf betragtes som anden offentlig støtte, som tilsigter at dække leveomkostninger.
 Reglerne:
Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017.
  § 2, stk. 1, nr. 3, om betingelsen for tildeling af SU, om at den studerende ikke modtager anden offentlig støtte, der tilsigter at dække leveomkostningerne.
  § 29, stk.3, om, at foreløbige beløb, der er udbetalt for måneder, hvor den studerende ikke opfylder betingelserne i § 2, kan kræves tilbagebetalt, før den endelige tildeling finder sted.
 Bekendtgørelse om statens uddannelsesstøtte (SU-bekendtgørelsen), bekendtgørelse nr. 1515, af 13. december 2017.
  § 53, stk. 1, nr. 4, om standsning af udbetalingen af de foreløbige beløb, der udbetales i SU, hvis den studerende i støtteperioden får anden offentlig støtte, der udelukker SU.
 Sagsfremstilling:
 Styrelsen for Institutioner og Uddannelsesstøtte traf den 5. december 2016 afgørelse om, at den studerende skal tilbagebetale den modtagne SU for perioden august til december 2016, fordi han i perioden har modtaget anden offentlig støtte.
 Den studerende anførte i klagen, at det forhold, at han havde beholdt sin bolig under afsoningen medførte, at han ikke skulle betragtes som havende modtaget anden offentlig støtte.
 Styrelsen fastholdt afgørelsen, og bemærkede, at det ikke kunne føre til en ændret vurdering, at den studerende havde bibeholdt sin bolig under afsoningen.
 Afgørelse:
 Ankenævnet for Statens Uddannelsesstøtteordninger fandt, at den studerende skulle tilbagebetale den SU, som han havde modtaget for de måneder, hvor han var indsat til afsoning af fængselsstraf.
 Afsoning af fængselsstraf var anden offentlig støtte, som tilsigter at dække leveomkostninger, og som derfor udelukker tildeling af SU.
 Ankenævnet stadfæstede derfor styrelsens afgørelse.
Begrundelse for afgørelsen Vi vurderer, at du ikke havde ret til SU i perioden august til december 2016, og at du derfor skal tilbagebetale den SU, som du har modtaget i perioden.
 Vi har lagt vægt på, at du i perioden var indsat i Statsfængslet (udeladt), og at afsoning af fængselsstraf betragtes som anden offentlig støtte, som tilsigter at dække leveomkostningerne.
 Efter reglerne kan man ikke modtage SU, hvis man modtager anden offentlig støtte, som tilsigter at dække leveomkostningerne.
 Foreløbige beløb, der er udbetalt for måneder, hvor den uddannelsessøgende ikke opfylder betingelserne, kan kræves tilbagebetalt, før den endelige tildeling finder sted.
Bemærkninger til klagen Du har oplyst, at du har beholdt din bolig under din afsoning.
 Vi bemærker, at det ikke kan føre til en ændret vurdering af, at du, som indsat til afsoning, modtager anden offentlig støtte, som udelukker SU.
 Vi henviser i øvrigt til begrundelsen for afgørelsen.
