Betænkning afgivet af Skatteudvalget den 28. februar 2019 Betænkning over Forslag til lov om ændring af ligningsloven og personskatteloven (Permanent forhøjet befordringsfradrag i yderkommuner og på visse øer, indførelse af øfradrag i yderkommuner og på visse øer, fradrag for passage af Fjordforbindelsen Frederikssund, nedsættelse af bundskatten m.v.) [af skatteministeren (Karsten Lauritzen)]:
1. Ændringsforslag Der er stillet 2 ændringsforslag til lovforslaget, herunder om deling af lovforslaget.
Socialdemokratiets medlemmer af udvalget har stillet ændringsforslag nr. 1, og Enhedslistens medlemmer af udvalget har stillet ændringsforslag nr. 2.
2. Indstillinger Et flertal i udvalget (DF, V, LA og KF) indstiller lovforslaget til vedtagelse uændret.
Et mindretal i udvalget (S) vil stemme for ændringsforslag nr. 1 om deling af lovforslaget.
Hvis lovforslaget ikke deles ved 2. behandling, indstiller mindretallet lovforslaget til vedtagelse uændret.
Et andet mindretal i udvalget (EL og SF) vil stemme for ændringsforslag nr. 1 om deling af lovforslaget.
Hvis lovforslaget ikke deles ved 2. behandling, indstiller mindretallet lovforslaget til forkastelse ved 3. behandling.
Mindretallet vil stemme for det af Enhedslisten stillede ændringsforslag nr. 2.
Et tredje mindretal i udvalget (ALT) vil stemme for ændringsforslag nr. 1 om deling af lovforslaget.
Hvis lovforslaget ikke deles ved 2. behandling, indstiller mindretallet lovforslaget til vedtagelse med det af Enhedslisten stillede ændringsforslag nr. 2.
 Et fjerde mindretal i udvalget (RV) vil ved 2. behandling redegøre for sin stilling til lovforslaget og ændringsforslagene.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialdemokratiet Socialdemokratiets medlemmer af udvalget bemærker, at Socialdemokratiet støtter bedre vilkår for pendlere i landets yderkommuner og på øer og småøer.
Det er vigtigt, at vilkårene for at pendle fra landets yderområder og øer er med til at sikre, at man kan bo og leve i alle dele af landet.
Socialdemokratiet støtter ikke Enhedslistens ændringsforslag, da der endnu ikke er etableret kollektiv transport på forbindelsen Kronprinsesse Marys Bro, men vil se positivt på at indføre et fradrag, hvis en sådan transport oprettes, herunder på at sikre den nødvendige finansiering.
Socialdemokratiet støtter ikke den del af lovforslaget, der omhandler en bundskattelettelse på 0,03 procentpoint.
Partiet ser den samlede stigning i kommuneskatten som et udtryk for, at velfærdsbudgetterne er svære at få til at hænge sammen i en tid, hvor der kommer flere børn og ældre, men pengene fra regeringen ikke følger med.
Socialdemokratiet har på den baggrund stillet ændringsforslag om deling af lovforslaget, så der er mulighed for at differentiere stemmeafgivningen.
Hvis der ikke er flertal for delingen, vil Socialdemokratiet ud fra en samlet bedømmelse af lovforslagets elementer dog stemme for lovforslaget.
Enhedslisten og Socialistisk Folkeparti Enhedslistens og Socialistisk Folkepartis medlemmer af udvalget støtter ændringsforslaget om deling af lovforslaget og støtter det under A nævnte lovforslag.
EL og SF finder det positivt, at forslaget gør det forhøjede befordringsfradrag for yderkommuner permanent og samtidig udvider ordningen til at omfatte de ti små øer, som ikke i dag er omfattet.
EL og SF mener, at det vil indebære en hjælp til at sikre og fastholde bosættelse på øerne og i kommunerne.
EL og SF er grundlæggende skeptisk over for ordninger, der tilskynder mennesker til at køre langt til arbejde.
EL og SF ser hellere en større indsats for at få flere uddannelsessteder og arbejdspladser tættere på de studerendes og arbejdstagernes bopæl som en bedre løsning for herved at undgå store pendlerafstande.
EL og SF erkender dog også, at det ikke er den udvikling, der er i gang lige nu.
Derfor er EL og SF positive over for det nye fradrag for overnatning gældende for pendlere med bolig på øerne.
EL og SF konstaterer, at der med lovforslaget indføres et fradrag for personer, der krydser den nye fjordforbindelse, Kronprinsesse Marys Bro ved Frederikssund, når det sker i forbindelse med turen til og fra arbejde.
EL og SF er enige i, at pendlere over fjordforbindelsen skal ligestilles med pendlere på Storebæltsforbindelsen og Øresundsforbindelsen i forhold til det foreslåede fradrag.
EL og SF er samtidig kritiske over for, at turen med kollektiv transport ikke er berettiget til det samme fradrag for at krydse Kronprinsesse Marys Bro.
EL og SF mener, at personer, der benytter bussen over broen for at komme til og fra arbejde, bør have samme fradrag som dem, der benytter bilen.
EL og SF mener, at fradraget er relevant, da Frederikssund Kommune, som det fremgår af spørgsmål 2, overvejer at etablere busforbindelse mellem Hornsherred og den kommende Vinge Station.
Enhedslisten stiller derfor ændringsforslag nr. 2, som skal sikre passagerer med kollektiv trafik et fradrag på 12 kr. pr. passager, hvilket svarer til fradraget for passage med bil.
EL og SF støtter ikke den del af lovforslaget, der handler om nedsættelse af bundskatten.
Efter EL's og SF's opfattelse går den foreslåede sænkning af bundskatten ud på at modvirke, at kommunerne i budgetterne tilsyneladende har hævet skatterne.
EL og SF mener, at kommunerne skal have frihed til at fastlægge skatten selv, og at statens indblanding er en dårlig idé. Samtidig er det set med EL's og SF's øjne et problem, at grundlaget for bundskatten er bredere, og det sammenholdt med disse stigninger på kommunalt niveau vil betyde en mindre social balance, altså en forøgelse af den økonomiske ulighed.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (S), tiltrådt af et mindretal (EL, ALT og SF):
 1) Lovforslaget deles i to lovforslag med følgende titler og indhold:
 A. »Forslag til lov om ændring af ligningsloven (Permanent forhøjet befordringsfradrag i yderkommuner og på visse øer, indførelse af øfradrag i yderkommuner og på visse øer, fradrag for passage af Fjordforbindelsen Frederikssund m.v.)« omfattende §§ 1 og 3.
 B. »Forslag til lov om ændring af personskatteloven (Nedsættelse af bundskatten)« omfattende § 2 og § 3, stk. 1.
[Forslag om deling af lovforslaget] b Ændringsforslag til det udelte lovforslag Til § 1 Af et mindretal (EL), tiltrådt af et mindretal (ALT og SF):
 2) Nr. 6 affattes således:
 »6. I § 9 c, stk. 9, indsættes efter 3. pkt. som nyt punktum:
»Fradraget for benyttelse af Fjordforbindelsen Frederikssund kan foretages med 12 kr. pr. passage ved benyttelse af bil og med 12 kr. pr. passage for brugere af kollektiv trafik.«« [Fradrag på 12 kr. pr. passage af Fjordforbindelsen Frederikssund ved benyttelse af kollektiv trafik] Bemærkninger Til nr. 1 Det foreslås at dele lovforslaget i to separate lovforslag.
Det ene lovforslag (A) vedrører permanent forhøjet befordringsfradrag i yderkommuner og på visse øer, indførelse af øfradrag i yderkommuner og på visse øer og fradrag for passage af Fjordforbindelsen Frederikssund m.v.
Det andet lovforslag (B) vedrører nedsættelse af bundskatten.
Til nr. 2 Det foreslås at indføre fradrag for passage af Fjordforbindelsen Frederikssund, når brugere af kollektiv trafik passerer broen som led i den normale transportvej mellem hjem og arbejde.
Fradraget foreslås fastsat til 12 kr. pr. passage.
5. Udvalgsarbejdet Lovforslaget blev fremsat den 30. januar 2019 og var til 1. behandling den 7. februar 2019. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 19. december 2018 dette udkast til udvalget, jf.
SAU alm. del  bilag 99. Den 30. januar 2019 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 5 spørgsmål til skatteministeren til skriftlig besvarelse, som ministeren har besvaret.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Carsten Kissmeyer (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Julius Graakjær Grantzau (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
