Ankestyrelsens principafgørelse D-55-91 om forlængelse af dagpengeperioden Resume:
 Efter kommunens vurdering var lønmodtageren ikke revalideringsmæsssigt afklaret, hvorfor hun ikke skønnedes berettiget til bruttorevalidering.
Der var ret til forlængelse af dagpengeperioden for lønmodtageren, som samtidig med sygebehandling havde gennemført undervisning på 9. klassetrin i dansk og matematik, og som nu var under forrevalidering på 10. klassetrin, da det kunne anses for overvejende sandsynligt, at revalidering ville blive iværksat, jf.
Socialministeriets bekendtgørelse nr. 688 af 11. oktober 1991, § 48, nr. 1.
 Dagpengeudvalget fandt ikke, at revalidering var påbegyndt.
 Kassation:
Principafgørelsen er afløst af en nyere afgørelse Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 22, stk. 1, nr. 1 Sagsfremstilling:
 Kommunen traf afgørelse om, at der ikke skulle ske yderligere forlængelse af dagpengeperioden for en lønmodtager, der havde været sygemeldt fra den 30. maj 1989.
 Lønmodtageren var udsat for en arbejdsulykke den 29. maj 1989, hvorunder hun fik beskadiget sin ene hånd i en maskine.
 I januar 1990 anbefalede pågældendes læge, at der blev iværksat omskoling, og den 25. juni 1990 traf kommunen beslutning om, at pågældende var omfattet af personkredsen i bistandslovens § 42 (nu § 43). Lønmodtageren gennemførte herefter, samtidig med at hun fortsat modtog behandling for lidelsen i hånden, skolegang i fagene dansk og matematik på 9. klassetrin i skoleåret 1990/91.
 Kommunen forlængede dagpengeperioden den 26. september 1990 med 4 måneder, den 25. januar 1991 med 3 måneder og den 23. april 1991 med yderligere 2 måneder, under henvisning til, at det var overvejende sandsynligt, at revalidering ville blive iværksat.
 I sommeren 1991 tilmeldte pågældende sig fagene dansk, matematik og samfundsfag på 10. klassetrin og psykologi på HF samt ordblindeundervisning for skoleåret 1991/92. Det var planen, at hun skulle følge denne undervisning som forrevalidering, da hun efter kommunens vurdering endnu ikke var revalideringsmæssigt afklaret, hvorfor hun ikke skønnedes berettiget til bruttorevalideringsydelse.
 Ved udløbet af dagpengeperioden den 30. juni 1991 traf kommunen afgørelse om ikke at forlænge dagpengeperioden yderligere, da kommunen fandt, at den tid, hvormed dagpengeperioden allerede var forlænget, var rimelig tid til afklaring af revalideringsmulighederne samt til udformning af en realistisk revalideringsplan.
 Afgørelse:
 Dagpengeudvalget har på sit møde den 14. august 1991 truffet den afgørelse, at lønmodtageren har ret til dagpenge efter lov om dagpenge ved sygdom eller fødsel ud over den 30. juni 1991, da det anses for overvejende sandsynligt, at revalidering vil blive iværksat, jf. dagpengelovens § 22, stk. 1 nr. 1 og Socialministeriets bekendtgørelse nr. 153 af 5. marts 1990 § 48, nr. 1.
 Udvalget har ved afgørelsen lagt vægt på, at en egentlig revalidering ikke var iværksat ved det igangværende undervisningsforløb.
 Dagpengeudvalget ændrer således kommunens afgørelse.
