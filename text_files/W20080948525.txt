VEU-godtgørelse, befordringstilskud, faglært landmand, ikke gennemført driftslederuddannelsen, anvendt uddannelsen inden for de sidste 5 år Ankenævnet har behandlet Deres klage på møde den 12. marts 2008.
Nævnet traf denne A F G Ø R E L S E Ankenævnet finder, at De er berettiget til voksen- og efteruddannelsesgodtgørelse (VEU-godtgørelse) og befordringstilskud under Deres deltagelse i kurset »Sortering af skind« afholdt i perioden 1. til 2. oktober 2007 svarende til i alt 2 dage.
 Virksomheden er som følge heraf berettiget til refusion af afholdte lønudgifter svarende til VEU-godtgørelse under Deres deltagelse i ovennævnte kursus.
 Ankenævnet ændrer således XX Skoles afgørelse af 22. oktober 2007.
 De vil høre nærmere fra XX Skole.
BEGRUNDELSE Vedrørende VEU-godtgørelse Efter reglerne er det en betingelse for at opnå VEU-godtgørelse, at ansøgeren ikke har en erhvervsrettet uddannelse, der med hensyn til niveau og varighed overstiger niveauet for erhvervsuddannelser, medmindre uddannelsen ikke har været anvendt i de sidste 5 år.
 Ankenævnet har lagt til grund, at De er uddannet faglært landmand (Landbrugets grunduddannelse). Af Deres eksamensbeviser fremgår, at De har gennemført modul 1 og 2, og at De afsluttede uddannelsen den 2. juli 2002. De har ikke gennemført modul 3 svarende til driftslederuddannelsen/grønt bevis.
 Adgangskravet til uddannelsen faglært landmand forudsætter, at ansøger har haft 9 års undervisning.
 Ankenævnet har lagt vægt på, at uddannelsen som faglært landmand ikke kan anses for at overstige niveauet for erhvervsuddannelse.
 Ankenævnet har herved lagt vægt på, at uddannelsen til faglært landmand alene kræver 9 års undervisning.
 Ankenævnet finder på denne baggrund, at De er omfattet af den personkreds, der kan opnå VEU-godtgørelse og virksomheden er som følge heraf berettiget til refusion svarende til VEU-godtgørelse af afholdte lønudgifter.
Vedrørende befordringstilskud Efter reglerne kan beskæftigede lønmodtagere opnå tilskud til dækning af udgifter til befordring (befordringstilskud) ved deltagelse i arbejdsmarkedsuddannelser, der er optaget i en fælles kompetencebeskrivelse.
Det er en betingelse for at opnå befordringstilskud, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse.
Tilskud pr. dag kan alene udbetales for de kilometer, der ligger ud over de første 24 kilometer.
Er deltageren under uddannelsen indkvarteret, er der ret til tilskud til befordring ved uddannelsens start og afslutning.
 Ankenævnet har lagt til grund, at kurset »Sortering af skind« som De har deltaget i i perioden 1. til 2. oktober 2007 er optaget i en fælles kompetencebeskrivelse.
 Ankenævnet har lagt vægt på, at Deres uddannelse som faglært landmand (Landbrugets grunduddannelse) ikke kan anses for at overstige niveauet for erhvervsuddannelse.
 Der er videre lagt vægt på, at ovennævnte kursus er optaget i en fælles kompetencebeskrivelse.
 Ankenævnet finder på baggrund heraf, at De er omfattet af den personkreds, der er berettiget befordringstilskud.
 De er derfor berettiget til befordringstilskud i forbindelse med kursets start og afslutning.
Ankenævnet henviser til  § 1, § 2, stk. 1 og 2, § 3, stk. 1, nr. 1, § 4, stk. 1 og 6 samt § 9 i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007,  § 1, stk. 1, nr. 1, § 2, stk. 1, nr.1, § 4, stk. 1, nr. 1 og 2 og § 14 i bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse,  § 21, stk. 1 og 2 og § 22 i lov nr. 446 af 10. juni 2003 om arbejdsmarkedsuddannelser m.v. med de ændringer der følger af lov nr. 556 af 6. juni 2007 om lov om ændring af forskellige love på Undervisningsministeriets område,  § 1, stk. 1, stk. 3 og stk. 5 samt § 2, stk. 1, stk. 3 og 4 i bekendtgørelse nr. 495 af 16. juni 2005 om tilskud til befordring ved deltagelse i arbejdsmarkedsuddannelser og enkeltfag optaget i en fælles kompetencebeskrivelse med de ændringer der følger af bekendtgørelse nr. 3 af 2. januar 2006 om ændring af bekendtgørelse om tilskud til befordring ved deltagelse i arbejdsmarkedsuddannelser og enkeltfag optaget i en fælles kompetencebeskrivelse, og  § 5 i bekendtgørelse nr. 802 af 22. september 2003 om fælles kompetencebeskrivelser for erhvervsrettet voksen- og efteruddannelse og om arbejdsmarkedsuddannelser.
 Sagen er afgjort på grundlag af de akter som nævnet har modtaget fra SUstyrelsen samt kopi af Deres eksamenspapirer.
På ankenævnets vegne De kan læse om afgørelsens retlige grundlag på de følgende sider.
 Kopi til:
Styrelsen for Statens uddannelsesstøtte XX Skole Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007:
Kapitel 1 Formål og område § 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
§ 2. Den personkreds, der kan opnå ydelser efter § 1, omfatter 1) beskæftigede lønmodtagere, såvel privat som offentligt ansatte, 2) selvstændige erhvervsdrivende og 3) ledige, der er berettigede til dagpenge efter § 55 i lov om arbejdsløshedsforsikring m.v. og Stk. 2. Det er en betingelse for at opnå ydelser efter § 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
 § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 8 nævnte forløb udløser tilskud efter lov om åben uddannelse (erhvervsrettet voksenuddannelse) m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Godtgørelse § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 2. Der kan ikke opnås godtgørelse efter stk. 1 i følgende tilfælde:
 1) Hvis der er ret til løn fra en arbejdsgiver under uddannelsen som følge af en uddannelsesaftale, indgået i henhold til lov.
 2) Hvis der er adgang til at opnå godtgørelse fra andre godtgørelsesordninger.
 Stk. 6. Undervisningsministeren kan fastsætte nærmere regler om godtgørelse.
§ 9. For beskæftigede lønmodtagere kan godtgørelse i henhold til §§ 4 og 5 udbetales til arbejdsgiveren i tilfælde, hvor der er truffet aftale om, at arbejdsgiveren fortsætter med at udbetale sædvanlig løn under uddannelsen.
Beløbet svarer til den godtgørelse, som en deltager kunne have fået udbetalt efter §§ 4 og 5. Beløbet kan dog højst udgøre et beløb, der svarer til arbejdsgiverens lønudgifter til en deltager under dennes uddannelse.
 Bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse:
Kapitel 1 Uddannelser, hvortil der kan opnås godtgørelse § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet voksen- og efteruddannelse til og med erhvervsuddannelsesniveau.
 Stk. 2. Erhvervsrettet voksen- og efteruddannelse, jf. stk. 1, er:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Personkredsen § 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, og § 4. Det er en betingelse for at opnå godtgørelse efter denne bekendtgørelse, at deltageren 1) alene har en uddannelse ud over en almen skoleuddannelse til og med gymnasialt niveau, 2) har en erhvervsuddannelse efter lov om erhvervsuddannelser, en lærlingeuddannelse, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, Kapitel 6 Refusion til arbejdsgiver § 14. Arbejdsgivere, der efter aftale med deltageren udbetaler sædvanlig løn under uddannelsen, har ret til refusion.
Refusionen svarer til den godtgørelse, som deltageren ville have været berettiget til efter kapitlerne 3, 4 og 5. Refusionen kan dog ikke være højere end den løn, arbejdsgiveren udbetaler under uddannelsen.
 Stk. 2. Hvis godtgørelsen er højere end lønnen, udbetales forskellen til deltageren.
 Stk. 3. Arbejdsgivere, der udbetaler løn for fuld arbejdstid til deltagere, der ellers er deltidsbeskæftigede, har ret til refusion efter stk. 1 og 2.
 Lov nr. 446 af 10. juni 2003 om arbejdsmarkedsuddannelser m.v. med de ændringer der følger af lov nr. 556 af 6. juni 2007 om lov om ændring af forskellige love på Undervisningsministeriets område:
 § 21. Beskæftigede lønmodtagere, selvstændige erhvervsdrivende og ledige med ret til selvvalgt uddannelse samt personer, der hverken er berettigede til dagpenge eller ydelser efter lov om arbejdsløshedsforsikring m.v. eller modtager kontanthjælp eller starthjælp efter lov om aktiv socialpolitik eller introduktionsydelse efter lov om integration af udlændinge i Danmark, kan opnå tilskud til kost og logi ved indkvartering og til dækning af udgifter til befordring ved deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse, og ved deltagelse i individuel kompetencevurdering efter denne lov.
 Stk. 2. Det er en betingelse for at opnå ydelse efter stk. 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
 § 22. Undervisningsministeren fastsætter efter udtalelse fra Rådet for Erhvervsrettet Voksen- og Efteruddannelse nærmere regler efter § 21 om tilskud til kost og logi, herunder egenbetaling og om tilskud til befordringsudgifter, herunder om fastsættelse af en bagatelgrænse.
 Bekendtgørelse nr. 495 af 16. juni 2005 om tilskud til befordring ved deltagelse i arbejdsmarkedsuddannelser og enkeltfag optaget i en fælles kompetencebeskrivelse med de ændringer der følger af bekendtgørelse nr. 3 af 2. januar 2006 om ændring af bekendtgørelse om tilskud til befordring ved deltagelse i arbejdsmarkedsuddannelser og enkeltfag optaget i en fælles kompetencebeskrivelse:
 § 1. Deltagere, der opfylder betingelserne i § 21 i lov om arbejdsmarkedsuddannelser mv., har ret til befordringstilskud, hvis deres daglige befordring mellem bopæl og uddannelsessted og retur er mere end 24 km.
 Stk. 3. Tilskuddet pr. dag kan alene udbetales for de kilometer, der ligger ud over de første 24 kilometer.
Stk. 5. Er deltageren under uddannelsen indkvarteret, er der ret til tilskud til befordring frem og tilbage mellem bopæl og indkvarteringssted 1) ved uddannelsens start og afslutning § 2. Styrelsen for Statens uddannelsesstøtte (SUstyrelsen) har det overordnede ansvar for administrationen af tilskud til befordring ved deltagelse i arbejdsmarkedsuddannelser og enkeltfag optaget i en fælles kompetencebeskrivelse og foretager udbetaling af tilskud til befordring til deltagere, der ikke er medlemmer af en arbejdsløshedskasse, jf. stk. 3.
 Stk.3. Tilskud til befordring til deltagere, der ikke er medlemmer af en arbejdsløshedskasse, administreres, herunder beregnes og tildeles, af de uddannelsessteder, der udbyder voksen- og efteruddannelse.
Stk. 4. SUstyrelsen er til enhver tid berettiget til at træffe afgørelse i sager om tilskud til befordring, der er eller burde være under behandling på et uddannelsessted.
SUstyrelsen kan ændre uddannelsesstedernes afgørelse om befordringstilskud efter klage eller på egen foranledning.
 Bekendtgørelse nr. 802 af 22. september 2003 om fælles kompetencebeskrivelse for erhvervsrettet voksen- og efteruddannelse og om arbejdsmarkedsuddannelser:
Kapitel 1 Indberetning § 5. Undervisningsministeriet offentliggør de godkendte fælles kompetencebeskrivelser og de løbende ændringer heri i et centralt informationssystem for arbejdsmarkedsuddannelser m.v.
