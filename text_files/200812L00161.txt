Fremsat den 10. marts 2009 af Hanne Agersnap (SF), Ole Sohn (SF), Kirsten Brosbøll (S) Rasmus Prehn (S), Marianne Jelved (RV) og Margrethe Vestager (RV) Forslag til Lov om ændring af lov om teknologi og innovation (Udvidelse af formålet - med offentlige institutioner) § 1 I lov om teknologi og innovation, jf. lovbekendtgørelse nr.  835 af 16. august 2008, som ændret ved § 72 i lov nr. 1336 af 19. december 2008, foretages følgende ændringer:
 1. I § 1, stk. 1, indsættes efter »innovation i erhvervslivet«: »og i offentlige institutioner«.
 2. I § 1, stk. 2, nr. 1, indsættes efter »videninstitutioner og virksomheder«: »samt offentlige institutioner«.
 3. I § 1, stk. 2, indsættes efter nr. 4 som nyt nummer:
»5) innovation og tilførsel af kompetence til offentlige institutioner,« 4. I § 3, stk. 2, 1. pkt., ændres »8 medlemmer« til: »12 medlemmer«.
 5. I § 3, stk. 2, 3. pkt., indsættes efter »innovation i erhvervslivet«: »og i offentlige institutioner«, og efter »samarbejde mellem virksomheder« indsættes: »samt offentlige institutioner«.
 6. I § 4, stk. 1, indsættes efter »innovation i erhvervslivet«: »og i offentlige institutioner«.
§ 2 Loven træder i kraft den 1. april 2009.
Bemærkninger til lovforslaget Almindelige bemærkninger Lovforslaget har til formål at udvide målet med teknologiudvikling og innovationsaktiviteter til også at omfatte offentlige institutioner i overensstemmelse med den målsætning, som bl.a. er udtrykt i forbindelse med globaliseringsaftalen, at såvel danske virksomheder som offentlige institutioner skal være blandt de mest innovative i verden.
Det dobbelte formål, som på denne måde er udtrykt, sikres med dette lovforslag en placering i gældende lovgivning, således at det er muligt at realisere begge formål inden for de institutioner og organer, der er indrettet med henblik på at styrke teknologiudvikling og innovationsaktiviteter i Danmark.
Af særlig betydning er det her at sikre, at erhvervs-ph.d.er kan støttes via midlerne under Rådet for Teknologi og Innovation.
Der er med lovforslaget ikke tilsigtet ændringer af den status og det omfang, der hidtil har været gældende for virksomhederne.
Der er alene tale om at sikre en tilsvarende og gennemskuelig rådgivning og proces vedrørende de aktiviteter, der tillige kan udøves i offentlige institutioner for at sikre teknologiudvikling og innovation i offentlige institutioner.
 På denne måde vil det også kunne sikres, at et privat-offentligt samspil kan udvikles på lige og gennemskuelige vilkår for både den private og den offentlige part.
Finansieringen af den offentlige teknologiudviklings- og innovationsindsats foreslås at ske gennem en særskilt, ny bevilling målrettet offentlig innovation.
Det foreslås, at merudgiften på 80 mio. kr. årligt fra og med 2010 finansieres af kvalitetspuljens midler.
I 2009 er puljen helt brugt, og det foreslås derfor, at udgiften finansieres af reserven til merudgifter ved nye bevillingsforslag.
Udgiften i 2009 udgør 40 mio. kr., fordi det vil tage en vis tid at få ordningen i gang.
Forvaltningen af midlerne til såvel den eksisterende private som den nye offentlige teknologiudviklings- og innovationsindsats foreslås henlagt til Rådet for Teknologi og Innovation for at opnå størst mulig synergi i den samlede innovationsindsats.
Rådet for Teknologi og Innovation udvides i den forbindelse til 12 medlemmer med henblik på, at de 4 nye medlemmer kan repræsentere kompetencer vedrørende innovation i den offentlige sektor.
Fremadrettet kan der ved alle nyudnævnelser til rådet lægges vægt på kompetencer vedrørende såvel privat som offentlig teknologiudvikling og innovation samt samspillet herimellem.
Bemærkninger til lovforslagets enkelte bestemmelser Til § 1 Til nr. 1-3, 5 og 6 Lovens rækkevidde udvides med den offentlige sektor og dens institutioner, hvor det også er relevant at fremme innovation.
Til nr. 4 Rådet for Teknologi og Innovation udvides med 4 medlemmer med særlige kompetencer til at vurdere teknologi og innovationsmuligheder i den offentlige sektor.
Rådet vil således fremover have 12 medlemmer, der på sigt skal have kompetencer, der skal medvirke til at styrke dansk teknologiudvikling og innovation og sikre synergien i den samlede teknologi- og innovationsindsats i den private og offentlige sektor.
Til § 2 Lovforslaget skal træde i kraft den 1. april 2009. Ansøgninger i henhold til loven kan behandles efter de nye regler efter denne dato.
Skriftlig fremsættelse Hanne Agersnap (SF):
 Forslag til lov om ændring af lov om teknologi og innovation. (Udvidelse af formålet - med offentlige institutioner).
(Lovforslag nr.
L 161).
