Bekendtgørelse om lægers anmeldelse af stofmisbrugere i behandling I medfør af §§ 19 og 82 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 877 af 4. august 2011 fastsættes:
 § 1. De læger, der forestår den medikamentelle behandling af opioid afhængige (substitutionsbehandling), skal afgive månedlige indberetninger herom til SMDB, stofmisbrugsdatabasen, efter reglerne i denne bekendtgørelse.
 Stk. 2. Pligten til at indberette til SMDB, påhviler de i stk. 1 nævnte læger, uanset om behandlingen er delegeret til andre læger.
 § 2. Indberetningerne skal afgives senest den 20. i en måned, og omfatter oplysninger på de personer, som har fået ordineret opioider i den foregående måned, som led i behandlingen af deres misbrug.
 Stk. 2. Indberetningen skal indeholde:
1) patientens cpr. nr., 2) præparat, og 3) den ordinerende læges autorisations ID.
 Stk. 3. Indberetning skal ske uanset indberetning/anmeldelse til andre centrale registre.
 § 3. Indberetning foretages elektronisk til SMDB, i overensstemmelse med den brugermanual, som er tilgængelig på SMDB´s hjemmeside (www.stofmisbrugsdatabasen.dk).
 § 4. Efter lov om autorisation af sundhedspersoner og om sundhedsfaglig virksomheds § 82, straffes den læge, der gør sig skyldig i overtrædelse af bekendtgørelsen, med bøde.
 § 5. Bekendtgørelsen træder i kraft den 1. juni 2014.
 Stk. 2. Samtidig ophæves bekendtgørelse nr. 852 af 24. august 2009 om lægers anmeldelse af stofmisbrugere i behandling.
