Arbejdsmiljøklagenævnet fastholdt påbud om at sikre, at arbejdet planlægges, tilrettelægges og udføres, så risikoen for vold var effektivt forebygget.
Virksomheden skulle desuden sikre, at de ansatte fik tilstrækkelig og hensigtsmæssig oplæring og instruktion i at udføre arbejdet, så risikoen for vold blev effektivt forebygget (psykisk arbejdsmiljø - vold - solisttilbud - effektivt forebygget) Resume Arbejdsmiljøklagenævnet vurderede, at arbejdet med beboer X på botilbuddet, på tilsynstidspunktet ikke var planlagt, tilrettelagt og udført sikkerhedsmæssigt fuldt forsvarligt, da risikoen for vold ikke var tilstrækkeligt effektivt forebygget.
 Nævnet vurderede desuden, at virksomhedens ansatte  især nye ansatte  ikke havde fået tilstrækkelig og hensigtsmæssig oplæring og instruktion i arbejdet med beboeren.
 Nævnet vurderede derfor, at arbejdet med beboeren på ulykkestidspunktet udsatte de ansatte for en sikkerheds- og sundhedsmæssig risiko.
 Afgørelsen blev truffet af et enigt nævn.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 19. juli 2022 om forebyggelse af vold.
 Arbejdsmiljøklagenævnet har nu afgjort sagen på møde den 20. december 2022.
 Resultatet er:
 Arbejdsmiljøklagenævnet fastholder Arbejdstilsynets afgørelse af 19. juli 2022 med påbud til jer om at sikre, at arbejdet planlægges, tilrettelægges og udføres, så risikoen for vold er effektivt forebygget.
Det skal I gøre i forbindelse med arbejdet med beboer X på botilbuddet [adresse udeladt].
 I skal desuden sikre, at de ansatte får tilstrækkelig og hensigtsmæssig oplæring og instruktion i at udføre arbejdet, så risikoen for vold er effektivt forebygget.
 Det betyder, at nævnet er kommet til samme resultat som Arbejdstilsynet.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med beboer X på botilbuddet [adresse udeladt], på tilsynstidspunktet den 13. juni 2022 ikke var planlagt, tilrettelagt og udført sikkerhedsmæssigt fuldt forsvarligt, da risikoen for vold ikke var tilstrækkeligt effektivt forebygget.
 Nævnet vurderer desuden, at jeres ansatte  især nye ansatte  ikke havde fået tilstrækkelig og hensigtsmæssig oplæring og instruktion i arbejdet med beboeren.
 Nævnet vurderer derfor, at arbejdet med beboeren på ulykkestidspunktet udsatte de ansatte for en sikkerheds- og sundhedsmæssig risiko.
Hvad er afgørende for resultatet Nævnet lægger til grund, at botilbuddet er et solisttilbud med en beboer på 24 år med mental retardering og reaktiv tilknytningsforstyrrelse.
Hun har desuden et massivt hashmisbrug.
Vedrørende den del af påbuddet, der omhandler forebyggelse af risiko for vold lægger nævnet vægt på, at Arbejdstilsynet fik oplyst, at jeres ansatte flere gange om ugen udsættes for voldelig og truende adfærd fra beboeren.
Beboerens adfærd er uforudsigelig.
Beboeren truer de ansatte på livet og har et truende kropssprog.
Inden for de sidste måneder forud for tilsynsbesøget har beboeren også været fysisk udadreagerende mod ansatte, for eksempel slået, taget fat i hår og kastet med inventar.
Nævnet lægger endvidere vægt på, at der i april-maj 2022 er 17 registreringer på psykisk og fysisk vold fra beboeren, hvoraf de fleste omhandler alvorlige verbale trusler.
I fire tilfælde er der tale om, at jeres ansatte blev fysisk ramt, herunder af knytnæveslag og kast med genstande.
Beboeren kan have genstande i boligen, som kan benyttes som våben, uden at jeres ansatte har viden herom.
 Nævnet lægger yderligere vægt på, at selvom jeres ansatte er oplært i nænsom nødværge og instrueret i ikke at vende ryggen til beboeren og trække sig til kontoret, hvis beboerens adfærd bliver voldsom, så sker det, at de ikke når at trække sig i tide, når beboeren bliver udadreagerende, da hun meget hurtigt kan gå i affekt.
 Nævnet lægger endelig vægt på, at lederen af botilbuddet oplyser, at det er planlagt, at episoder med vold og trusler skal gennemgås på teammøder hver anden uge, men at det ikke var sket de sidste måneder, Lederen oplyste desuden, at to af jeres ansatte på tilsynstidspunktet er langtidssygemeldte helt eller delvist grundet udsættelse for vold og trusler fra beboeren.
Vedrørende den del af påbuddet, som omhandler oplæring og instruktion lægger nævnet vægt på, at der har været stor udskiftning og sygdom i personalegruppen, hvorfor flere af jeres ansatte ikke har tilstrækkeligt kendskab til beboeren, ligesom der er forskellig faglig tilgang til beboeren.
De mange udskiftninger og uens tilgang til, hvordan beboerens daglige struktur efterleves, skaber et øget konfliktniveau í arbejdet med beboeren, som reagerer kraftigt på, når planer ændrer sig.
Nævnet lægger endvidere vægt på, at lederen af botilbuddet oplyste, at alle episoder som udgangspunkt registreres, men at det er op til de ansatte selv at vurdere, hvorvidt episoder med psykisk vold og trusler skal registreres ud fra, hvor påvirket man oplever at være af episoden.
Jeres ansatte oplyste, at ikke alle episoder bliver registreret, for eksempel er det ikke alle nyere ansatte, der får registret episoder eller havde kendskab til, hvordan det skal gøres.
Der blev også anvendt trivselsvurdering til at vurdere risikoen for vold og trusler fra beboeren, men ikke alle ansatte har kendskab hertil, ligesom der er forskel mellem ansatte og ledelse på, hvornår de vil vurdere beboeren som henholdsvis rød og gul.
 [Partsrepræsentant udeladt] har på jeres vegne anført, at arbejdet er planlagt og tilrettelagt, så det kan udføres sikkerheds- og sundhedsmæssigt fuldt forsvarligt i overensstemmelse arbejdsmiljøloven.
[Partsrepræsentant udeladt] har også anført, at jeres ansatte allerede inden tilsynsbesøget var instrueret i, hvordan arbejdet med beboeren skulle udføres, og der er også nedskrevne procedurer for arbejdet, som er gennemgået i klagen.
Der skal altid trivselsvurderes under arbejdet.
Trivselsvurderingsskemaet skal altid være opdateret, og personalet skal være fuldt opdateret.
Det er teamkoordinators opgave at sørge for, at nyt personale bliver introduceret til trivselsvurderingen.
Nævnet bemærker, at oplysningerne er indgået i vores behandling af sagen, men har ikke ført til et andet resultat.
Nævner finder samlet set, at risikoen for vold i forbindelse med arbejdet med beboeren ikke var tilstrækkeligt effektivt forebygget.
Nævnet finder endvidere, at de beskrevne procedurer og vurderinger ikke var tilstrækkelige og i øvrigt ikke blev fulgt i praksis af jeres ansatte.
Det følger af reglerne, at oplæring og instruktion skal tilpasses udviklingen i arbejdet og skal om nødvendigt gentages regelmæssigt.
Om reglerne Det følger af arbejdsmiljøloven, at arbejdsgiveren skal gøre de ansatte bekendt med de ulykkes- og sygdomsfarer, der eventuelt er forbundet med deres arbejde.
Det følger af reglerne om psykisk arbejdsmiljø, at arbejdsgiveren skal sørge for, at hver enkelt ansat, uanset ansættelsesforholdets karakter og varighed, får en tilstrækkelig og hensigtsmæssig oplæring og instruktion i at udføre arbejdet sikkerheds- og sundhedsmæssigt fuldt forsvarligt.
Oplæring og instruktion skal navnlig ske i forbindelse med ansættelsen og ændring af arbejdsopgaverne.
 Den nævnte oplæring og instruktion skal tilpasses udviklingen i arbejdet, herunder forekomsten af nye risici i det psykiske arbejdsmiljø. Oplæring og instruktion skal om nødvendigt gentages regelmæssigt.
 Det følger endvidere af disse regler, at arbejdet skal i alle led planlægges, tilrettelægges og udføres således, at det er sikkerheds- og sundhedsmæssigt fuldt forsvarligt på kort og lang sigt i forhold til risiko for arbejdsrelateret vold i arbejdet.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø.
Om arbejdets udførelse  § 38, stk. 1, i lov om arbejdsmiljø.
Om instruktion  § 17, i lov om arbejdsmiljø.
 § 10, i bekendtgørelse om psykisk arbejdsmiljø Om arbejdsrelateret vold i arbejdet  § 26, i bekendtgørelse om psykisk arbejdsmiljø Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20220062623/5 [Adressat udeladt] [Adressat udeladt], Att: Arbejdsmiljørepræsentanten/De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø med senere ændringer Kapitel 4 Almindelige pligter § 17. Arbejdsgiveren skal gøre de ansatte bekendt med de ulykkes- og sygdomsfarer, der eventuelt er forbundet med deres arbejde.
 Stk. 2. Arbejdsgiveren skal endvidere sørge for, at de ansatte får nødvendig oplæring og instruktion i at udføre arbejdet på farefri måde.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1406 af 26. september 2020 om psykisk arbejdsmiljø Kapitel 2 Generelle bestemmelser § 10. Arbejdsgiveren skal sørge for, at hver enkelt ansat, uanset ansættelsesforholdets karakter og varighed, får en tilstrækkelig og hensigtsmæssig oplæring og instruktion i at udføre arbejdet sikkerheds- og sundhedsmæssigt fuldt forsvarligt.
Oplæring og instruktion skal navnlig ske i forbindelse med 1. ansættelsen, 2. forflyttelse af ansatte, 3. ændring af arbejdsopgaverne, 4. indførelse eller ændring af arbejdsudstyr, 5. indførelse af ny teknologi og 6. anvendelse af tekniske hjælpemidler.
 Stk. 2. Den i stk. 1 nævnte oplæring og instruktion skal tilpasses udviklingen i arbejdet, herunder forekomsten af nye risici i det psykiske arbejdsmiljø. Oplæring og instruktion skal om nødvendigt gentages regelmæssigt.
 Stk. 3. Arbejdsgiveren skal gøre de ansatte bekendt med de ulykkes- og sygdomsrisici, der eventuelt er forbundet med deres arbejde.
Kapitel 3 Særlige bestemmelser om enkelte påvirkninger i det psykiske arbejdsmiljø Arbejdsrelateret vold i arbejdet § 26. Arbejdet skal i alle led planlægges, tilrettelægges og udføres således, at det er sikkerheds- og sundhedsmæssigt fuldt forsvarligt på kort og lang sigt i forhold til risiko for arbejdsrelateret vold i arbejdet.
