Betænkning afgivet af Beskæftigelsesudvalget den 27. januar 2016 Betænkning over Forslag til lov om ophævelse af lov om barselsudligning for selvstændigt erhvervsdrivende [af beskæftigelsesministeren (Jørn Neergaard Larsen)]:
1. Udvalgsarbejdet Lovforslaget blev fremsat den 16. december 2015 og var til 1. behandling den 12. januar 2016. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 4. november 2015 dette udkast til udvalget, jf.
BEU alm. del  bilag 30. Den 17. december 2015 sendte beskæftigelsesministeren de indkomne høringssvar, et høringsnotat og en ligestillingsvurdering til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Håndværksrådet og Danmarks organisation for selvstændige frisører og kosmetikere.
Beskæftigelsesministeren har over for udvalget kommenteret den skriftlige henvendelse.
Deputationer Endvidere har Håndværksrådet og Danmarks organisation for selvstændige frisører og kosmetikere mundtligt over for udvalget redegjort for deres holdning til lovforslaget.
2. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse uændret.
Dansk Folkepartis medlemmer af udvalget finder, at barselsudligningsordningen for selvstændigt erhvervsdrivende har været en ordning, der ikke fungerede, og som pålagde alle, der blot var selvstændige, at bidrage til en barselsfond uden at tage hensyn til indtægten, således at selvstændige med indtægter på få tusinde kroner blev opkrævet bidrag.
Dansk Folkeparti finder det dog nødvendigt at finde en ordning, der tilgodeser selvstændige erhvervskvinder og iværksættere.
Det er nødvendigt at finde en løsning på tværs af Erhvervs- og Vækstministeriet, Beskæftigelsesministeriet, Skatteministeriet og Ministeriet for Børn, Undervisning og Ligestilling.
Derfor opfordrer Dansk Folkeparti regeringen til at arbejde for en ordning til gavn for selvstændige erhvervskvinder og iværksættere.
 Et mindretal i udvalget (S, EL, ALT, RV og SF) indstiller lovforslaget til forkastelse ved 3. behandling.
Socialdemokraternes, Enhedslistens, Alternativets, Radikale Venstres og Socialistisk Folkepartis medlemmer af udvalget er enige i, at det er uhensigtsmæssigt, hvis store grupper af honorarlønnede, der ikke er selvstændige, skal bidrage til en barselsudligningsordning.
Men det skal ikke være en undskyldning for at opgive arbejdet med at etablere en barselsudligning for selvstændige, herunder iværksættere.
Det vil være et tilbageslag for ligestillingen.
S, EL, ALT, RV og SF har under behandlingen af lovforslaget konstateret en klar modvilje fra regeringens side i forhold til at finde en brugbar løsning, og at denne modvilje bunder i principiel modstand imod, at selvstændigt erhvervsdrivende skal pålægges at medvirke til en sådan fond.
På den baggrund stemmer S, EL, ALT, RV og SF imod lovforslaget og tilkendegiver samtidig, at S, EL, ALT, RV og SF vil forfølge en fælles målsætning om at etablere en barselsfond for selvstændige og iværksættere, eventuelt i form af en samkøring eller optagelse af disse grupper i Barsel.dk.
Beskæftigelsesministerens svar under behandlingen af lovforslaget bekræfter, at det teknisk er muligt, og at det derfor først og fremmest er et spørgsmål om politisk vilje.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Bent Bøgsted (DF) fmd.
Jens Henrik Thulesen Dahl (DF) Peter Kofod Poulsen (DF) Mette Hjermind Dencker (DF) Marlene Harpsøe (DF) Pernille Bendixen (DF) Hans Andersen (V) Peter Juel Jensen (V) Louise Schack Elholm (V) Hans Christian Thoning (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Kasper Roug (S) Bjarne Laustsen (S) nfmd.
Jeppe Bruus (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Peter Hummelgaard Thomsen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
