Betænkning afgivet af Skatteudvalget den 6. september 2012 Betænkning over Forslag til lov om ændring af ligningsloven, kildeskatteloven og personskatteloven (Nedsættelse af loft over rejsefradrag, øget beskatning af fri bil, beskatning af fuldt skattepligtiges udenlandske lønindkomst, beskatning ved arbejdsudleje og udvidet beskatning af lønarbejde i Danmark) [af skatteministeren (Thor Möger Pedersen)] 1. Ændringsforslag Dansk Folkepartis medlemmer af udvalget har stillet 7 ændringsforslag til lovforslaget.
2. Udvalgsarbejdet Lovforslaget blev fremsat den 14. august 2012 og var til 1. behandling den 20. august 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 2. juli 2012 dette udkast til udvalget, jf. alm. del  bilag 311. Den 14. august 2012 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Anders Laust Friis Andersen, Michael Arendahl, Jan Bjerregård, Herning, Bornholms Regionskommune, Burmeister & Wain Scandinavian Contractor A/S, Dansk Byggeri, Dansk Missionsråd, Central Denmark EU Office m.fl., Klavs Dahl Christensen, Risskov, COWI A/S, Danske Maritime, Esbjerg Kommune, Foreningen af Rådgivende Ingeniører, Nina Hermanson, København S, Johnny Holgaard, Monaco, Ingeniørforeningen, Nina Ivy, London, JKM ApS, Magnus Justesen, Munck Asfalt A/S, Lars Møller, Mads Petersen, PWC, Rejsearbejdere.dk, Revisoft, Daniel Schrøder, Ole Tejsner og Nikky Torres.
 Skatteministeren har over for udvalget kommenteret de skriftlige henvendelser.
Deputationer Endvidere har følgende mundtligt over for udvalget redegjort for deres holdning til lovforslaget:
COWI A/S, Dansk Byggeri, Dansk Missionsråd og NGO Forum, Danske Maritime, Det Syddanske EU-kontor og Midtjyllands EU-kontor, Foreningen af Rådgivende Ingeniører, Ingeniørforeningen, Maskinmestrenes Forening, Munck Asfalt A/S og Rejsearbejdere.dk.
Spørgsmål Udvalget har stillet 68 spørgsmål til skatteministeren til skriftlig besvarelse som skatteministeren har besvaret, bortset fra spørgsmål 64-68, der forventes besvaret inden 2. behandling.
3. Indstillinger og politiske bemærkninger Et flertal i udvalget (udvalget med undtagelse af DF og LA) indstiller lovforslaget til vedtagelse.
Flertallet vil stemme imod de stillede ændringsforslag.
Venstres og Det Konservative Folkepartis medlemmer af udvalget udtaler, at Venstre og Det Konservative Folkeparti er en del af skatteaftalen.
Det skyldes, at Venstre og Det Konservative Folkeparti fik afgørende indrømmelser til aftalen i forhold til regeringens udspil til en skattereform.
For Venstre og Det Konservative Folkeparti var det helt afgørende, at boligejerne skulle kunne fortsætte med den tryghed, som skattestoppet siden 2001 under VK-regeringen har betydet.
For Venstre og Det Konservative Folkeparti var det helt afgørende, at der ikke blev foretaget et angreb på folkepensionens grundbeløb, som regeringen lagde op til i sit udspil.
For Venstre og Det Konservative Folkeparti var det endvidere afgørende, at den foreslåede aldersdiskrimination, som regeringen lagde op til i sit udspil, blev fjernet.
Endelig var det helt centralt, at skattereformen indeholder reelle skattelettelser for knap 8 mia. kr., jf. skatteministerens svar af 3. september 2012 på L 194  spørgsmål 19.
Venstre og Det Konservative Folkeparti havde gerne set, at en endnu større del af skatteaftalen var blevet finansieret med midler uden for skattesystemet.
Venstre og Det Konservative Folkeparti opnåede dog så store indrømmelser, at aftalen indeholder reelle skattelettelser for knap 8 mia. kr.
Venstre og Det Konservative Folkeparti finder, at det er helt afgørende, at det skal kunne betale sig at arbejde.
Derfor indførte VK-regeringen i sin tid beskæftigelsesfradraget, afskaffede mellemskatten og løftede hundredetusinder ud af topskatten.
Lempelserne med skatteaftalen ligger derfor i fin forlængelse af VK-regeringens tiltag på skatteområdet: højere gevinst ved at være i beskæftigelse i forhold til at være på passiv forsørgelse, og at færre skal betale den højeste marginalskat.
Begge elementer gavner arbejdsudbuddet og giver en større tilskyndelse til både at være i beskæftigelse, uddanne sig og yde en ekstra indsats.
Fra begyndelsen af forløbet omkring skatteaftalen har Venstre og Det Konservative Folkeparti gjort det klart, at en række af de aftalte skattefinansieringsforslag bestemt ikke er uproblematiske.
Desværre har regeringen ikke været indstillet på at forbedre skatteaftalen, bl.a. når det gælder skatteforholdene for udsendte danskere.
Venstre og Det Konservative Folkeparti står naturligvis ved den indgåede aftale, men ærgrer sig over, at regeringen ikke har været villig til at lytte til den berettigede kritik.
 Venstre og Det Konservative Folkeparti bemærker, at der i skatteaftalen alene er to bindinger på aftalepartierne.
For det første ligger boligejernes skatteforhold fast frem til 2020. Venstre og Det Konservative Folkeparti har siden 2001 stået vagt om trygheden for boligejerne.
At aftalen indeholder, at også regeringen er bundet til denne målsætning de kommende år, er positivt og sikrer tryghed for den enkelte boligejer og boligmarkedet generelt.
For det andet betyder de ændrede skatteforhold for kapitalpensioner, herunder rabatten ved udbetaling i 2013, at der er betydelig usikkerhed om provenuet af denne del af skatteaftalen.
For Venstre og Det Konservative Folkeparti har det været afgørende, at måtte provenuet blive større end regeringens vurderinger, vil merprovenuet ubeskåret gå til at nedbringe statens gæld.
Uden denne binding ville der være en risiko for, at et ekstraprovenu ville blive anvendt som kortvarig finansiering, og dermed ville der mangle finansiering i fremtiden.
Et mindretal i udvalget (DF) indstiller lovforslaget til vedtagelse med de stillede ændringsforslag.
Forkastes ændringsforslagene, vil mindretallet indstille lovforslaget til forkastelse ved 3. behandling.
Dansk Folkepartis medlemmer af udvalget udtaler, at Dansk Folkeparti er stærkt utilfredse med udvalgsbehandlingen af lovforslaget, da skatteministeren ikke har givet fyldestgørende svar, og i flere tilfælde slet ikke har svaret på spørgsmålene.
Samme tendens gør sig gældende i skatteministerens besvarelser på flere henvendelser fra borgere og organisationer, hvor ministeren heller ikke har villet svare på spørgsmål om beskæftigelsesmæssige, konkurrenceevne- eller provenumæssige konsekvenser ved afskaffelsen af ligningslovens § 33 A.
Skatteministeren har på ingen måde været villig til at give udvalget de oplysninger, som er nødvendige, for at Folketinget kan stemme om lovforslaget på det mest oplyste grundlag.
 Dansk Folkeparti er derfor dybt uforstående over for, hvordan de andre partier kan stemme for et lovforslag, som i udvalgsarbejdet er blevet så voldsomt kritiseret af høringsparterne, og hvor de negative konsekvenser af lovforslaget er blevet så dårligt eller slet ikke belyst af skatteministeren.
Dansk Folkeparti er modstandere af afskaffelsen af ligningslovens § 33 A, da omkostningerne ved afskaffelsen er alt for store.
Afskaffelsen af paragraffen vil ramme alt fra erhvervsliv, kirkelige organisationer og universiteter til nødhjælpsarbejdsorganisationer.
Dansk Folkeparti bemærker også, at stort set alle høringssvar er negative, og at skatteministeren har modtaget et brev fra 24 af landets største virksomheder, som advarer imod denne lovændring, dog uden at dette virker til at have gjort noget indtryk på partierne bag lovforslaget.
 De negative konsekvenser ved afskaffelsen af ligningslovens § 33 A er bl.a. følgende:
  Mange danske virksomheder får deres konkurrenceevne forringet, da de skal betale mere i løn til den enkelte medarbejder, når lønnen nu skal beskattes på dansk skatteniveau.
  Det vil fremover blive sværere at finde medarbejdere, som vil tage en tørn i udlandet.
  Arbejdspladser vil flytte til udlandet.
  Udenlandske ansættelser vil ikke længere bidrage til en positiv udvikling i Danmark.
  Der ansættes udlændinge til at udføre danske projekter i udlandet, hvilket medfører, at danske medarbejdere mister værdifuld udenlandsk viden og erfaring.
 Det er Dansk Folkepartis overbevisning, at omkostningerne og de negative konsekvenser af afskaffelsen af ligningslovens § 33 A hurtigt vil undergrave det forventede skatteprovenu, hvilket en stor del af høringsparterne og de organisationer, som har været i foretræde for udvalget, også udtrykker.
En anden del af lovforslaget er nedsættelsen af loftet over rejsefradraget fra 50.000 til 25.000 kr.
Målet skulle være at gå efter udenlandsk arbejdskraft, der ikke betaler ret meget skat i Danmark, men forslaget har store konsekvenser for de danskere, der rammes af ændringen.
F.eks. bliver mange jyske og bornholmske håndværkere ramt.
Det mindsker mobiliteten på det danske arbejdsmarked, og ifølge beregningerne fra Skatteministeriet betyder det, at de pågældende danskere mister 3.700 kr. i rådighedsbeløb om året.
Det gør, at Dansk Folkeparti ikke kan støtte en forringelse af rejsefradraget.
Angående beskatningen af fri bil er Dansk Folkeparti imod, at det kommer til at virke med tilbagevirkende kraft.
Derfor har Dansk Folkeparti stillet ændringsforslag, som indebærer, at de foreslåede ændringer vedrørende fri bil kun får virkning for fremtidige anskaffelser af firmabiler.
 Ændringerne omkring beskatning ved arbejdsudleje og udvidet beskatning af lønarbejde i Danmark kan Dansk Folkeparti godt støtte, men da skatteministeren har afvist en opdeling af lovforslaget, hvilket ellers er normal kutyme i Folketinget, er det ikke muligt for Dansk Folkeparti at stemme for de elementer, som partiet godt kan støtte.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (DF), tiltrådt af et mindretal (LA):
 1) Titlen affattes således:
»Forslag til Lov om ændring af ligningsloven og kildeskatteloven (Øget beskatning af fri bil, beskatning ved arbejdsudleje og udvidet beskatning af lønarbejde i Danmark)«.
[Ændring af lovens titel, som følge af at ændringerne vedrørende nedsættelse af loft over rejsefradrag og beskatning af fuldt skattepligtiges udenlandske lønindkomst udgår af lovforslaget, jf. ændringsforslag nr. 2. ] Til § 1 2) Nr. 1, 2, 3, 6 og 7 udgår.
[Ændringerne vedrørende nedsættelse af loft over rejsefradrag og beskatning af fuldt skattepligtiges udenlandske lønindkomst udgår af lovforslaget] Til § 2 3) Nr. 5 og 6 udgår.
[Konsekvensændringer som følge af, at ophævelsen af ligningslovens § 33 A udgår] Til § 3 4) Paragraffen udgår.
[Konsekvensændring som følge af, at ophævelsen af ligningslovens § 33 A udgår] Til § 4 5) Stk. 2, 3 og 5 udgår.
[Ikrafttrædelsesbestemmelserne vedrørende nedsættelse af loft over rejsefradrag og beskatning af fuldt skattepligtiges udenlandske lønindkomst udgår] 6) Stk. 4 affattes således:
»Stk. 4. § 1, nr. 4 og 5, har virkning fra og med den 1. januar 2013. § 1, nr. 4 og 5 finder dog ikke anvendelse på biler, der på tidspunktet for lovens ikrafttræden beskattes i henhold til ligningslovens § 16, stk. 4.« [Ændret ikrafttræden vedrørende øget beskatning af fri bil] 7) I stk. 8 ændres »ændringerne af ligningslovens § 9, stk. 4, som affattet ved § 1, nr. 1, af ligningslovens § 9 A, som affattet ved § 1, nr. 2 og 3, af ligningslovens § 16, stk. 4, som affattet ved § 1, nr. 4 og 5 og af ophævelsen af ligningslovens § 33 A, jf. § 1, nr. 7« til: »ændringen af ligningslovens § 16, stk. 4, som affattet ved § 1, nr. 4 og 5«.
[Konsekvensændring, som følge af at ophævelsen af ligningslovens § 33 A og ændringerne vedrørende nedsættelse af loft over rejsefradrag udgår] Bemærkninger Til nr. 1-5 og 7 Ændringsforslagene indebærer, at de i lovforslaget foreslåede ændringer vedrørende nedsættelse af loft over rejsefradrag og beskatning af fuldt skattepligtiges udenlandske lønindkomst (ophævelsen af ligningslovens § 33 A) udgår af lovforslaget.
Til nr. 6 Ændringsforslaget indebærer, at de foreslåede ændringer vedrørende fri bil kun får virkning for fremtidige anskaffelser af firmabiler.
Ane Halsboe-Larsen (S) Benny Engelbrecht (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Stine Brix (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
