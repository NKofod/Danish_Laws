Skriftlig fremsættelse (16. november 2012) Beskæftigelsesministeren: (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om sygedagpenge (Forhøjelse af virksomhedernes finansieringsbidrag ved forsikringsordningen for mindre, private arbejdsgivere) (Lovforslag nr.
L 76) Som led i aftalen mellem regeringen og Enhedslisten om finansloven for 2013 er det besluttet at reducere erhvervsstøtten.
 Det foreslås på denne baggrund, at de samlede præmier til sygedagpengeforsikringen for mindre, private arbejdsgivere fremover fastsættes således, at de dækker 80 pct. af udgifterne til ordningen i stedet for 70 pct., som det er tilfældet i dag.
 Henset til, at lovforslaget foreslås at træde i kraft den 1. januar 2013, skal jeg anmode om, at lovforslaget behandles færdigt i december 2012.
 Lovforslaget er sendt i ekstern høring samtidig med fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
