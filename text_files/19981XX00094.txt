Skriftlig fremsættelse (13. november  

 1998) Sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 sygehusvæsenet. (Evalueringscenter for sygehuse, styrkelse af det frie  

 sygehusvalg samt information om ventetider m.m.).
(Lovforslag nr.
L 84).
 Med lovforslaget foreslår regeringen fire  

 ændringer i lov om sygehusvæsenet.
a.
En af ændringerne har baggrund i regeringens  

 ønske om at etablere et uafhængigt center til evaluering af  

 virksomheden ved sygehusene, som det er tilkendegivet i regeringsgrundlaget  

 »Godt på vej« fra marts 1998. Forslaget om etablering af et  

 sådant center har til formål at fremme kvalitetsudviklingen og en  

 mere effektiv ressourceanvendelse på det enkelte sygehus.
Herunder er  

 målet også at forbedre dels kvaliteten og effektiviteten af  

 sygehusbehandlingerne og dels kvaliteten af patientservicen.
For at evalueringscenteret skal kunne træde i  

 funktion hurtigst muligt, er etableringen af centeret påbegyndt, og  

 bestyrelsen er udpeget i henhold til aktstykke nr. 240 af  17. juni 1998.  

 Efter aktstykket etableres centeret som en uafhængig institution under  

 Sundhedsministeriet med en selvstændig bestyrelse, der har det  

 overordnede ansvar for centerets virksomhed, og en centerchef, der - med  

 ansvar over for bestyrelsen - varetager den daglige ledelse af centeret.  

 Aktstykkets nærmere bestemmelser om centerets ledelse er  

 videreført i lovforslaget.
I overensstemmelse hermed kan  

 sundhedsministeren efter forslaget fastsætte nærmere regler om  

 centerets virksomhed.
 Med lovforslaget skabes endvidere det fornødne  

 retlige grundlag for at pålægge amtskommunerne og  

 Københavns og Frederiksberg kommuner samt de under Sundhedsministeriet  

 hørende institutioner at give centeret de oplysninger, der er  

 nødvendige for centerets opgavevaretagelse.
b.
Med baggrund i regeringens ønske om at styrke  

 det frie sygehusvalg foreslås en udvidelse af patienternes ret til at  

 vælge sygehus.
Da sygehusafdelinger, som varetager lands- og  

 landsdelsfunktion, også i vidt omfang fungerer som lokalsygehus med et  

 optageområde for patienter med almindelige lidelser, dvs. at de  

 også varetager såkaldt basisbehandling som lokalfunktion og i  

 nogle tilfælde har kapacitet til at foretage yderligere  

 basisbehandlinger, finder regeringen, at også patienter med almindelige  

 lidelser fra andre amtskommuner bør have mulighed for at vælge  

 sig ind på sådanne sygehusafdelinger.
 Efter gældende regler omfatter adgangen til at  

 vælge sygehus ikke sygehusafdelinger uden for bopælsamtskommunen,  

 der varetager lands- og landsdelsfunktioner, medmindre det efter en  

 lægelig vurdering er nødvendigt, at den pågældende  

 bliver behandlet på en sådan afdeling, eller den amtskommune, der  

 ejer en sådan sygehusafdeling, efter forhandling med  

 brugeramtskommunerne har besluttet, at adgangen til at vælge også  

 skal omfatte denne afdeling.
De nugældende begrænsninger i patienternes  

 muligheder for at vælge behandling på lands- og  

 landsdelsafdelinger foreslås således ophævet.
Alle  

 patienter får dermed mulighed for også at vælge behandling  

 på sygehusafdelinger, som varetager lands- og landsdelsfunktion.  

 Fritvalgspatienter vil dog af  de pågældende afdelinger efter  

 gældende praksis kunne afvises, hvis det er nødvendigt af hensyn  

 til deres varetagelse af lands- og landsdelsopgaver.
c.
For at styrke patienternes muligheder for at benytte  

 det frie sygehusvalg foreslår regeringen, at der efter nærmere  

 regler fastsat af sundhedsministeren indføres en pligt for  

 amtskommunerne til at tilbyde den enkelte patient information om antallet af  

 behandlinger og om ventetiden på behandling på egne og på  

 andre offentlige sygehuse og på en række private specialsygehuse,  

 som samarbejder med det offentlige sygehusvæsen.
Forslaget indgår  

 i regeringens finanslovsforståelse for 1998 med Venstre og Det  

 Konservative Folkeparti.
 Baggrunden for forslaget er, at regeringen finder, at det  

 er en barriere for en reel og hensigtsmæssig udnyttelse af det frie  

 sygehusvalg, at patienterne i dag ikke altid modtager tilstrækkelig  

 information om ventetiden til behandling på de forskellige sygehuse i  

 landet.
Med henblik på at skabe det fornødne  

 oplysningsgrundlag har Sundhedsministeriet etableret et landsdækkende  

 informationssystem med aktuelle ventetidsoplysninger på internettet for  

 alle med internet-adgang bl.a. til brug for vejledning af patienter ved valg  

 af sygehus.
Systemet omfatter til at begynde med 24 udvalgte diagnoser, men  

 vil løbende blive udvidet med flere.
Amtskommunens informationspligt  

 vil blive afgrænset til de behandlinger, der indgår i  

 informationssystemet.
d.
Den sidste del af regeringens lovforslag har  

 udgangspunkt i, at amtskommunerne i dag i et vist mindre omfang henviser  

 patienter til behandling i udlandet og selv betaler herfor.
Da det er meget  

 hensigtsmæssigt i en række situationer, bl.a. hvor der er en  

 længere venteliste til en behandling, har jeg besluttet at udnytte  

 hjemlen i sygehusloven til at fastsætte regler, der giver  

 amtskommunerne det fornødne retlige grundlag herfor.
Det er ikke  

 hensigten hermed, at amtskommunerne skal udvide det samlede  

 behandlingsomfang.
Hensigten er at give amtskommunerne mulighed for i  

 særlige tilfælde at vælge mellem at tilbyde behandling her  

 i landet eller i udlandet.
Det synes i den forbindelse naturligt også at lade  

 amtskommunerne henvise til behandling i udlandet, som sker i henhold til  

 overenskomster med andre stater.
Det drejer sig  aktuelt om behandling i EU-  

 og EØS-landene efter EF-forordning 1408/71 om vandrende arbejdstagere  

 og deres familiemedlemmer og efter Nordisk Konvention om Social Sikring.
Det er regeringens opfattelse, at amtskommunerne ved  

 henvisninger til udlandsbehandling også bør have  

 betalingsforpligtelsen.
Dette forudsætter imidlertid en særskildt  

 hjemmel for så vidt angår amternes udlandsbehandling efter de  

 nævnte internationale aftaler, idet disse i dag betales af staten efter  

 sygesikringsloven.
Det foreslås derfor, at sundhedsministeren  

 bemyndiges til at fastsætte regler om amtskommunernes betaling for  

 behandling i udlandet.
 Idet jeg henviser til bemærkningerne til  

 lovforslaget, skal jeg anbefale det til Folketingets velvillige  

 behandling.
