(Til alle tilsynsråd) Ved lov nr. 629 af 23. december 1980 om ændring af de kommunale  

 styrelseslove ophævedes kravet om tilsynsmyndighedernes samtykke til  

 kommunale låneoptagelser, påtagelse af garantiforpligtelser m.v. samt til køb  

 og salg m.v. af fast ejendom.
I stedet kan indenrigsministeren nu med hjemmel  

 i §§ 55 og 57 i lov om kommunernes styrelse (§ 47 i lov om Københavns  

 kommunes styrelse) fastsætte regler om kommunernes låntagning og meddelelse  

 af garantier m.v. Ændringerne trådte i kraft den 1. maj 1981.
Ændringerne af de kommunale styrelseslove medfører ikke automatisk  

 bortfald af samtykkekrav i vedtægter for kommunale fællesskaber og andre  

 selskaber med kommunal deltagelse.
Så længe kravet findes i vedtægterne, er  

 tilsynsmyndighedernes samtykke fortsat påkrævet.
 Ministeriet vil derfor finde det hensigtsmæssigt, at vedtægterne ændres,  

 således at kravet om tilsynsmyndighedernes samtykke til de nævnte KONKRETE  

 dispositioner udgår og erstattes af en bestemmelse om, at fællesskabet m.v.  

 kan optage lån - og eventuelt meddele garantier m.v. - i overensstemmelse med  

 de regler, som indenrigsministeren fastsætter i medfør af den kommunale  

 styrelseslov.
Man skal derfor henstille til tilsynsrådet at være opmærksom på det  

 ønskelige i, at vedtægter for kommunale fællesskaber m.v. søges ændret på  

 dette punkt.
Dette vil formentlig mest hensigtsmæssigt kunne ske ved, at  

 tilsynsrådet i forbindelse med stillingtagen til ansøgninger om godkendelse  

 af de nævnte konkrete dispositioner eller ansøgninger om vedtægtsændringer i  

 øvrigt opfordrer de pågældende fællesskabsbestyrelser til at søge vedtægten  

 ændret i overensstemmelse med formuleringen i denne cirkulæreskrivelse.
En sådan ændring må gennemføres efter de regler, der i øvrigt gælder for  

 vedtægtsændringer i det enkelte kommunale fællesskab m.v. Ændringer i en  

 række vedtægter skal foruden af tilsynsmyndigheden stadfæstes af enten  

 ministeriet for offentlige arbejder eller energiministeriet.  

 Indenrigsministeriet skal efter forhandling med de nævnte ministerier  

 meddele, at disse også er indstillet på at stadfæste vedtægtsændringer af det  

 nævnte indhold.
Stadfæstelse kan dog være udelukket som følge af regler i  

 eventuelt særligt retsgrundlag for fællesskabet m.v., eksempelvis i  

 bekendtgørelse for en koncessioneret virksomhed.
Det bemærkes, at tilsynsmyndighederne, uanset om fællesskabets vedtægter  

 ændres, også fremover som led i det almindelige tilsyn skal påse, at eventuel  

 låntagning og meddelelse af garantier m.v. sker i overensstemmelse med de  

 regler, som indenrigsministeren har fastsat herom.
Reglerne findes for tiden  

 i indenrigsministeriets bekendtgørelse nr. 683 af 20. december 1982 om  

 kommunernes låntagning og meddelelse af garantier m.v.
For at sætte tilsynsmyndighederne i stand til at påse, at de nævnte regler  

 om låntagning m.v. overholdes, vil det være ønskeligt, at der i vedtægter,  

 som ikke indeholder regler herom, optages sådanne bestemmelser, f.eks. ved at  

 fastsætte en pligt til at lade regnskabet revidere af en af de deltagende  

 kommuners revision.
Revisonens bemærkninger skal i så fald forelægges  

 fællesskabets kompetente organ til afgørelse, hvorefter regnskab m.v. sendes  

 til de enkelte kommunalbestyrelser.
Regnskabet bør offentliggøres i mindst  

 een af de deltagende kommuners regnskaber og indsendes sammen med dette til  

 tilsynsmyndighederne.
 Man skal henstille til tilsynsrådet ved given lejlighed at opfordre de  

 pågældende fællesskabsbestyrelser til at søge vedtægterne ændret som nævnt.
