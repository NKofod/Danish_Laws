Udbud af aktier omfattet af pligten til  

 indsendelse og offentliggørelse af prospekt Advokat A har for K A/S ved skrivelse af 9. december 1999  

 klaget over, at Fondsrådet i skrivelse af 19. november 1999 (j.nr.  

 6369-0005) har fastslået, at selskabet har overtrådt  

 bestemmelserne i værdipapirhandelslovens kap. 12 ved at have udbudt  

 aktier i K A/S til offentligheden uden forinden at have sørget for  

 indsendelse og offentliggørelse af aktieprospekt.
 Sagens omstændigheder:
K A/S blev stiftet den 18. februar 1999 af C med en  

 aktiekapital på 1.000.000 kr., som blev berigtiget ved, at stifteren C  

 indskød driften af ...med dertil knyttede aktiver og passiver.
I  

 forbindelse med en planlagt kapitaludvidelse i K A/S indsendte selskabet et  

 aktieprospekt til Fondsrådet den 1. oktober 1999. Rådet blev  

 derved opmærksom på en passus i prospektet, hvoraf det fremgik,  

 at selskabet måneden før have forhøjet aktiekapitalen med  

 891.000 kr. "ved indskud fra en kreds af investorer". Da der ikke i  

 forbindelse med denne kapitaludvidelse havde været indsendt prospekt,  

 udbad Fondsrådet sig ved skrivelse af 25. oktober 1999 en  

 redegørelse fra selskabet, herunder om den kreds, der havde haft  

 mulighed for at deltage i emissionen m.v.  Selskabet redegjorde herefter ved  

 skrivelse af 28. oktober 1999 for kapitaludvidelsen således:
 "... Ledelse og direktionen havde valgt en snæver  

 kreds af investorer med erhvervsmæssig eller personlig tilknytning til  

 selskabet.
På vedlagte kopier af forhandlingsprotokollen  

 følger en fortegnelse over den udvalgte kreds og ud for hver enkelt  

 aktietegnere] er anført hvilken tilknytning investor har til  

 selskabet.
Langt hovedparten er erhvervsmæssigt tilknyttet selskabet  

 som sponsorer, og anvender deres engagement i ... f.m. deres  

 markedsføring.
 På fortegnelse er bestyrelsesmedlem anført  

 med "B", medlem af repræsentantskabet er anført med "R", medlem  

 af Erhvervsklubben for C anført med "E" og personlig ven af  

 bestyrelsesmedlem er anført med "P". For god ordens skyld skal vi  

 anføre, at det ikke er det samlede repræsentantskab eller den  

 samlede Erhvervsklub der er blevet kontaktet, men kun de på  

 fortegnelsen anførte.
 Den rettede emission er således holdt indenfor en  

 snæver kreds, som også tidligere ved sponsor bidrag har  

 støttet C.
Det er derfor selskabets opfattelse at aktieudvidelsen  

 falder ind under  undtagelsesbestemmelserne i "Bekendtgørelse om  

 prospekter ved første offentlige udbud af visse papirer "§ 2 pkt. 1 og  

 2, og da tegningen er sket direkte i forhandlingsprotokollen er der ikke  

 udarbejdet tegningslister." Fondsrådets afgørelse af 19. november 1999 er  

 sålydende:
"... På det foreliggende grundlag finder  

 Fondsrådet, at udbuddet er omfattet af udbudsreglerne i  

 værdipapirhandelslovens kapitel 12 om pligt til at udarbejde prospekt  

 m.v., idet - der er tale om udbud til offentligheden, jf.  

 værdipapirhandelslovens § 43, stk. 1, og at - der, henset til den aktuelle kreds af interesserede  

 investorer på 25 personer, ikke er tale om udbud til en mindre kreds,  

 der har personlig eller økonomisk tilknytning til udbyder eller  

 udsteder, jf. § 2, stk. 1, nr. 2, i bekendtgørelse nr. 229 af 20.  

 april 1998 om prospekter ved første offentlige udbud af visse  

 værdipapirer.
 Fondsrådet finder således, at der foreligger  

 en overtrædelse af pligten til udarbejdelse af prospekt i henhold til  

 lovens kapitel 12 ved til offentligheden at have udbudt aktier, uden at der  

 var udarbejdet prospekt, og dette forinden var indsendt til Fondsrådet  

 og registreret og offentliggjort i Erhvervs- og Selskabsstyrelsens regi.
 ...
På baggrund af ovenstående skal man oplyse, at  

 Fondsrådet har anmodet Politimesteren i ... om at indlede  

 politimæssig efterforskning af, om der foreligger overtrædelse af  

 værdipapirhandelslovens § 44, stk. 1 samt Fondsrådets  

 bekendtgørelse nr. 229 af 20. april 1998 om prospekter ved  

 første offentlige udbud af visse værdipapirer, § 16 og § 17, jf.  

 § 18, i forbindelse med at K A/S den 24. september 1998 har udbudt  

 værdipapirer til offentligheden, uden at prospekt forinden var godkendt  

 af Fondsrådet og registreret og offentliggjort i Erhvervs- og  

 Selskabsstyrelsens regi." I klageskrivelsen til ankenævnet har klagerens  

 advokat blandt andet anført:
 "Ad udbud til offentligheden jf. værdipapirhandelslovens § 43,  

 stk. 1:
Det gøres gældende, at der ikke er tale  

 om udbud af aktier til offentligheden.
Af Rådets direktiv af 17. april  

 1989 om samordning af kravene ved udarbejdelse af, kontrol med og udstedelse  

 af det prospekt, der skal offentliggøres, når værdipapirer  

 udbydes til offentligheden (89/298), hvorpå de danske regler bygger  

 fremgår af de indledende bemærkninger, at det ikke hidtil har  

 været muligt at fastlægge en fælles definition af udtrykket  

 "udbydelse til offentligheden". Efter min opfattelse er der derfor ikke  

 hverken i Rådets direktiv eller værdipapirhandelslovens § 43,  

 stk. 1, nogen nærmere definition af, hvad der forstås ved "udbud  

 til offentligheden". Det gøres derfor gældende, at der alene er  

 tale om  udbud af aktier til en af bestyrelsen udvalgt snæver kreds,  

 som alle er blevet kontaktet personligt blandt klubbens/selskabets hidtidige  

 samarbejdspartnere.
Endvidere skal bemærkes, at det også er denne  

 snævre kreds, som er indbudt til en ekstraordinær  

 generalforsamling den 24/9 1999, hvor kapitalforhøjelsen og  

 nytegningen blev besluttet.
En almindelig sproglig fortolkning af  

 værdipapirhandelslovens § 43, stk. 1, kan efter min opfattelse ikke  

 føre til, at der er tale om  udbud til offentligheden, når der  

 som i nærværende sag er tale om, at en meget snæver kreds  

 bestående af ca. 25 firmaer personligt kontaktes af bestyrelsen og  

 indbydes til aktietegning og ekstraordinær generalforsamling, hvor  

 tegning besluttes.
Et offentligt udbud må som minimum kræve, at  

 der udsendes skriftligt materiale, foretages markedsføring eller  

 annoncering til en langt bredere kreds end sket i nærværende  

 sag.
 Ad § 2, stk. 1, nr. 1 i bekendtgørelse nr. 229 af 20. april  

 1998 om prospekter ved første offentlige udbud af visse  

 værdipapirer:
Af den omhandlede bestemmelse fremgår, at  

 såfremt udbud af værdipapirer til fysiske og juridiske personer,  

 som erhverver værdipapirer som et led i deres erhvervsmæssige  

 virksomhed finder sted, er dette undtaget fra pligten til at  

 offentliggøre et prospekt.
Som det fremgår af tegningslisten  

 indeholdt i udskriften af forhandlingsprotokollen (...) fremgår, at  

 alle aktietegnere er firmaer/selskaber, og det gøres gældende,  

 at aktietegningen er et led i disses erhvervsmæssige virksomhed.
Alle  

 virksomheder har tætte relationer til C/K A/S, og ingen af disse har  

 tegnet aktierne som privat investering.
For så vidt angår NN, som  

 er anført på tegningslisten som privatperson kan jeg oplyse, at  

 han har tegnet aktier i sin egenskab af medindehaver af  

 ....Tømrerforretning, og altså ikke som privatperson.
Det  

 gøres derfor tillige gældende, at undtagelse fra pligten til  

 udarbejdelse af prospekt også kan ske efter denne bestemmelse.
 Ad § 2, stk. 1, nr. 2, i bekendtgørelse nr. 229 af 20. april  

 1998 om prospekter ved første offentlige udbud af visse  

 værdipapirer:
Af nævnte bestemmelse fremgår, at udbud af  

 værdipapirer til en mindre kreds af fysiske og juridiske personer, som  

 har en økonomisk eller personlig tilknytning til udbyderen eller  

 udstederen, ej heller kræver udarbejdelse af udbudsprospekt m.v.
Af  

 skrivelse af 28. oktober 1999 fra min klient til Finanstilsynet (...) er  

 fremsendt fortegnelse over, hvilken tilknytning de enkelte aktietegnere har  

 til selskabet.
Overordnet kan det oplyses, at alle aktietegnere er sponsorer  

 og har været dette i en årrække for C.
Ligeledes  

 fremgår det, at en lang række af aktietegnerne udover at  

 være sponsor er bestyrelsesmedlemmer eller medlemmer af K A/S's  

 repræsentantskab, og derfor har en særdeles tæt tilknytning  

 til selskabet.
Herudover er en stor del af aktietegnerne tillige medlemmer af  

 den til C knyttede erhvervsklub, hvis medlemmer ligeledes har en tæt  

 tilknytning til ...sporten i ..., dels i kraft af den almindelige interesse  

 for ... og dels som sponsorer i klubben.
Der kan således efter min  

 opfattelse ikke herske tvivl om, at alle aktietegnere har en tæt  

 økonomisk eller personlig tilknytning til udbyderen, hvorfor  

 udarbejdelse af prospekt kan undlades overfor denne kreds.
Jeg er opmærksom på, at Fondsrådet  

 henviser til en afgørelse offentliggjort i Fondsrådets  

 årsberetning for 1998, hvoraf fremgår, at  

 Erhvervsankenævnet skulle have stadfæstet Fondsrådets  

 afgørelse i en lignende sag.
I den pågældende sag var der  

 udbudt ejerandele til en kreds af interesserede investorer på ca. 47. I  

 denne sag udtalte ankenævnet, at der for en sådan kreds, hvori  

 ikke alle har en særlig kvalificeret/snæver tilknytning til  

 udbyderen eller dets selskab, hvori aktierne udbydes, må gælde en  

 kvantitativ begrænsning på 10-15 fysiske og juridiske personer.
I  

 nærværende sag er forholdene ganske anderledes, idet hele kredsen  

 af aktietegnere - 25 stk. - alle har en meget kvalificeret og snæver  

 tilknytning til udbyderen.
Efter min opfattelse er det derfor ikke antallet  

 af aktietegnere, der er afgørende, men derimod disses tilknytning til  

 udbyderen, og som det fremgår af det medsendte, har alle disse en meget  

 tæt økonomisk og personlig tilknytning til selskabet, hvilket om  

 fornødent vil kunne dokumenteres.
Afslutningsvis skal jeg bemærke, at baggrunden for  

 reglerne i EU direktivet, lov om værdipapirhandel samt  

 bekendtgørelse om prospekter ved udbud er, at der skal foreligge en  

 tilfredsstillende beskyttelse af investorernes interesser, således at  

 disse har mulighed for på kvalificeret vis at tage stilling til  

 selskabet hvori der tegnes aktier.
Dette har naturligvis særlig  

 relevans for privatpersoner, som tegner aktier i et selskab for deres privat  

 opsparede midler, hvorfor det er af særlig betydning for disse, at der  

 foreligger et fyldestgørende tegningsmateriale i form af prospekt.
De  

 samme hensyn gør sig ikke gældende, når der er tale om, at  

 det er fysiske eller juridiske personer som erhverver værdipapirer som  

 led i deres erhvervsmæssige virksomhed eller hvor de investorer, som  

 udbuddet er rettet mod, har særlig tilknytning til udstederen eller  

 må antages at have særlige forudsætninger for at vurdere  

 værdipapirerne ved at have særligt kendskab til udbyderen og de  

 personer, der står bag.
På baggrund af ovenstående skal jeg  

 således anmode om, at Erhvervsankenævnet ændrer den af  

 Fondsrådet trufne afgørelse." I anledning af klagen har Fondsrådet i en  

 redegørelse af 19. januar 2000 blandt andet udtalt:
 "Reglerne i værdipapirhandelslovens kapitel 12 og  

 bekendtgørelse nr. 329 af 23. april 1996 (nu: bekendtgørelse  

 nr. 229 af 20. april 1998) om prospekter ved første offentlige udbud  

 af visse værdipapirer udspringer af direktiv 89/298/EØF om  

 udbudsprospekter.
 Direktiv 89/298/EØF om udbudsprospekter blev  

 implementeret i dansk ret ved lov nr. 213 af 10. april 1991 om prospekter ved  

 første offentlige udbud af visse værdipapirer.
I henhold til § 2, stk. 3, i lov nr. 213 af 10. april 1991  

 fastsatte Erhvervs- og Selskabsstyrelsen nærmere regler om prospektets  

 indhold.
Dette skete ved bekendtgørelse nr. 272 af 3. maj 1991 om  

 prospekter ved første offentlige udbud af visse  

 værdipapirer.
 Lov nr. 213 af 10. april 1991 om prospekter ved  

 første offentlige udbud af visse værdipapirer (og dermed  

 også ovennævnte bekendtgørelse) blev i medfør af §  

 3 i bekendtgørelse nr. 334 af 30. april 1996 om ikrafttræden af  

 lov om værdipapirhandel m.v. ophævet den 1. maj 1996 og erstattet  

 af reglerne i værdipapirhandelslovens kapitel 12.
 Af lovbemærkningerne til kapitel 12 i  

 værdipapirhandelsloven fremgår, at:
"Med reglerne i lovforslagets kapitel 12 overføres  

 afdeling III i EU's direktiv (89/298/EØF) om indhold af og  

 nærmere bestemmelser for udstedelse af prospekter i forbindelse med  

 værdipapirer, som ikke ønskes optaget til notering.
Reglerne  

 findes i dag i udbudsprospektloven (lov nr. 213 af 10. april 1991 om  

 prospekter ved første offentlige udbud af visse værdipapirer) og  

 udbudsprospektbekendtgørelsen (bekendtgørelse nr. 272 af 3. maj  

 1991 om prospekter ved første offentlige udbud af visse  

 værdipapirer). Det er ikke med overflytningen af reglerne til  

 værdipapirhandelsloven hensigten at foretage væsentlige  

 materielle ændringer i forhold til de gældende regler.".
 I henhold til §§ 43 og 44, stk. 1, i lov nr. 1072 af 20.  

 december 1995 om værdipapirhandel (som indholdsmæssigt svarer til  

 § 1 i bekendtgørelse nr. 329 af 23. april 1996 om prospekter ved  

 første offentlige udbud af visse værdipapirer) skal der ved  

 første udbud til offentligheden af værdipapirer, der ikke  

 ønskes optaget til notering på en fondsbørs,  

 offentliggøres et prospekt, der skal være overskueligt og give  

 et retvisende billede af udstederens aktiver, passiver, dennes  

 økonomiske stilling, resultater samt forventede udvikling.
 Bestemmelserne tjener til beskyttelse af  

 aktionærerne.
Begrebet "udbud til offentligheden" er ikke nærmere  

 defineret i direktiv 89/298/EØF om udbudsprospekter.
Det fremgår  

 således af direktivets præambel, at:
 "Det har ikke været muligt af fastlægge en  

 fælles definition af udtrykket "udbydelse til offentligheden" og af  

 alle dets bestanddele".
 Af bemærkningerne til lovens § 43 (jf. lov nr. 213  

 af 10. april 1991 om udbudsprospekter) fremgår alene, at bestemmelsen  

 fastlægger lovens anvendelsesområde, der er første udbud  

 til offentligheden af værdipapirer, som ikke ønskes optaget til  

 officiel notering på Københavns Fondsbørs, samt at der  

 ved første udbud forstås såvel emissioner af  

 værdipapirer som en senere afhændelse af allerede emitterede  

 værdipapirer, som ikke i første omfang har været rettet  

 til offentligheden.
 Spørgsmålet om en nærmere definition af  

 "udbud til offentligheden" er således ikke berørt hverken i  

 direktivet eller i bemærkningerne til loven.
Sådanne afgrænsningsspørgsmål er  

 imidlertid kendt fra anden finansiel lovgivning.
Således anføres  

 i Bank- og sparekasseloven - med kommentarer (1996) § 1, stk. 5, at:
 "Forbudet mod henvendelser til offentligheden giver i  

 praksis en del afgrænsningsvanskeligheder.
Tilsynet antager, at en overtrædelse af § 1, stk. 5,  

 kan foreligge, hvis en forening sigter efter indlån i en  

 "medlemsorientering", som via dagspressen eller postomdelte tryksager  

 henleder andres opmærksomhed på indlånsarrangementer.
Det  

 samme gælder "meddelelser" til offentligheden om priser for ind- og  

 udlån." De situationer, hvor en udsteder er undtaget fra pligten  

 til at udarbejde prospekt i forbindelse med første udbud til  

 offentligheden af værdipapirer, som ikke ønskes optaget til  

 officiel notering på en fondsbørs, er nærmere reguleret i  

 § 2 i bekendtgørelse nr. 229 af 20. april 1998 om prospekter ved  

 første offentlige udbud af visse værdipapirer.
 Af § 2, stk. 1, nr. 2 i bekendtgørelsen  

 fremgår, at reglerne ikke omfatter udbud af værdipapirer til en  

 mindre kreds af fysiske eller juridiske personer, som har en økonomisk  

 eller personlig tilknytning til udbyderen eller udstederen.
 "En mindre kreds af fysiske eller juridiske personer, som  

 har en økonomisk eller personlig tilknytning til udbyderen eller  

 udstederen" ses ikke nærmere defineret i lovgivningen eller  

 offentliggjorte afgørelser.
 Bestemmelsen er en implementering af artikel 2, stk. 1,  

 litra b, i direktiv 89/298/EØF om udbudsprospekter m.v., hvor der  

 tales om "udbydelse af værdipapirer til en snæver kreds af  

 personer".
 Erhvervs- og Selskabsstyrelsen har tilkendegivet, at den  

 ved administrationen af den tidligere gældende  

 udbudsprospektbekendtgørelse (nr. 272 af 3. maj 1991) som  

 tommelfingerregel har defineret "en mindre kreds" som 10-15 personer.
 En tilsvarende definition kendes fra skattelovgivningen,  

 hvor man i forbindelse med det såkaldte anpartsindgreb (lov nr. 388 af  

 7. juni 1989) bl.a. fastslog, at kapitalindkomst i relation til  

 personskattelovens § 4, stk. 1, nr. 10 omfatter det samlede nettobeløb  

 af indkomst ved selvstændig erhvervsvirksomhed, når antallet af  

 ejere er større end 10, og den skattepligtige kun deltager i  

 virksomhedens drift i uvæsentlig omfang.
 I denne bestemmelse er der, som i  

 udbudsprospektbekendtgørelsens § 2, stk. 1, nr. 2, en definition af  

 den kreds, der omfattes af bestemmelsen, der knytter sig til antal/omfang af  

 personer og graden af tilknytning.
 Af lovbemærkningerne til § 1 i lov nr. 388 af 7.  

 juni 1989 fremgår bl.a.:
 "Ved at sætte ejerantallet til 10 personer kommer  

 forslaget til at omfatte de "masseanpartsobjekter", som gennem annoncering  

 udbydes til et stort publikum af investorer".
Revisionsfirmaet KPMG C.
Jespersen har i en vejledning fra  

 juni 1992 om prospekter ved første offentlige udbud af visse  

 værdipapirer anført følgende i relation til  

 udbudsprospektbekendtgørelsens § 2, stk. 1, nr. 2:
"Begrebet "mindre kreds af personer" er ikke defineret.  

 Hvorvidt der er tale om en mindre kreds afhænger af den konkrete  

 situation.
Udbyder et selskab eksempelvis aktier til en lukket kreds på  

 10 investorer (rettet emission), vil der formentlig være tale om en  

 "mindre kreds".
"Økonomisk eller personlig tilknytning" kan f.eks.  

 være ejerskab eller ansættelse i et selskab." Erhvervsankenævnet har i en kendelse i en sag med  

 samme problemstilling som i nærværende statueret, at:
 "Ifølge klagerens oplysninger har aktierne  

 været udbudt til en blandet kreds bestående af tidligere ejere,  

 bestyrelsesmedlemmer, sponsorer, ansatte og medlemmer af en tilknyttet  

 erhvervsklub.
 Ankenævnet tiltræder, at der for en  

 sådan kreds, hvori ikke alle har en særligt  

 kvalificeret/snæver tilknytning til udbyderen eller det selskab, hvori  

 aktierne udbydes, må gælde en kvantitativ begrænsning  

 på 10 - 15 fysiske og/eller juridiske personer.
 Ankenævnet stadfæster derfor Fondsrådets  

 afgørelse af ...".
 For så vidt angår undtagelsesbestemmelsen i  

 bekendtgørelsens § 2, stk. 1, nr. 1 har Fondsrådet tidligere (se  

 Fondsrådets årsberetning 1998, side 25) på  

 forespørgsel oplyst følgende om bestemmelsens  

 anvendelsesområde:
 "Bekendtgørelsens § 2 indeholder en række  

 undtagelser fra pligten til at offentliggøre et prospekt.  

 Således fremgår det af § 2, stk. 1, nr. 1, at prospektpligten  

 ikke omfatter udbud af værdipapirer til fysiske eller juridiske  

 personer som led i deres erhvervsmæssige virksomhed.
Denne undtagelsesbestemmelse finder anvendelse på  

 fysiske og juridiske personer, der er under finansielt tilsyn samt  

 virksomheder, der ikke er under tilsyn, men som har investeringer som et  

 ordinært/naturligt led i deres virksomhed.
Sidstnævnte gruppe af  

 virksomheder omfatter f.eks. større virksomheder med en investering-  

 eller fondsafdeling, hvor virksomhedens fondsbeholdning plejes.".
... Fondsrådets vurdering Som det fremgår af sagen, har emissionen ikke  

 været tænkt som en offentlig emission, men en emission rettet til  

 en indbudt person- og selskabskreds på ca. 25, fortrinsvis  

 bestående af sponsorer af K A/S, idet nytegning af aktier skete til  

 forhandlingsprotokollen på en ekstraordinær generalforsamling.
 Denne fremgangsmåde vil dog ikke automatisk  

 medføre en fritagelse fra prospektpligten, da det er de faktiske  

 forhold, der er afgørende, og da der ikke ses at være  

 omstændigheder, der bevirker, at aktionærerne skal have en  

 ringere beskyttelse.
 Som det ligeledes fremgår af sagen, er kredsen af  

 investorer af selskabet oplyst at være henholdsvis  

 bestyrelsesmedlemmer, medlemmer af repræsentantskabet, medlemmer af  

 Erhvervsklubben for C og personlige venner af bestyrelsesmedlemmer.
 Fondsrådet har på baggrund heraf og på  

 baggrund af selskabets redegørelse og sagens omstændigheder i  

 øvrigt og i overensstemmelse med Fondsrådets hidtidige praksis  

 fundet, at hverken størrelsen af kredsen af investorer eller  

 investorernes tilknytningsforhold til K A/S er af en sådan karakter, at  

 de vil kunne være omfattet af undtagelsesbestemmelsen i  

 bekendtgørelsens § 2, stk. 1, nr. 2, idet antallet af investorer er  

 højere end det af Erhvervsankenævnet tidligere statuerede, og  

 idet kredsen af investorer ikke kan afgrænses klart og entydigt, f.eks.  

 via medlemskab eller status som aktionær.
For så vidt angår klagerens anbringender  

 vedrørende undtagelsesbestemmelsen i bekendtgørelsens § 2, stk.  

 1, nr. 1, henholder Fondsrådet sig til sin tidligere udtalelse om  

 bestemmelsens anvendelsesområde, hvorefter alene fysiske og juridiske  

 personer, der er under finansielt tilsyn, samt virksomheder, der ikke er  

 under tilsyn, men har investeringer som et ordinært led i deres  

 virksomhed, vil kunne påberåbe sig bestemmelsen." Efter at  være gjort bekendt med tilsynets udtalelse  

 har klagerens advokat i skrivelse af 23. februar 2000 supplerende  

 bemærket:
"...  Af Finanstilsynets redegørelse til  

 Erhvervsankenævnet ... fremgår således tydeligt, at man har  

 særdeles svært ved at få defineret "en mindre kreds" som  

 10-15 personer.
For det første anføres det, at der er tale om  

 en tommelfingerregel, og efter min opfattelse vil det være ganske  

 urimeligt, at en ikke klart defineret tommelfingerregel skulle kunne  

 medføre sanktioner overfor min klient i form af politianmeldelse og  

 eventuel bødestraf med de konsekvenser det måtte få -  

 blandt andet presseomtale, mistet goodwill m.v. [Fondsrådet]  

 forsøger tillige at finde støtte for fortolkningen af  

 definitionen fra skattelovgivningen, hvor man i forbindelse med det  

 såkaldte anpartsbegreb fastslog, at kapitalindkomst i relation til  

 personskattelovens § 4, stk. 1 omfatter det samlede nettobeløb af  

 indkomst ved selvstændig erhvervsvirksomhed, når antallet af  

 ejere er større end 10. Jeg ser ikke nogen baggrund for, hvorfor disse  

 2 områder skulle have noget som helst med hinanden at gøre.  

 Skattelovgivningen og lovgivningen om værdipapirhandel har for mig at  

 se ikke meget med hinanden at gøre, og der findes ikke nogen  

 støtte for, at den anførte tommelfingerregel samt definition  

 til "en mindre kreds" skulle være ens indenfor de 2 vidt forskellige  

 områder.
I den ovenfor omtalte skattelovgivning i forbindelse med  

 anpartsbegrebet (lov  nr. 388 af 7. juni 1989) har man i det mindste gjort  

 sig den ulejlighed klart at definere antallet af personer - nemlig 10,  

 hvilket ikke er tilfældet i det regelsæt, som regulerer reglerne  

 om et prospekts udarbejdelse.
Generelt må det om disse regler konkluderes, at der  

 er tale om meget vage og elastiske lovbestemmelser, uden klare og  

 præcise definitioner, og enhver fortolkningstvivl af sådanne  

 bestemmelser, bør efter min opfattelse komme klageren til gode -  

 specielt når henses til, at overtrædelsen af bestemmelserne er  

 strafsanktioneret med de alvorlige konsekvenser dette kan få." Ankenævnet udtaler:
Ifølge klageren har aktierne været udbudt til  

 en kreds bestående af ca. 25 virksomheder, hvis ejere m.v. har  

 tilknytning til K A/S som bestyrelsesmedlem, repræsentantskabsmedlem,  

 medlem af en tilknyttet erhvervsklub eller som personlig ven af  

 bestyrelsesmedlemmer.
Af forhandlingsprotokollen for selskabets  

 generalforsamling den 24. september 1999 fremgår, at tegnerne (25) er  

 virksomheder inden for bl.a. håndværk, trykkeri, reklame,  

 automobiler, revision, bank og advokatvirksomhed.
Ankenævnet  

 tiltræder, at der herved er sket et "udbud til offentligheden" omfattet  

 af udbudsbekendtgørelsens § 1.
 Ankenævnet tiltræder endvidere, at der ikke  

 for alle aktietegnerne i den ovenfor nævnte kreds foreligger en  

 så væsentlig og naturlig tilknytning til aktietegnerens  

 erhvervsmæssige virksomhed, at aktietegningen er omfattet af  

 undtagelsen i bekendtgørelsens § 2, nr. 1.
Udbudsbekendtgørelsens § 2, nr. 2, må  

 fortolkes i overensstemmelse med den tilsvarende bestemmelse i art. 2, nr. 1,  

 litra b, i direktiv 89/298/EØF om udbudsprospekter, hvorefter  

 undtagelsen omfatter "en snæver kreds af personer" (i den engelske  

 udgave: "A restricted circle of persons"). I den foreliggende sag har  

 aktietegnerne en forskellig tilknytning til udbyderen, som henholdsvis  

 bestyrelsesmedlem, repræsentantskabsmedlem, medlem af en tilknyttet  

 erhvervsklub og som personlig ven af bestyrelsesmedlemmer.
Under disse  

 omstændigheder finder ankenævnet ikke, at et udbud til en kreds  

 på 25 fysiske og juridiske personer kan anses for udbud til en  

 snæver kreds.
 Ankenævnet stadfæster derfor Fondsrådets  

 afgørelse af 19. november 1999, idet bemærkes, at beslutningen  

 om at indgive politianmeldelse ikke er undergivet ankenævnets  

 kompetence.
