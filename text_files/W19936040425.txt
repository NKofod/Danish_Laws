 Uanset at anmeldelsesdokumenter blev fremsendt til Erhvervs- og  

 Selskabsstyrelsen den 21. oktober 1991, fandt ankenævnet, at Erhvervs- og  

 Selskabsstyrelsen under hensyn til sagens forløb burde anse anmeldelse for  

 først at være endeligt indgivet den 5.
 november 1991.
(Morten Iversen, Eskil Trolle og Niels Larsen) I skrivelse af 21. januar 1992 har K ApS klaget over, at Erhvervs- og  

 Selskabsstyrelsen den 14. januar 1992 og 20. januar 1992 (j.nr. 91-65.977,  

 91-65.978, 91-65.979) har afvist at registrere anmeldelsen af tre af  

 selskabet nystiftede selskaber med henvisning til, at indskudskapitalen ikke  

 var indbetalt rettidigt.
 Sagens omstændigheder er følgende:
Den 1. oktober 1991 stiftede K ApS K Projekt ApS, K Rejse ApS samt K Hotel  

 ApS.
Selskaberne blev anmeldt til registrering ved følgeskrivelse af 21.  

 oktober 1991, som blev modtaget i Erhvervs- og Selskabsstyrelsen dagen efter.  

 Af de til styrelsen indsendte dokumenter, stiftelsesdokumenterne og  

 anmeldelserne, der alle er dateret og underskrevet den 1. oktober 1991,  

 fremgik det, at indskudskapitalen, der var angivet til at være 80.000 kr. i  

 alle tre selskaber, skulle indbetales senest den 1. november 1991. I  

 forlængelse af de indsendte anmeldelser indsendte klager ved følgeskrivelse  

 af 5. november 1991 kontoudtog fra A Bank.
Kontoudtogene viste, at  

 indskudskapitalen for selskaberne K Projekt ApS og K Hotel ApS var indbetalt  

 den 1. november 1991, medens indskudskapitalen for K Rejse ApS var indbetalt  

 den 5. november 1991, det vil for alle tre selskabers vedkommende sige efter  

 datoen (den 21. oktober 1991) for anmeldelsernes indsendelse til  

 registrering.
Den 14. januar 1992 afviste Erhvervs- og Selskabsstyrelsen at registrere  

 selskaberne.
Afgørelsen har følgende ordlyd: »Da mindstekapitalen kr.  

 80.000,- ikke som foreskrevet i anpartssel skabslovens § 6, stk. 2, er fuldt  

 indbetalt ved stiftelsen, kan registrering ikke ske ...«.
Den 16. januar 1992 protesterede klager over styrelsens  

 registreringsnægtelse bl.a. med henvisning til, at det ikke af  

 anpartsselskabslovens § 6, stk. 2, fremgår, at mindstekapitalen skal være  

 fuldt indbetalt ved stiftelsen.
Meningen med § 6, stk. 2, er blot, at et  

 selskab ikke skal kunne registreres før mindstekapitalen er indbetalt.
Da  

 anmeldelserne iøvrigt var indsendt i to omgange, senest den 5. november 1991  

 i form af indsendelse af dokumentationen for indbetalingen af  

 indskudskapitalerne, var betingelsen i anpartsselskabslovens § 6, stk. 2, om  

 at der med anmeldelsen skal følge dokumentation for indbetaling af  

 mindstekapitalen, opfyldt.
 I afgørelsen af 20. januar 1992 svarede Erhvervs- og Selskabsstyrelsen  

 bl.a. følgende: »...
 På den givne foranledning skal styrelsen meddele, at man ikke har fundet  

 grundlag for at ændre den trufne afgørelse (afgørelsen af 14. januar 1992).  

 Styrelsen har herved lagt vægt på, at der på anmeldelsestidspunktet ikke  

 forelå dokumentation for indbetaling af indskudskapitalen, samt at den  

 herefter til styrelsen indsendte dokumentation viste, at indskudskapitalen  

 først var indsendt på bankkonto den....
Styrelsens afgørelse er truffet i medfør af anpartsselskabslovens § 127,  

 stk. 1. ...« I klageskrivelsen af 21. januar 1992 har klageren gentaget, at  

 anmeldelserne opfylder lovens krav for at registrering kan ske.
Herudover har  

 klageren anført, at Erhvervs- og Selskabsstyrelsen i sin afgørelse af 20.  

 januar 1992 har ændret sin begrundelse for registreringsnægtelsen i forhold  

 til begrundelsen i afgørelsen fra den 14. januar 1992 derved, at der den 14.  

 januar 1992 stilledes krav om, at indskudskapitalen skulle være indbetalt ved  

 stiftelsen, medens der den 20. januar 1992 blot stilledes krav om, at der på  

 anmeldelsestidspunktet skulle foreligge dokumentation for, at  

 indskudskapitalen var indbetalt, men ikke nødvendigvis ved stiftelsen.
 I den af ankenævnet indhentede udtalelse af 12. marts 1992 fra Erhvervs-og  

 Selskabsstyrelsen har styrelsen udtalt:
 »... Styrelsen skal afvise det i klageskrivelsen af 21. januar 1992  

 anførte om, at registreringsnægtelsen af 14. januar 1992, og 20. januar 1992  

 er sket med forskellig begrundelse.
 Registreringsnægtelsen er sket, fordi kapitalen ikke er rettidigt  

 indbetalt, jf. lovens § 6, stk. 2.
Ifølge fast administrativ praksis, stadfæstet af Industriministeriet, skal  

 det overfor styrelsen dokumenteres, at indbetalingen har fundet sted inden  

 anmeldelsestidspunktet.
I modsat fald skal registrering nægtes, jf. lovens §  

 127, stk. 1, sammenholdt med § 6, stk. 2, idet manglen efter sin natur ikke  

 kan berigtiges.
Styrelsen finder på baggrund af det foreliggende, at  

 registreringsnægtelsen har været berettiget, og nævnet anmodes om, at afsige  

 kendelse i overensstemmelse hermed...« Klager har haft lejlighed til at kommentere styrelsens udtalelse og har i  

 anledning heraf den 16. marts 1992 fastholdt, at anmeldelsen først endeligt  

 er sket den 5. november 1991, det vil sige på det tidspunkt, hvor man  

 meddelte styrelsen, hvornår indskudskapitalerne var indbetalt.  

 Indskudskapitalerne er derfor indbetalt før anmeldelsen og dokumenteret  

 indbetalt på anmeldelsestidspunktet, jfr. lovens § 6, stk. 2.
 Ankenævnet skal udtale:
 Det fremgår af sagen, at anmeldelsesdokumentet blev fremsendt til  

 styrelsen den 21. oktober 1991, og at anmelderen på eget initiativ, og  

 således uden at det skyldtes krav fra Erhvervs- og Selskabsstyrelsen, den 5.  

 november 1991 supplerede de indsendte anmeldelsesdokumenter med kontoudtoget  

 fra A Bank.
 Sagen blev herefter først behandlet af styrelsen ved skrivelsen af 14.  

 januar 1992, hvorefter afvisning urigtigt er sket under henvisning til, at  

 det følger af § 6, stk. 2, i anpartsselskabsloven at mindstekapitalen skulle  

 have været indbetalt ved stiftelsen (1. oktober 1991).
 I skrivelse af 20. januar 1992 har styrelsen herefter henvist til, at der  

 ikke på anmeldelsestidspunktet (fastsat som den 21. oktober 1991) forelå  

 dokumentation for indbetaling af indskudskapitalen, der ifølge den ovenfor  

 nævnte bankudskrift først skete henholdsvis den 1. november og henholdsvis 5.  

 november 1991. Derfor kunne registrering ikke ske efter § 6, stk. 2, i  

 anpartsselskabsloven.
 Som følge af ekspeditionstiden i Erhvervs- og Selskabsstyrelsen har  

 fornyet anmeldelse ikke kunnet ske indenfor fristen i § 6, stk. 1.
 Under hensyn til sagens forløb finder ankenævnet, at Erhvervs- og  

 Selskabsstyrelsen burde og bør anse anmeldelse om registrering for først at  

 være endeligt indgivet den 5. november 1991, således at registrering bør  

 finde sted.
