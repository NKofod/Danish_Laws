Skriftlig fremsættelse (8. november 2017) Økonomi- og indenrigsministeren (Simon Emil Ammitzbøll):
 Herved tillader jeg mig for Folketinget at fremsætte:
Lov om ændring af lov om kommunernes styrelse og forskellige andre love (Ophævelse af godkendelseskravet for små kommunale fællesskaber) (Lovforslag nr.
L 78) Lovforslaget har til formål at gøre det mere enkelt og fleksibelt for kommunerne at etablere og samarbejde i kommunale fællesskaber efter § 60 i lov om kommunernes styrelse.
 Lovforslaget afskaffer kravet om den kommunale tilsynsmyndigheds godkendelse efter § 60 i lov om kommunernes styrelse af kommunale fællesskaber, der opfylder revisorlovens kriterier for at være små virksomheder.
Lovforslaget fritager både aftaler om oprettelse af kommunale fællesskaber og ændringer af eksisterende aftaler om kommunale fællesskaber for godkendelse, hvis aftalerne på tidspunktet for oprettelsen eller ændringen overholder de nævnte kriterier.
Lovforslaget ophæver også tilsynsmyndighedens særlige beføjelser med hensyn til opløsning af sådanne kommunale fællesskaber.
 Efter lovforslaget skal de deltagende kommuner orientere tilsynsmyndigheden om indgåelse, ophævelse og udtræden af kommunale fællesskaber omfattet af godkendelsesfritagelsen.
 Lovforslaget skal træde i kraft den 1. juli 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
