Skriftlig fremsættelse (4. oktober  

 2000) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
 Forslag til lov om forbud til beskyttelse af  

 forbrugernes interesser.
(Lovforslag nr.
L 13).
Lovforslaget giver en mere effektiv  

 håndhævelse af forbrugerbeskyttelsen i det indre marked og  

 styrker således det europæiske tilsynssamarbejde.
Det giver en  

 bedre mulighed for at standse ulovlig grænseoverskridende  

 markedsføring i strid med den lovgivning, der gennemfører 11  

 forbrugerbeskyttende direktiver, herunder fx markedsføringsloven,  

 aftaleloven, lægemiddelloven og radio- og fjernsynsloven.
 Virksomheder skal således ikke kunne unddrage sig  

 den direktivbestemte forbrugerbeskyttelse og udøve  

 konkurrenceforvridende adfærd ved at markedsføre sig fra en  

 medlemsstat til en anden.
I dag er det ikke muligt effektivt at forhindre  

 udenlandske virksomheder i at overtræde de forbrugerbeskyttende regler  

 i Danmark, ligesom det ikke altid er muligt effektivt at forhindre danske  

 virksomheder i at foretage ulovlige handlinger i strid med lovgivningen i  

 andre medlemsstater.
Dette svækker de forbrugerbeskyttende direktivers  

 effekt og medfører en forringelse af forbrugernes retsstilling og  

 forbrugernes tillid til det indre marked.
Ulovlig grænseoverskridende  

 markedsføring skaber tillige konkurrenceforvridning i forhold til de  

 virksomheder, der overholder reglerne.
Det er derfor nødvendigt at  

 kunne bringe sådanne overtrædelser til ophør, uanset  

 hvilken medlemsstat overtrædelsen har virkning i.
 Lovforslaget gennemfører EF-direktiv om  

 søgsmål med påstand om forbud på området  

 beskyttelse af forbrugernes interesser (forbudsdirektivet). Direktivet, der  

 skal sikre en koordinering af medlemsstaternes love og administrative  

 bestemmelser, indeholder bl.a. et krav om gensidig anerkendelse af  

 søgsmålskompetence for myndigheder og organisationer, der er  

 optaget på en af Kommissionen offentliggjort liste.
Efter lovforslaget kan udenlandske myndigheder og  

 organisationer, der er optaget på listen, derfor anlægge  

 forbudssager ved danske domstole efter retsplejelovens almindelige regler mod  

 danske virksomheder, der har markedsført sig ulovligt i myndighedens  

 hjemland.
Er der fare for, at formålet med forbudet forspildes, hvis  

 sagen skal afvente en almindelig dom, er der mulighed for at få nedlagt  

 et foreløbigt forbud ved fogedretten.
Overtræder virksomheden  

 forbudet, vil virksomheden kunne straffes med bøde eller hæfte  

 efter retsplejelovens almindelige regler.
Efter forbudsdirektivet kan medlemsstaterne frit  

 vælge, om de ønsker at udpege uafhængige myndigheder  

 og/eller private forbrugerorganisationer til at anlægge forbudssager i  

 andre medlemsstater.
Lovforslaget lægger derfor op til et fleksibelt  

 system, hvor både myndigheder og private organisationer kan udpeges.  

 Forslaget bemyndiger erhvervsministeren til efter forhandling med relevante  

 ministre at udpege de pågældende organer.
Det gør  

 administrationen af loven mere smidig, idet der løbende kan udpeges  

 nye organer, når nye direktiver bliver omfattet af forbudsdirektivets  

 håndhævelsessystem.
Erhvervsministeren meddeler Kommissionen navn  

 og formål for de udpegede organer.
 Nedlæggelse af forbud giver imidlertid de udpegede  

 organer en række praktiske problemer, da forbudssager skal  

 anlægges i en anden medlemsstat end den, hvor efterforskningen  

 foretages, føres på et fremmed sprog og muligvis afgøres  

 efter lovgivningen i virksomhedens hjemland, som det udpegede organ ikke er  

 fortrolig med.
For at lette disse problemer samt effektivisere  

 samarbejdet mellem europæiske tilsynsmyndigheder, giver lovforslaget  

 mulighed for, at erhvervsministeren kan bemyndige danske myndigheder til at  

 føre forbudssager på vegne af udenlandske organer, der er  

 optaget på Kommissionens liste.
Danske myndigheder kan således  

 føre sager mod danske virksomheder i Danmark på vegne af  

 udenlandske myndigheder, og udenlandske myndigheder kan på vegne af  

 danske myndigheder føre sager i udlandet.
Det vil styrke  

 tilsynssamarbejdet og samtidig have en procesbesparende og præventiv  

 virkning.
 Forslaget forventes at medføre omkostninger til  

 nedlæggelse af forbud i andre medlemsstater og her i landet samt  

 omkostninger til øget koordinering mellem de nationale og  

 europæiske organer, der håndhæver de forbrugerbeskyttende  

 regler.
 Idet jeg i øvrigt henviser til de udførlige  

 bemærkninger i lovforslaget, skal jeg anbefale forslaget til  

 Folketingets velvillige behandling.
