 Ankestyrelsen har behandlet nogle sager om efterbetaling for ophold på  

 plejehjem.
 I sag nr. 1 havde pensionisten ikke givet det sociale udvalg  

 meddelelse om ændring af sine indtægtsforhold i forbindelse med hussalg pr.  

 1. juli 1977. Som følge heraf var der afkrævet ham for lidt i betaling for  

 ophold på plejehjem.
 Ankestyrelsen lagde til grund, at pensionisten allerede i kraft af sin  

 status som pensionist var bekendt med sin oplysningspligt over for det  

 sociale udvalg.
 Ankestyrelsen fandt ikke, at der i bistandslovens § 84 eller i andre  

 bestemmelser i bistandsloven var taget stilling til, hvorledes der skulle  

 forholdes, når det viste sig, at der fejlagtigt for en periode ikke var  

 afkrævet en pensionist opholdsbetaling eller afkrævet et for lille beløb.
 Ankestyrelsen fandt herefter, at et efterbetalingskrav måtte anses for  

 undergivet de begrænsninger, der følger af dansk rets almindelige regler.
 Det sociale udvalg fandtes herefter at have været berettiget til at  

 fremsætte krav om efterbetaling for pensionistens ophold på plejehjem for  

 tiden fra 1. juli 1977. Da socialforvaltningen allerede i slutningen af 1978  

 på baggrund af oplysningerne i pensionistens selvangivelse for 1977 om  

 hussalget burde være blevet opmærksom på de ændrede økonomiske forhold,  

 fandtes socialudvalget dog kun berettiget til at kræve efterbetaling for  

 tiden indtil den 31. december 1978.
I sag nr. 2 havde pensionisten heller ikke givet det sociale udvalg  

 oplysning om sine ændrede økonomiske forhold i forbindelse med hussalg.
Da  

 det sociale udvalg imidlertid efter sin hidtidige praksis ikke ville have  

 ændret beregningsgrundlaget for opholdsbetalingen for nogen del af den  

 periode, hvor pensionisten havde betalt for lidt, selvom pensionisten havde  

 givet behørig meddelelse om hussalget, fandtes det sociale udvalg ikke at  

 have været berettiget til at kræve efterbetaling.
 I sag nr. 3 havde pensionisten givet det sociale udvalg oplysning om  

 sit hussalg og de deraf følgende ændringer i de økonomiske forhold.
 Det sociale udvalg havde herefter ikke været berettiget til at kræve  

 efterbetaling.
I sag nr. 4 havde det sociale udvalg opkrævet for lidt i  

 opholdsbetaling, idet der, inden indtægtsberegningen fandt sted, var givet  

 fradrag for de skatter, der var betalt, mens pensionisten stadig fik  

 almindlig folkepension, d.v.s. indtil det tidspunkt, hvorefter hun kun fik  

 udbetalt lommepengebeløbet.
Da socialforvaltningen havde haft korrekte  

 oplysninger om pensionistens indtægtsforhold, og da fejlen udelukkende  

 skyldtes forvaltningens egne forhold, tiltrådte ankestyrelsen, at  

 socialudvalget ikke havde været berettiget til at kræve efterbetaling.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
En pensionist P blev i juni 1977 optaget på plejehjem.
Pr. 1. juli 1977  

 solgte P sit hus.
Han gav ikke særskilt oplysning om salget til  

 socialforvaltningen.
Oplysninger om salget var imidlertid indeholdt i hans  

 selvangivelse for 1977.
P havde ikke betalt for ophold på plejehjem i 1977 og 1978, mens han i  

 1979 havde betalt 4.020 kr.
Betalingen var beregnet på grudlag af de  

 renteindtægter, der var anført på selvangivelsen for 1979.
I forbindelse med overførslen af oplysninger om indtægter til brug ved  

 beregning af de sociale pensioner pr. 1. januar 1980, som skete med  

 udgangspunkt i selvangivelsens oplysninger for 1978, fik socialforvaltningen  

 kendskab til det stedfundne ejendomssalg, og opholdsbetalingen blev herefter  

 beregnet til 1.215 kr. månedlig.
Forvaltningen beregnede samtidig en  

 efterbetaling på 25.140 kr. for tiden fra 1. juli 1977 til 31. december 1979.
 Under sagens behandling var det gjort gældende, at P's datter omkring  

 årsskiftet 1979/80 gennem en medarbejder på plejehjemmet havde fået  

 telefonisk oplysning fra en sagsbehandler i socialforvaltningen om, at der  

 ikke ville ske andet, end at opholdsbetalingen ville blive reguleret for  

 fremtiden.
I brev af 13. maj 1980 gav socialforvaltningen P's datter meddelelse om  

 efterbetalingskravet og anmodede hende om at rette henvendelse til  

 forvaltningen herom.
P's datter har oplyst, at hun ikke har modtaget dette  

 brev.
Den 22. august 1980 gav socialforvaltningen P meddelelse om  

 efterbetalingskravet.
Socialforvaltningen henvist til folkepensionslovens §  

 24 om oplysningspligt og udtalte samtidig, at det ikke fremgik af sagen, at  

 der skulle være truffet afgørelse om, at spørgsmålet om efterbetaling ville  

 blive henlagt.
Over for amtsankenævnet oplyste P's søn, at P havde haft en advokat til at  

 ordne såvel hushandel som alle øvrige papirer og økonomiske anliggender og  

 derfor troede, at socialforvaltningen havde fået alle relevante oplysninger.  

 Det blev endvidere gjort gældende, at kravet var blevet fremsat noget sent,  

 og at P desuden aldrig af socialforvaltningen var blevet orienteret om, hvad  

 han skulle betale for plejehjemsopholdet.
P havde blot betalt de månedlige  

 opkrævninger i tiltro til, at de dækkede opholdsbetalingen.
På amtsankenævnets forespørgsel havde socialministeriet i en vejledende  

 udtalelse anført, at det følger af bistandslovens § 18, at enhver ændring i  

 indtægtsforholdene skal meddeles til det sociale udvalg, således at en  

 eventuel regulering kan ske straks.
Såfremt en plejehjemsbeboer har fået  

 højere indtægter, uden at opholdsbetalingen i forbindelse hermed er blevet  

 reguleret, var det ministeriets opfattelse, at det sociale udvalg alene i  

 kraft af betalingsreglen i bistandslovens § 84, stk. 1, ville kunne kræve det  

 manglende beløb efterbetalt, således at det ville være uden betydning, om  

 pågældende havde været i god tro med hensyn til betalinges størrelse.
Den 11. august 1981 tiltrådte amtsankenævnet det sociale udvalgs afgørelse  

 om efterbetaling.
Nævnet fandt dog ikke, at grundlaget for at kræve  

 efterbetaling skulle findes i folkepensionslovens § 24, men derimod i  

 bistandslovens § 84,stk.1.
Efter at amtsankenævnet den 15. april 1982 havde fastholdt den tidligere  

 trufne afgørelse, har P's søn indbragt sagen for Folketingets Ombudsmand.  

 Ombudsmanden har herefter den 10. marts 1983 tilkendegivet over for  

 amtsankenævnet, at nævnets afgørelse efter hans opfattelse var truffet på et  

 urigtigt grundlag.
Han henstillede derfor til nævnet at genoptage sagen.
Ombudsmanden henviste i denne forbindelse til, at hverken bistandslovens §  

 84, stk.1, eller andre bestemmelser i bistandsloven udtrykkeligt tager  

 stilling til, hvorledes der skal forholdes, når det viser sig, at der  

 fejlagtigt for en periode ikke er afkrævet en pensionist opholdsbetaling  

 eller afkrævet et for lille beløb.
Dette spørgsmål kan ikke besvares med  

 henvisning til bistandslovens § 84, stk. 1, der alene kan danne grundlag for  

 beregningen af størrelsen af et eventuelt efterbetalingskrav.
I mangel af udtrykkelige bestemmelser om dette forhold fandt ombudsmanden,  

 at adgangen til at stille krav om efterbetaling måtte anses for undergivet de  

 begrænsninger, der følger dansk rets almindelige regler, og således bero på  

 en samlet vurdering, hvori bl.a. indgår 1. hvad der er grunden til, at der er betalt for lidt, 2. hvem der er nærmest til at bære risikoen for den påståede fejl  

 (medmindre skyldneren ligefrem vidste, eller burde have indset, at der var  

 sket en fejl), 3. om kravet er fremsat uden ubegrundet ophold, efter at fejlen er  

 opdaget, og 4. om kreditor har givet skyldneren rimelig grund til at tro, at han ikke  

 har noget til gode.
 AFGØRELSEN, DER KLAGES OVER:
 Amtsankenævnet fastholdt sin tidligere trufne afgørelse under henvisning  

 til den fra socialministeriet indhentede udtalelse.
 Under behandlingen af sagen havde nævnet påny anmodet om en udtalelse fra  

 socialministeriet, som havde henholdt sig til sin tidligere tilkendegivne  

 opfattelse.
Socialministeriet henviste bl.a. til, at bistandslovens § 84 må antages  

 udtømmende at angive den betaling, der til enhver tid skal ydes for en  

 persons ophold i et plejehjem.
Der er begrebsmæssigt ikke tale om en betaling  

 i et kontraktsforhold, men om lovgivningens udtrykkelige fastlæggelse af  

 betalingens størrelse.
 KLAGEN TIL ANKESTYRELSEN:
 Sagen blev anket af P's svigersøn.
 ANKESTYRELSENS AFGØRELSE:
 Efter bistandslovens § 18 har den, der modtager social bistand, pligt til  

 at underrette det sociale udvalg om forandringer i sine forhold, der kan  

 medføre, at bistanden indskrænkes eller ophører.
 P har ikke givet det sociale udvalg oplysning om sine ændrede  

 indtægtsforhold i forbindelse med hussalget, og der er som følge heraf  

 afkrævet ham for lidt i betaling for opholdet på plejehjemmet.
 Ankestyrelsen finder ikke, at det kan tillægges betydning, om P i  

 forbindelse med optagelsen på plejehjemmet er blevet orienteret om  

 bistandslovens regler om oplysningspligt og om betalingen for opholdet, da  

 han allerede i kraft af sin status som pensionist har været bekendt med  

 pligten til at give social- og sundhedsforvaltningen oplysning om ændring af  

 sine økonomiske forhold.
 Ankestyrelsen finder ikke, at der i bistandslovens § 84 eller i andre  

 bestemmelser i bistandsloven er taget stilling til, hvorledes der skal  

 forholdes, når det viser sig, at der fejlagtigt for en periode ikke er  

 afkrævet en pensionist opholdsbetaling eller afkrævet et for lille beløb.
 Ankestyrelsen finder herefter, at er efterbetalingskrav må anses for  

 undergivet de begrænsninger, der følger af dansk rets almindelige regler.
 Herefter findes det sociale udvalg at have været berettiget til at  

 fremsætte krav om efterbetaling for P's ophold på plejehjemmet for tiden fra  

 1. juli 1977. Ankestyrelsen finder dog, at socialforvaltningen allerede i  

 slutningen af 1978 på baggrund af oplysningerne i P's selvangivelse for 1977  

 om hussalget burde være blevet opmærksom på de ændrede økonomiske forhold.  

 Det sociale udvalg findes derfor kun berettiget til at kræve efterbetaling  

 for tiden indtil 31. december 1978, og ankestyrelsen ophæver således det  

 sociale udvalgs krav om efterbetaling for 1979.
 Det bemærkes, at ankestyrelsen ikke finder det godtgjort, at  

 socialforvaltningen har givet P's datter noget tilsagn om, at det sociale  

 udvalg ikke ville kræve efterbetaling.
 Det tilføjes, at ankestyrelsen ikke har taget stilling til, om  

 efterbetalingskravet nu måtte være forældet.
 2.
 REDEGØRELSE FOR SAGEN:
En pensionist P flyttede på plejehjem i november 1979 og solgte sin  

 ejendom den 1. marts 1980. I perioden fra 1. marts 1980 til 30. september  

 1982 betalte han 10.052 kr. for opholdet, mens der ville være blevet afkrævet  

 ham 47.500 kr., hvis det sociale udvalg havde haft kendskab til hans  

 indtægtsforhold efter hussalget.
Udvalget anmodede den 4. februar 1983 P om  

 at indbetale differencen på 37.450 kr.
 Det fremgår endvidere, at kommunens revision i november 1982 havde pålagt  

 socialudvalget at foretage en omberegning fra det tidspunkt, hvor  

 erhvervelsen af indtægterne skete, d.v.s. fra datoen for hussalget.
 Overfor amtsankenævnet har det sociale udvalg oplyst, at  

 socialforvaltningen som hovedregel anvendte den sidste selvangivelse som  

 beregningsgrundlag, hvorfor forvaltningen først ved beregningen pr. 1. januar  

 1983, hvor selvangivelsen for 1981 skulle lægges til grund for beregningen,  

 ville få en opgørelse, der viste den faktiske formueindtægt omregnet til  

 helårsbasis.
 Socialudvalget oplyste supplerende, at forvaltningen indtil  

 revisionsbemærkningen i november 1982 i alle tilfælde, hvor der i årets løb  

 var sket ændringer i plejehjemsbeboerens indtægtsforhold, først ændrede en  

 eventuel opholdsbetaling, når der forelå en selvangivelse, hvoraf  

 indtægtsændringen for et helt år fremgik.
På nævnets forespørgsel om, hvorledes kommunen inden revisonspåtegningen  

 havde forholdt sig i sager, hvor pensionisten havde opfyldt sin  

 oplysningspligt i umiddelbar tilknytning til en sket ændring i  

 indkomstforholdene, havde socialforvaltningen oplyst, at forvaltningen der  

 også havde afventet en selvangivelse, hvoraf indtægtsændringen fremgik på  

 årsbasis, inden opholdsbetalingen blev reguleret.
Hverken i tilfælde, hvor  

 oplysningspligten var opfyldt, eller i tilfælde, hvor den ikke var opfyldt,  

 havde man inden revisionspåtegningen i efteråret 1982 fremsat krav om  

 efterbetaling vedrørende opholdsbetaling på plejehjem for selve det år, hvori  

 der var foretaget dispositioner, som ændrede indtægtsforholdene, eller for  

 det følgende år.
 Det sociale udvalg kunne ikke med sikkerhed udtale sig om, hvorvidt  

 forvaltningen havde informeret pensionisten om oplysningspligten og om  

 virkningerne af en tilsidesættelse af at opfylde pligten.
 AFGØRELSEN, DER KLAGES OVER:
 Amtsankenævnet henviste indledningsvis til ombudsmandens udtalelse, som er  

 gengivet under sag nr. 1.
Nævnet pålagde herefter det sociale udvalg at frafalde kravet om  

 efterbetaling af 37.450 kr. for P's ophold på plejehjem i perioden 1. marts  

 1980 til 30. september 1982 Nævnet lagde vægt på, at det ifølge kommunens egne oplysninger var uvist, om der var givet P  

 information om oplysningspligten, at kommunen i øvrigt - selvom om den havde modtaget underretning fra P  

 straks efter salget af ejendommen - ikke ville have ændret beregningen af  

 opholdsbetalingen før pr. 1. januar 1983, jfr. den ovenfor omtalte praksis  

 forud for revisionens påtegning i efteråret 1982, at kommunen ikke, når den erkendte, at dens hidtidige praksis havde været  

 fejlagtig, kunne ændre denne med tilbagevirkende kraft til skade for  

 godtroende plejehjemsbeboere, som havde måttet anse den opkrævede  

 opholdsbetaling for endelig og havde indrettet sig herpå, og at der intet forelå oplyst, som pegede på, at P skulle have været i ond  

 tro, d.v.s. have vidst eller burde have vidst, at der var betalt for lidt for  

 ophold på plejehjem.
 KLAGEN TIL ANKESTYRELSEN:
Det sociale udvalg henviste til socialministeriets udtalelse, gengivet  

 under sag nr. 1, hvori ministeriet havde givet udtryk for, at der i  

 bistandslovens § 84, stk. 1, var hjemmel til at kræve efterbetaling.
Udvalget  

 henviste endvidere til, at såvel tilsynsrådet som socialministeriet havde  

 godkendt revisionsberetningen.
 ANKESTYRELSENS AFGØRELSE:
 Efter bistandslovens § 18 har den, der modtager social bistand, pligt til  

 at underrette det sociale udvalg om forandringer i sine forhold, der kan  

 medføre, at bistanden indskrænkes eller ophører.
 Efter de foreliggende oplysninger har P ikke givet det sociale udvalg  

 oplysning om de ændrede indtægtsforhold.
 Ankestyrelsen finder ikke, at det kan tillægges betydning, om P er blevet  

 orienteret om bistandslovens regler om oplysningspligt og om betaling for  

 opholdet, da P allerede fordi han er pensionist har været bekendt med pligten  

 til at give social- og sundhedsforvaltningen oplysning om ændring af de  

 økonomiske forhold.
 Ankestyrelsen finder ikke, at der i bistandslovens § 84 eller i andre  

 bestemmelser i bistandsloven er taget stilling til, hvorledes der skal  

 forholdes, når det viser sig, at der fejlagtigt for en periode ikke er  

 afkrævet en pensionist opholdsbetaling eller afkrævet et for lille beløb.
 Ankestyrelsen finder herefter, at efterbetalingskravet må anses for  

 undergivet de begrænsninger, der følger af dansk rets almindelige regler.
 Under hensyn til at det sociale udvalg efter sin hidtidige praksis ikke  

 ville have krævet efterbetaling for nogen del af perioden, selvom P havde  

 givet behørig meddelelse om hussalget, finder ankestyrelsen ikke, at det  

 sociale udvalg er berettiget til at kræve efterbetaling.
 Ankestyrelsen tiltræder således amtsankenævnets afgørelse.
 3.
 REDEGØRELSE FOR SAGEN:
En pensionist P flyttede på plejehjem i juni 1980 og solgte sin ejendom  

 pr. 1. oktober 1980. Herudover skete der den ændring i hendes formue, at hun  

 pr. 1. april og 1. oktober 1981 købte en del obligationer.
I perioden fra 1.  

 oktober 1980 til 30. september 1982 havde P betalt 15.000 kr. for  

 plejehjemsopholdet, mens der ville være blevet afkrævet hende 40.795 kr.,  

 hvis det sociale udvalg havde taget hensyn til hendes indtægtsforhold efter  

 hussalget og obligationskøbet.
Den 8. februar 1983 anmodede det sociale  

 udvalg P om at indbetale differencen på 25.795 kr.
 Det fremgik endvidere, at kommunens revision efter gennemgang af sagen i  

 november 1982 havde pålagt udvalget at foretage en omberegning fra det  

 tidspunkt, hvorfra erhvervelsen af indtægterne skete.
 Om kommunens praksis for omberegning på grund af ændrede indtægtsforhold  

 hos pensionisten henvises til de oplysninger, der er gengivet under sag nr.  

 2.
 AFGØRELSEN, DER KLAGES OVER:
 Amtsankenævnet henviste indledningsvis til ombudsmandes udtalelse, som er  

 gengivet under sag nr. 1.
 Nævnet fandt herefter, at det sociale udvalg ikke havde haft grundlag for  

 at afkræve pensionisten 25.795 kr. som efterbetaling for ophold på plejehjem  

 i perioden 1. oktober 1980 - 30. september 1982.
Nævnet lagde vægt på, at socialforvaltningen af P/P's fuldmægtig var blevet underrettet om de  

 foretagne dispositioner vedrørende salg af fast ejendom og køb af  

 obligationer, således at der kunne være beregnet en korrekt opholdsbetaling, at socialforvaltningen ikke, når den erkendte, at den hidtidige praksis  

 havde været fejlagtig, kunne ændre denne med tilbagevirkende kraft til skade  

 for godtroende plejemsbeboere, som havde måttet anse den opkrævede  

 opholdsbetaling for endelig og havde indrette sig herpå, og at der intet forelå oplyst, som pegede på, at P skulle have været i ond  

 tro, det vil sige, at P vidste eller burde have vidst, at der var betalt for  

 lidt for ophold på plejehjem.
 KLAGEN TIL ANKESTYRELSEN:
 Sagen blev anket af det sociale udvalg.
 ANKESTYRELSENS AFGØRELSE:
 Efter bistandslovens § 18 har den, der modtager social bistand, pligt til  

 at underrette det sociale udvalg om forandringer i sine forhold, der kan  

 medføre, at bistanden indskrænkes eller ophører.
Efter de foreliggende oplysninger må P eller hendes fuldmægtig antages at have givet det sociale udvalg oplysning om de ændrede  

 indtægtsforhold.
 Ankestyrelsen finder ikke, at der i bistandslovens § 84 eller i andre  

 bestemmelser i bistandsloven er taget stilling til, hvorledes der skal  

 forholdes, når det viser sig, at der fejlagtigt for en periode ikke er  

 afkrævet en pensionist opholdsbetaling eller afkrævet et for lille beløb.
 Ankestyrelsen finder herefter, at efterbetalingskravet må anses for  

 undergivet de begrænsninger, der følger af dansk rets almindelige regler.
 Allerede under hensyn til at pensionisten efter det oplyste har givet det  

 sociale udvalg oplysning om ændringer i de økonomiske forhold, finder  

 ankestyrelsen ikke, at det sociale udvalg er berettiget til at kræve  

 efterbetaling.
 Ankestyrelsen tiltræder herefter amtsankenævnets afgørelse.
 4.
 REDEGØRELSE FOR SAGEN:
En pensionist P flyttede på plejehjem i marts 1980. I perioden fra 1.  

 marts 1980 til 30. september 1982 betalte hun 30.810 kr. for opholdet, mens  

 hen skulle have betalt yderligere 14.625 kr., hvis det sociale udvalg havde  

 anvendt det rigtige beregningsgrundlag.
Udvalget anmodede den 8. februar 1983  

 P om at indbetale det manglende beløb.
 Det sociale udvalg oplyste, at fejlen skyldtes, at der, inden  

 indtægtsberegningen fandt sted, var givet fradrag for de skatter, der var  

 betalt, mens P stadig fik almindelig folkepension, d.v.s. indtil det  

 tidspunkt, hvor hun kun fik udbetalt lommepengebeløbet.
 Efter optagelsen på plejehjemmet burde opholdsbetalingen være beregnet  

 udelukkende på grundlag af 60% af indtægten udover pensionen med fradrag af  

 skat heraf.
 Den kommunale revision gjorde det sociale udvalg opmærksom på  

 fejlberegningen og pålagde udvalget at berigtige betalingen.
Overfor amtsankenævnet har det sociale udvalg oplyst, at opholdsbetalingen  

 på plejehjem opkræves ved, at der udsendes en regning med dertil hørende  

 girokort.
Beregningsgrundlaget og selve beregningen fremgår ikke af  

 regningen.
Der gives kun en plejehjemsbeboer oplysning om beregningsgrundlag  

 og beregning, såfremt denne fremsætter en anmodning herom.
 AFGØRELSEN, DER KLAGES OVER:
 Amtsankenævnet henviste indledningsvis til ombudsmandens udtalelse, som  

 anført under sag nr. 1.
 Nævnet pålagde herefter det sociale udvalg at frafalde kravet om  

 efterbetaling af beløbet på 14.625 kr., som P havde betalt for lidt for  

 ophold på plejehjem i tiden fra 1. maj 1980 til 30. september 1982.
Nævnet lagde vægt på, at revisionen havde påpeget, at der var tale om en generel fejl fra  

 kommunens side, at kommunen havde haft korrekte oplysninger om P's indtægtsforhold for den  

 periode, som efterbetalingen vedrørte, at kommunen ikke, når der var tale om en fejl, som udelukkende skyldtes  

 egne forhold, kunne ændre denne med tilbagevirkende kraft til skade for  

 godtroende plejehjemsbeboere, som havde måttet anse den opkrævede  

 opholdsbetaling for endelig og havde indrettet sig herpå og, at der intet forelå oplyst, som pegede på, at P skulle have været i ond  

 tro, d.v.s. havde vidst eller burde have vidst, at der var betalt for lidt  

 for ophold på plejehjem.
 KLAGEN TIL ANKESTYRELSEN:
 Det sociale udvalg henviste bl.a. til at socialministeriet havde givet  

 udtryk for, at der i bistandslovens § 84, stk.1, var hjemmel til at kræve  

 efterbetaling.
 ANKESTYRELSENS AFGØRELSE:
 Ankestyrelsen finder ikke, at der i bistandslovens § 84 eller i andre  

 bestemmelser i bistandsloven er taget stilling til, hvorledes der skal  

 forholdes, når det viser sig, at der fejlagtigt for en periode ikke er  

 afkrævet en pensionist opholdsbetaling eller afkrævet et for lille beløb.
 Ankestyrelsen finder derfor, at efterbetalingskravet må anses for  

 undergivet de begrænsninger, der følger af dansk rets almindelige regler.
 På grundlag heraf tiltræder ankestyrelsen amtsankenævnets afgørelse med  

 nævnets begrundelse.
