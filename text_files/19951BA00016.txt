Nr BSF 16 Forslag til folketingsbeslutning om national rets forrang for EF-ret Fremsat af Keld Albrechtsen (EL) Frank Aaen (EL) den 24. oktober 1995 Folketinget opfordrer regeringen til at fremsætte forslag til ændring af  

 Maastricht-Traktaten med det formål at fastslå, at national ret har forrang  

 frem for EF-ret.
Bemærkninger til forslaget Kontorchef i Håndværksrådet Peter L.
Vesterdorf skrev den 12. maj 1993 i  

 Politiken bl.a. følgende om EF-Domstolen:
». . . EF-retten - rimeligt nok - gør krav på at have forrang frem  

 for national ret på de områder, hvor EF har lov til at lovgive.
Og det er  

 altså langtfra alle områder af EF-landenes liv.
Domstolene i EF-landene har  

 efterhånden bøjet sig for den oprindelige af EF-Domstolen fastlagte holdning,  

 hvorefter EF-retten har forrang frem for national ret, ja, sågar også  

 national ret på grundlovsplan.
EF-rettens forrang er nødvendig for at  

 opretholde EF's retssystem som et fælles retssystem, der ikke kan brydes af  

 nationale love og i princippet heller ikke af nationale forfatninger«.
 Han tager derefter forbehold over for de praktiske konsekvenser af denne  

 forrang for EF-retten ved at sige, at det i praksis er sjældent forekommende.
Men i takt med EU's udvikling og udbygning vokser sandsynligheden for, at  

 EF-retten vil komme i anvendelse i et stigende antal tilfælde.
Denne  

 konsekvens er aldrig rigtig blevet erkendt i den hjemlige debat, fordi en  

 sådan konsekvens absolut ikke har opbakning i den danske befolkning.  

 Flertallet af danskere er tilhængere af internationalt samarbejde på så mange  

 områder som muligt; men det underordningsprincip, som EF-retten indeholder  

 over for dansk lovgivning og grundloven, er intet mindre end en bombe under  

 det danske retssystem.
EF-Domstolen har for nylig afleveret en rapport som sit bidrag til  

 forberedelserne op til regeringskonferencen i 1996. Under overskriften  

 »EU's domstol vil have mere magt« kan Berlingske Tidende den 6.  

 juni 1995 skrive, at ». . . EF-Domstolen i Luxembourg synes, at den bør  

 kunne dømme i sager om EU's asylpolitik og andre justits- og indre  

 anliggender samt om udenrigs- og sikkerhedspolitik.
Det fremgår af Domstolens  

 rapport om Maastricht-Traktaten, som er et led i forberedelserne til EU's  

 regeringskonference næste år«.
Berlingske Tidende fortsætter: »I øjeblikket er udenrigs- og  

 sikkerhedspolitik samt justits- og indre anliggender et mellemstatsligt  

 samarbejde, og EF-Domstolen har ingen beføjelser, medmindre EU-landene  

 specifikt giver den ret til at dømme - f.eks. i tilfælde, hvor EU tilslutter  

 sig internationale konventioner.
Det kan ifølge dommerne skabe problemer især  

 inden for justits- og indre anliggender som f.eks. asylpolitik.
Dommerne  

 mener, det er vigtigt, at det sker på en ensartet måde, uanset om der er tale  

 om det almindelige EU-samarbejde eller det mellemstatslige samarbejde om  

 asyl, narkobekæmpelse og politi m.v., står der i rapporten«.
EF-Domstolen har generelt den holdning - ligesom i forhold til  

 diskussionen om det indre marked kontra miljøhensyn - at den ser på, hvad der  

 gavner en positiv udvikling af Unionen som sådan.
EF-Domstolens dommere har  

 ». . . med næsten usvigelig sikkerhed givet prioritet til de løsninger,  

 som de fandt tjente integrationen bedst . . .«, som det bliver  

 formuleret af EU-specialisten Hjalte Rasmussen.
Det Fri Aktuelts Bruxelles-korrespondent skrev den 11. september 1995, at  

 ». . . det er umuligt at finde en EU-jurist, der ikke er enig i, at  

 EF-Domstolen med jævne mellemrum afsiger domme, der har stor politisk  

 betydning.
Domstolen i Luxembourg har gennem sin retspraksis indført flere af  

 de grundlæggende principper, som EU-samarbejdet i dag bygger på.
Det sker,  

 fordi EF-Domstolen ofte fungerer som en slags forfatningsdomstol, hvor  

 EU-Traktaten er forfatningen og Domstolen får til opgave at tolke traktaten  

 på de områder, hvor den er uklar«.
 I håndbog 2 om EU fra forlaget INNO/EU-information står der om  

 EF-Domstolen bl.a.:
»Fællesskabsretten udgør et autonomt retssystem, der er uafhængigt af  

 medlemsstaternes retssystemer.
Den udgør et retssystem, som er fælles for  

 alle Fællesskabets medlemsstater, men er forskelligt fra national ret, idet  

 det står over denne, og hvis bestemmelser for en stor dels vedkommende er  

 umiddelbart anvendelige i alle medlemsstaterne«.
Senere hedder det, at  

 ». . . den skrevne fællesskabsret indeholder ingen forskrift om, at den  

 går forud for den nationale ret, eller at den viger for den, men gennem tre  

 domme (Van Gend en Loos, 1962, Costa mod ENEL, 1964, og Simmenthal-dommen,  

 1978) har Domstolen fastslået fællesskabsrettens forrang over for den  

 nationale ret.
I sidstnævnte dom fastslås det, at Fællesskabets borgere kan  

 påberåbe sig bestemmelser i traktater, forordninger og direktiver for de  

 nationale domstole og kræve, at en national lov ikke finder anvendelse, hvis  

 den er i strid med fællesskabslovgivningen.
Domstolen har i en sag 4/73  

 udvidet princippet til også at gælde forrang i forhold til de nationale  

 grundlovsbestemmelser«.
En fortsat udvikling af dette system er farlig for det danske politiske  

 system og samfundet som sådant.
Med de signaler, der i denne tid udgår fra  

 Europa-Parlamentet og den nye Europa-Kommission - herunder overførsel af  

 retspolitikken fra søjle 3 til søjle 1 - vil en farlig udvikling accelerere.
 Forslagsstillerne opfordrer derfor regeringen til at få ændret  

 rangforholdet mellem dansk ret og EF-retten via en ændring i  

 Maastricht-Traktaten, så det klart vil fremgå af denne, at den nationale  

 lovgivning og den nationale forfatning til enhver tid står over de love og  

 vedtægter, som er gældende i EU.
