 På grundlag af en indstilling fra en arbejdsgruppe, som skulle udarbejde  

 forslag til ændringer i reglerne om fremme af god orden i folkeskolen med  

 henblik på i nogle særlige situationer at styrke den enkelte lærers  

 kompetence ved anvendelse af visse disciplinærmidler, har  

 undervisningsministeriet foretaget enkelte ændringer i bekendtgørelse af 14.  

 juni 1967 om fremme af god orden i folkeskolen, idet der i §§ 5, stk. 5 og 8,  

 stk. 3, er indsat nye bestemmelser om omgående udelukkelse af elever fra  

 klassen.
 Man har samtidig benyttet lejligheden til at foretage andre ændringer i  

 bekendtgørelsen og det tilhørende cirkulære af 14. juni 1967 af overvejende  

 ajourførende eller redaktionel karakter.
 Dette cirkulære træder herefter i stedet for cirkulæret af 14. juni 1967  

 om forholdsregler til fremme af god orden i skolerne.
 Bekendtgørelsen, som er optaget som bilag til dette cirkulære, træder i  

 kraft den 1. august 1986.
ad §§ 1-3 Da hjemmet har hovedansvaret for barnets opførsel samt en væsentlig  

 indflydelse på barnets indstilling til arbejdet i skolen, vil et positivt  

 direkte samarbejde mellem hjem og skole være af overordentlig stor betydning  

 for en tilfredsstillende gennemførelse af skolens arbejde.
 Med henblik på at forøge hjemmenes interesse og følelse af medansvar for  

 skolens arbejde bør der etableres en så nær kontakt som muligt mellem skolen  

 og de enkelte hjem.
 I skolestyrelseslovens § 27, stk. 4, er det præciseret, at skolenævnet har  

 til opgave sammen med lærerrådet dels at formidle et samarbejde mellem skole  

 og hjem, dels at sørge for et oplysningsarbejde blandt forældrene, f.eks. ved  

 at arrangere foredrag og diskussionsmøder, der har til formål at skabe  

 gensidig kontakt og forståelse mellem forældre og lærere om børnenes forhold  

 til skolen og deres undervisning.
 Undervisningsvejledning for folkeskolen nr. 2/1977 »Skole, elev og  

 forældre«, udsendt den 5. juli 1977, indeholder en række forslag med  

 hensyn til den nærmere tilrettelæggelse af samarbejdet mellem skole og hjem.
 Om elevernes forståelse for ordensreglerne og deres betydning skal man  

 henlede opmærksomheden på, at bl.a. »klassens time«, jfr.  

 folkeskolelovens § 6, stk. 2, kan anvendes til dette formål.
 Endvidere skal undervisningens nærmere planlægning og tilrettelæggelse i  

 videst muligt omfang foregå i samarbejde mellem læreren og eleverne, jfr.  

 folkeskolelovens § 16, stk. 4.
ad § 4 Ifølge skolestyrelseslovens § 27, stk. 10, udfærdiger skolenævnet  

 ordensregler for skolen.
Om lærerrådets medvirken henvises til  

 skolestyrelseslovens § 62, stk. 2, nr. 6. Om elevrepræsentanternes medvirken  

 skal man gøre opmærksom på, at disse - udover at kunne stille forslag til  

 ordensregler - også har ret til at deltage i skolenævnets forhandlinger om  

 ordensreglerne, jfr. bekendtgørelse nr. 211 af 20. april 1978 § 5.
Ordensreglerne bør efter ministeriets opfattelse ikke blot indeholde de  

 nøvendige regler for elevernes færden og optræden i skolen, men også  

 bestemmelser om, hvorledes der kan forholdes over for eleverne i  

 overtrædelsestilfælde.
Disse bestemmelser må være i overensstemmelse med  

 bekendtgørelsens §§ 5-8.
Bekendtgørelsens angivelse af, hvilke disciplinærmidler der kan bringes i  

 anvendelse, er i princippet udtømmende.
Man har dog ikke hermed villet hindre  

 en benyttelse af åbenbart mildere sanktioner, såsom elevens flytning inden  

 for selve klassen, udførelse af et mindre ekstraarbejde m.v.; men det må  

 understreges, at også sådanne disciplinærmidler bør anvendes med fornøden  

 varsomhed, særlig over for de mindre elever, og i øvrigt kun i begrænset  

 omfang over for den enkelte elev.
ad §§ 5 og 6 Om anvendelse af de i bekendtgørelsen hjemlede egentlige disciplinærmidler  

 skal man anføre følgende:
Det bemærkes, at eftersidning  for fremtiden ikke kan anvendes før  

 udløbet af 2. klasse, og at der altid skal gives hjemmet forudgående  

 meddelelse om eftersidning.
Det er overladt til de lokale skolemyndigheder at  

 fastsætte, hvorledes denne underretning skal finde sted.
 Eftersidning vil også kunne ske ved, at eleven den pågældende dag møder på  

 skolen indtil 1 time tidligere end ellers, i almindelighed dog ikke før kl.  

 8. I den mørke del af året bør denne form normalt foretrækkes i tilfælde,  

 hvor elevens skoledag slutter senere end kl. 15.
 Elever, for hvem der etableres befordring med skolebus eller lignende til  

 og fra skole, må ikke på grund af eftersidning være henvist til at komme til  

 og fra skole på egen hånd, og elever, hvis ud eller hjemkomst er afhængig af  

 tog- eller busforbindelsernes afgangstider, må ikke udsættes for væsentlige  

 forsinkelser ud over eftersidningstiden.
 Midlertidig overflytning  til anden klasse for enkelte timer eller  

 en dag kan anvendes på linie med eftersidning, dog ikke over for forsømmelser  

 med hensyn til hjemmearbejde el. lign.
 Overflytningen bør ske til parallelklasse, hvis sådan findes, og ellers  

 normalt til nærmeste højere klasse.
Det forudsættes, at den eller de modtagende lærer(e) er indforstået med  

 overflytningen.
Lærerrådet vil dog kunne bestemme, at klasselærerens  

 tilslutning almindeligvis skal være tilstrækkelig, hvor overflytningen  

 strækker sig over flere timer.
 Den i § 5, stk. 5, nævnte bestemmelse om omgående udelukkelse fra
klassen  er ny og er begrundet i, at der i særlige tilfælde har vist  

 sig behov for straks at kunne få en elev fjernet fra klassens undervisning;  

 se endvidere den nye bestemmelse i § 8, stk. 3, og bemærkningerne hertil.
De i § 6 omhandlede foranstaltninger kan alene anvendes over for  

grovere forseelser.  Om en forseelse i det enkelte tilfælde kan  

 betragtes som grov, må i almindelighed bero på en isoleret bedømmelse, men  

 det er dog i bekendtgørelsen forudsat, at også antallet af tidligere  

 forseelser kan tillægges betydning i denne henseende.
Den i bekendtgørelsen  

 angivne rækkefølge er udtryk for en vurdering af disciplinærmidlernes  

 strenghed, men det har ikke været meningen hermed at fastslå, at de kun kan  

 anvendes over for de enkelte elever i denne rækkefølge.
 Derimod er det - ligesom ved anvendelsen af de i § 5 nævnte forholdsregler  

 - en almindelig forudsætning, at yderligere irettesættelser og samtaler med  

 eleven skønnes virkningsløse.
 Varig overflytning til parallelklasse  ved samme skole vil ligesom  

 de tidligere omtalte foranstaltninger kunne iværksættes af skolen uden  

 forelæggelse for de kommunale skolemyndigheder.
Udelukkelse fra den almindelige undervisning  er efter  

 bekendtgørelsen bl.a. betinget af, at eleven i udelukkelsesperioden kan være  

 under fornødent tilsyn.
Denne betingelse anses for opfyldt, såfremt kun den  

 ene af forældrene har beskæftigelse uden for hjemmet, eller hvis barnet i  

 stedet kan opholde sig hos familie eller andre inden for den normale  

 skoletid.
I modsat fald må skolen drage omsorg for, at eleven kan være under  

 et sådant dagligt tilsyn, som må anses for passende for elever på det  

 pågældende alderstrin.
Man skal i denne forbindelse henlede opmærksomheden på  

 de muligheder, der måtte foreligge for en midlertidig anbringelse på et  

 fritidshjem/skolefritidsordning eller en tilsvarende institution.
Om  

 fornødent må eleven kunne opholde sig og beskæftiges nogle timer dagligt på  

 selve skolen.
Der må endvidere gives eleven særskilt undervisning i tilfælde, hvor  

 skolen anser det for nødvendigt, for at udelukkelsen ikke skal komme eleven  

 væsentligt til skade i undervisningsmæssig henseende.
Omfanget af denne  

 undervisning fastsættes under hensyn til elevens klassetrin og  

 skolestandpunkt samt tidspunktet inden for skoleåret og kan i givet fald  

 indskrænkes til nogle få timer.
Under hensyn til dette disciplinærmiddels særlige karakter finder  

 ministeriet i øvrigt, at udelukkelse fra undervisningen normalt kun bør  

 anvendes over for elever, om hvem man har grund til at antage, at det  

 positivt vil motivere dem til en bedre opførsel, eller over for elever, der  

 viser hensynsløs optræden i en sådan grad, at deres fortsatte tilstedeværelse  

 på skolen åbenbart vil være til skade for de øvrige elever.
Under alle  

 omstændigheder bør spørgsmålet om iværksættelse af andre egnede  

 foranstaltninger, jfr. herved bekendtgørelsens § 9 og nærmere nedenfor, tages  

 op til overvejelse senest i forbindelse med en elevs fornyede udelukkelse  

 inden for samme skoleår.
 Endelig bortvisning  fra folkeskolen kan ikke finde sted, ej  

 heller af elever, der er ude over den undervisningspligtige alder.
 Ved overflytning til en anden skole  bør det gennem drøftelse med  

 hjemmet tilstræbes, at flytningen accepteres såvel af forældrene som af  

 eleven selv som et forsøg på at afhjælpe barnets vanskeligheder.
 Overflytning til en privat skole kræver altid forældrenes samtykke, jfr.  

 folkeskolelovens § 20, stk. 3, og forældrene kan forlange, at kommunen  

 afholder udgifterne til barnets undervisning i en sådan skole og eventuelle  

 særlige udgifter ved barnets befordring til og fra skolen.
Overflytning kan ske forsøgsvis, således at der først efter en vis tids  

 forløb tages endelig stilling til, om eleven kan forblive i den nye skole,  

 eller om han/ hun, hvis flytningen ikke har haft den ønskede virkning, må  

 flyttes tilbage til sin oprindelige skole.
Denne må i så fald tage stilling  

 til, hvilke foranstaltninger der herefter bør søges iværksat, jfr.  

 bekendtgørelsens § 9 og nærmere nedenfor.
Den omstændighed, at overflytningen  

 ikke er sket forsøgsvis, udelukker ikke den nye skole fra på et senere  

 tidspunkt at rejse spørgsmål om fornyet skoleflytning af den pågældende,  

 herunder om eventuel tilbageflytning.
Man gør opmærksom på, at de i § 6 nævnte disciplinærmidler for fremtiden  

 ikke kan anvendes før udløbet af 2. klasse.
Bestemmelserne om kompetence med  

 hensyn til at træffe beslutningerne er samtidig ændret i overensstemmelse  

 med, at skolenævn i dag er oprettet ved alle skoler.
ad § 7 Reglerne i folkeskolelovens § 39 om forholdsregler over for  

 skoleforsømmelser hviler på den forudsætning, at forældrene  

 (forældremyndighedens indehaver eller den, der faktisk sørger for barnet,  

 jfr. folkeskolelovens § 35) har ansvaret for, at børnene er til stede på  

 skolen i den tid, undervisningen foregår, hvorfor de sanktioner, der kan være  

 tale om at iværksætte over for ulovlige forsømmelser i princippet, må rettes  

 imod forældrene, efter at disse har haft lejlighed til at udtale sig i sagen.
 Erfaringerne viser imidlertid, at en elevs udeblivelse fra skolen -  

 særligt når det drejer sig om enkelte timer eller blot om forsinket fremmøde  

 - ofte må tilskrives manglende lyst eller vilje til at følge skolearbejdet  

 eller blot mangel på præcision hos eleven, hvorfor forsømmelsen i hvert fald  

 ikke umiddelbart vil kunne lægges forældrene til last.
 For at skolerne ikke i sådanne tilfælde skal være uden effektive  

 reaktionsmuligheder over for eleven selv, er bekendtgørelsen udformet på en  

 sådan måde, at de i §§ 5 og 6 nævnte disciplinærmidler også vil kunne bringes  

 i anvendelse over for »skulkeri«, gentaget forsinket fremmøde og  

 lignende.
For så vidt angår undervisningspligtige elever må skolen dog altid  

 indhente forældrenes forudgående tilslutning.
Opnås denne ikke, kan  

 skolenævnet efter reglerne i folkeskolelovens § 39, stk. 4, indkalde  

 forældrene til møde.
ad § 8 Bestemmelsen om, at legemlig straf ikke må anvendes, gælder  

 undtagelsesfrit.
Derimod kan under særlige omstændigheder anden fysisk magtanvendelse finde  

 sted, jfr. § 8, stk. 2, hvorefter der kan anvendes magt, for så vidt det er  

 påkrævet for at afværge, at elever øver vold mod andre eller ødelægger eller  

 beskadiger ting.
Det forudsættes herved, at der foreligger et overhængende  

 eller påbegyndt overgreb fra elevens side, som det ikke er muligt at hindre  

 eller standse på anden måde.
Udstrækkes magtanvendelsen, således at den  

 åbenbart går videre, end det er nødvendigt for at bringe overgrebet til  

 ophør, eller sættes den først ind, efter at det er ophørt, vil der foreligge  

 en overtrædelse af § 8, stk. 1.
 Overtrædelser af forbudet mod at anvende legemlig straf må betragtes som  

 tjenesteforseelser og skal af skolens leder påtales eller efter  

 omstændighederne efter forudgående samråd med skolenævnet, via  

 skolekommissionen indberettes til kommunalbestyrelsen, der i så fald tager  

 stilling til, hvad der videre bør foretages, herunder om der skal indledes  

 disciplinær undersøgelse mod den pågældende efter reglerne i  

 tjenestemandslovens kapitel IV.
Bestemmelsen i § 8, stk. 3, er ny og skal ses i sammenhæng med den nye  

 bestemmelse i § 5, stk. 5. Bestemmelserne er indføjet, idet man har fundet  

 behov for, at en elev i særlige tilfælde omgående må udelukkes fra klassens  

 undervisning, såfremt undervisningen skal kunne fortsætte på  

 tilfredsstillende måde.
I § 5, stk. 5, tænkes bl.a. på de situationer, hvor  

 eleven f.eks. har chikaneret læreren eller en klassekammerat så alvorligt, at  

 elevens fortsatte tilstedeværelse i klassen vil være nedværdigende eller  

 ærekrænkende for den pågældende.
I § 8, stk. 3, tænkes på de situationer,  

 hvor eleven f.eks. har truet med eller har anvendt  fysisk eller psykisk  

 vold  over for læreren eller en klassekammerat på en sådan måde, at  

 elevens fortsatte tilstedeværelse åbenbart vil være til skade for den  

 pågældende.
I sådanne tilfælde vil eleven om nødvendigt kunne fjernes fra  

 klassen med magt, jfr. § 8, stk. 2. Det understreges, at magtanvendelsen ikke  

 må anvendes som legemlig afstraffelse, jfr. § 8, stk. 1.
Beslutning om udelukkelse fra klassens undervisning træffes af læreren; i  

 § 5, stk. 5-situationen kræves tillige skolelederens tilslutning.  

 Begrundelsen for, at skolens leder i voldssituationerne i § 8 ikke forinden  

 skal have givet sit samtykke til udelukkelsen, er, at læreren her har behov  

 for at træffe en hurtig afgørelse.
Det bemærkes dog, at skolelederen omgående  

 skal underrettes med henblik på at træffe de nødvendige foranstaltninger.
 Omgående udelukkelse fra klassens undervisning forhindrer ikke anvendelse  

 af de i §§ 5-6 i øvrigt nævnte disciplinærmidler.
ad § 9 Børn med tilpasningsproblemer - i form af uhensigtsmæssig adfærd eller  

 anden form for uoverensstemmelse mellem skolens sociale krav og barnets  

 muligheder for at indfri dem - vil sædvanligvis ikke have gavn af de i  

 bekendtgørelsen nævnte disciplinærmidler.
Som oftest er disse børns adfærd en  

 reaktion på forhold i omgivelserne, de ikke har lært at forstå, at forholde  

 sig til eller at respektere.
I bekendtgørelsen er det derfor fremhævet, at skolens indsats over for  

 disse børn først og fremmest må være pædagogisk, og at de bør støttes med  

 specialundervisning og anden form for specialpædagogisk bistand.
Da  

 hovedformålet med en sådan støtte netop er at give de pågældende børn  

 mulighed for at tilegne sig mere acceptable adfærdsmåder, bør den i videst  

 muligt omfang gives i eller i tilknytning til det almindelige skolemiljø.
 Det kan dog i nogle tilfælde være nødvendigt at optage samarbejde med de  

 sociale myndigheder med henblik på afhjælpning af en elevs problemer.
 Skolen bør dog forud vejlede forældrene med henblik på, at de selv retter  

 henvendelse til de sociale myndigheder om støtte til afhjælpning af elevens  

 problemer.
 Det er i sådanne tilfælde vigtigt, at elevens helhedssituation er så  

 velbeskrevet som muligt.
 Henvendelsen skal derfor normalt ske efter samråd med skolepsykologisk  

 rådgivning og efter forudgående orientering af forældrene.
Undervisningsministeriet, den 10. juli  

 1986 P.
M.
V.
