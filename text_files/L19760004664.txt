 Ved en i Paris den 23. januar 1975 stedfundne noteveksling er der indgået  

 en aftale mellem Danmark og Frankrig om udveksling af officielle  

 publikationer.
 De udvekslede noter har følgende ordlyd:
UDENRIGSMINISTEREN Den 23. januar 1975.
Hr. ambassadør, Jeg har den ære at henvise til de forhandlinger, som har fundet sted  

 mellem Danmarks regerings og Republikken Frankrigs regerings kompetente  

 instanser vedrørende udveksling af officielle publikationer, og at meddele  

 Deres Excellence, at Republikken Frankrigs regering kan tiltræde, at der  

 iværksættes en sådan udveksling mellem de to regeringer i overensstemmelse  

 med følgende regler:
1. Hver regering vil med virkning fra 1. januar 1975  

 regelmæssigt tilstille den anden regering et eksemplar af hver af de  

 officielle publikationer, som er opført på fortegnelser udvekslet mellem de  

 to regeringer.
Hvis de to parter finder det nødvendigt, vil disse  

 fortegnelser efter aftale kunne gøres til genstand for ændringer, uden at det  

 vil være påkrævet at indlede nye forhandlinger.
 2. Hver regering vil ligeledes efter den anden  

 regerings ønske stille særskilt publikationer til rådighed efter regler, som  

 fastsættes ved indbyrdes aftale.
 3. De danske publikationer skal fremsendes til La  

 Bibliotheque Nationale de Paris og de franske publikationer til Danmarks  

 institut for international udveksling af videnskabelige og litterære  

 publikationer, Bredgade 60, 1260 København K.
4. De to regeringers bidrag skal være rimeligt  

 afbalanceret.
Hver regering vil have mulighed for at genoverveje sine  

 forpligtelser, såfremt den finder omfanget af de publikationer, der stilles  

 til rådighed for den, utilstrækkeligt som modydelse for dens egne ydelser.
I dette tilfælde har hver regering ret til med et varsel på seks måneder  

 at afbryde fremsendelsen af sine officielle publikationer.
Under disse  

 omstændigheder vil de to regeringer fra samme dato være fritaget for deres  

 forpligtelser.
 5. Hver af de to regeringer vil uanset transportmåden  

 afholde forsendelsesomkostningerne og alle øvrige påløbende udgifter inden  

 for vedkommende regerings eget territorium i forbindelse med forsendelse af  

 publikationer i medfør af denne overenskomst.
 6. Denne aftale skal ikke betragtes som ændrede de  

 udvekslingsaftaler, som er indgået direkte mellem ministerierne eller andre  

 organer under de to regeringer.
 Hvis De kan tiltræde vilkårene i dette brev, vil dette sammen med Deres  

 svar udgøre en aftale mellem vore to regeringer, som vil træde i kraft fra 1.  

 januar 1975.
 Jeg beder Dem, hr. ambassadør, modtage forsikringen om min udmærkede  

 højagtelse.
Jean Sauvagnargues Hans Excellence hr.
Paul Fischer Danmarks ambassadør Paris.
 Paris, den 23. januar 1975.
Hr. minister, Jeg har den ære at anerkende modtagelsen af Deres brev af dags dato, hvori  

 det meddeles mig, at Republikkens regering kan tiltræde, at der iværksættes  

 en udveksling af officielle publikationer mellem Republikken Frankrigs  

 regering og Danmarks regering efter følgende regler:
(her følger teksten til punkterne 1-6 i ovenstående note) Jeg har den ære at meddele Dem, at min regering er enig i foranstående.
 Jeg beder Dem, hr. minister, modtage forsikringen om min mest udmærkede  

 højagtelse.
Paul Fischer Hans Excellence hr.
Jean Sauvagnargues Udenrigsminister Paris.
 Aftalen trådte i kraft den 1. januar 1975.
 Udenrigsministeriet, den 24. maj 1976.
K.
B.
Andersen.
