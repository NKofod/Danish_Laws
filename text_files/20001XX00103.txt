Skriftlig fremsættelse (10. november  

 2000) Skatteministeren (Ole Stavad) :
 Herved tillader jeg mig for Folketinget at  

 fremsætte:
 Forslag til lov om ændring af lov om energiafgift  

 af mineralolieprodukter m.v. og andre afgiftslove. (Forhøjelse af  

 dieselafgiften og nedsættelse af udligningsafgiften, samt  

 afgiftsdifferentiering for benzinstationer, som opfylder skærpede  

 regler for indretning og drift).
(Lovforslag nr.
L 94).
 Forslaget er et led i opfyldelsen af regeringens  

 miljø- og trafikpolitiske målsætninger, og indgår i  

 finansloven for 2001.
Med dette lovforslag foreslås for det første  

 en forhøjelse af afgiften på dieselbrændstof på 18  

 øre/l.
Forslaget skal ses i lyset af en tysk afgiftsforhøjelse  

 pr. 1. januar 2001 på 6 pfennig, svarende til ca. 23 øre/l uden  

 moms.
 Det er regeringens politik, at dieselafgiften skal  

 fastsættes under hensyntagen til danske vognmænds konkurrenceevne  

 og hensynet til grænsehandelen.
Det foreslås, at afgiftsforhøjelsen  

 først gennemføres pr. 1. april 2001. Det er 3 måneder  

 senere end den tyske forhøjelse, idet dieselpriserne gennem de sidste  

 par år er steget betydeligt, hvilket har påvirket  

 vognmændenes økonomiske situation.
Forslagets  

 ikrafttrædelsesdato giver vognmændene mulighed for at tilpasse  

 sig den foreslåede afgiftsændring.
 For at kompensere for dieselafgiftsforhøjelsen  

 foreslår regeringen, at udligningsafgiften nedsættes svarende til  

 dieselafgiftsforhøjelsen, så balancen mellem periodiske afgifter  

 og afgifter på drivmidler til henholdsvis benzindrevne og dieseldrevne  

 køretøjer fastholdes.
For det andet foreslår regeringen, at bestemmelserne  

 om afgiftsdifferentiering af benzinafgiften efter benzenindhold på  

 under eller over 1 pct. ophæves.
Benzin må i dag ikke indeholde  

 mere end 1 pct. benzen, hvorfor differentieringen har mistet sin  

 relevans.
 Regeringen foreslår i stedet en anden  

 afgiftsdifferentiering af benzinafgiften, der vil understøtte de  

 benzinstationer, som opfylder Miljø- og Energiministeriets  

 skærpede krav til indretning og drift af benzinstationer, der bliver  

 obligatoriske i 2005.
 Denne differentiering er et led i regeringens  

 bestræbelser for at sikre ren jord og rent grund- og drikkevand.
Udslip fra underjordiske tanke vurderes af  

 miljømyndighederne til at være en alvorlig forureningstrussel  

 mod jord og grundvand, ikke mindst tilsætningsstoffet MTBE.
Af denne  

 grund har Miljø- og Energiministeriet i samarbejde med oliebranchen  

 udarbejdet en bekendtgørelse med en række skærpede krav  

 til indretning og drift af benzinstationer.
Kravene skal senest være  

 opfyldt den 31. december 2004.
 En afgiftsdifferentiering vil skabe incitament til  

 tidligere end påbudt at foretage de nødvendige investeringer til  

 opfyldelse af reglerne i nævnte bekendtgørelse.
 Miljø- og Energiministeriets bekendtgørelse  

 om indretning og drift af benzinstationer afventer dog godkendelse fra  

 Kommissionen, hvorfor det foreslås at bemyndige skatteministeren til at  

 fastsætte tidspunktet for ikrafttræden af denne  

 afgiftsdifferentiering.
 Yderligere foreslås det at tidsbegrænse  

 differentieringen fra ikrafttrædelsen til den 31. december 2004.
 Idet jeg i øvrigt henviser til bemærkningerne  

 i lovforslaget, skal jeg anbefale det til tingets velvillige behandling.
