Skattefri aktieombytning   negativ egenkapital  

   dobbelt aktieombytning Selskab A var en dansk IT-virksomhed, hvis aktiviteter bestod i salg og  

 markedsføring af softwareløsninger primært til  

 detailhandelen.
Aktierne i selskab A var ejet af 3 personaktionærer med  

 henholdsvis 15, 7½ og 7½ pct, samt af et større udenlandsk IT-selskab  

 med 62½ pct.
 Det udenlandske moderselskab B havde senest i 1999 opkøbt aktier i  

 selskab A.  Ingen af de tilbageværende aktionærer var i  

 forbindelse med tidligere opkøb  blevet vederlagt med kontanter.
Den bogførte værdi af selskab A var i henhold til seneste  

 årsregnskab negativ.
Dette skyldtes, at selskabet var et nystartet  

 IT-selskab og havde haft et negativt resultat i 1999 og 2000. Resultatet for  

 2000 var blevet dårligere end forventet, hvilket efter det oplyste  

 skyldtes, at en række store ordrer var blevet udskudt fra medio 2000  

 til ultimo 2000. Som følge heraf havde selskabet opnået sin  

 højeste omsætning nogensinde i sidste halvår 2000, og der  

 var i første halvår af 2001 opnået et mindre overskud.  

 Oparbejdet goodwill var ikke bogført og værdien heraf var  

 således ikke afspejlet i den regnskabsmæssige egenkapital.
 Det udenlandske selskab fandtes efter en konkret vurdering at kunne  

 sidestilles med et dansk A/S.
I oktober 2000 erhvervede selskab B alle resterende aktier i selskab A af  

 personaktionærerne mod tildeling af aktier i selskab B.
I december 2000  

 erhvervede et dansk børsnoteret selskab C flertallet af aktierne (98  

 pct.) i selskab B mod tildeling af aktier i selskab C.
Baggrunden for de to aktieombytninger var, at man forventede at opnå  

 en rationaliseringsgevinst ved at sammenlægge de tre selskabers  

 aktiviteter i en koncern og et ønske om at styrke selskabernes  

 position på markedet.
Det var ikke tanken, at der skulle ske salg eller  

 anden afhændelse af de ved ombytningerne erhvervede aktier.
De i  

 aktieombytningerne involverede aktionærer modtog alene aktier og ikke  

 noget kontant vederlag.
 Efterfølgende blev skattemyndighederne anmodet om tilladelse til,  

 at de to aktieoverdragelser kunne betragtes som skattefri aktieombytninger  

 efter reglerne i aktieavancebeskatningslovens § 13.
 De involverede kommuner og told- og skatteregioner indstillede  

 alle, at der blev givet tilladelse til de to aktieombytninger med  

 vilkår om efterfølgende anmeldelse af væsentlige  

 ændringer i de forhold, der ligger til grund for tilladelsen.
Told- og Skattestyrelsen overvejede, hvorvidt det var muligt at  

 ombytte aktier med negativ egenkapital.
Som udgangspunkt har aktier i et  

 selskab med negativ egenkapital ikke nogen værdi, og de kan derfor ikke  

 tjene som vederlag i en aktieombytning.
De vil heller ikke uden  

 formueforskydning kunne erhverves mod vederlag i aktier med en positiv  

 værdi.
I den konkrete sag fandtes det efter en konkret vurdering godtgjort, at  

 aktierne i selskab A havde en positiv værdi, uanset at den  

 regnskabsmæssige egenkapital er negativ.  Der blev herved lagt  

 vægt på at der i selskabet var en oparbejdet en betydelig  

 goodwill, som ikke var bogført.
Endvidere fremgik det af en fremlagt  

 børsmeddelelse fra selskab C, at ombytningerne blev foretaget med  

 henblik på at erhverve det danske selskabs unikke  

 softwareløsninger, for at opnå synergieffekter og for at  

 etablere sig i Norden.
Når et uafhængigt, børsnoteret  

 selskab er villig til at erhverve et andet selskab mod vederlag, taler dette  

 i sig selv for, at det andet selskab har en værdi.
 På baggrund af de i sagen forelagte oplysninger fandtes det  

 endvidere sandsynliggjort, at hovedformålet med omstruktureringerne  

 ikke var skatteunddragelse eller -undgåelse, og Told- og  

 Skattestyrelsen meddelte derfor tilladelse til den ansøgte  

 aktieombytning med sædvanligt vilkår om anmeldelse af  

 væsentlige ændringer i de forhold, der ligger til grund for  

 tilladelsen.
