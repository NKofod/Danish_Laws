Nr BTB 60 Betænkning over Forslag til folketingsbeslutning om dansk deltagelse i en  

 implementeringsstyrke for fredsaftalen for Bosnien-Hercegovina   

 Nr B 60 1995-96, 1. samling Afgivet af Forsvarsudvalget Afgivet: 19951214 Udvalget har behandlet beslutningsforslaget i nogle møder og har herunder  

 stillet spørgsmål til udenrigsministeren og til forsvarsministeren, som disse  

 har besvaret skriftligt.
 Nogle af udvalgets spørgsmål til henholdsvis forsvarsministeren og  

 udenrigsministeren og ministrenes svar herpå er optrykt som bilag til  

 betænkningen.
 Herefter indstiller et flertal (udvalget med undtagelse af  

 Enhedslistens medlem) beslutningsforslaget til vedtagelse uændret.
Et mindretal inden for flertallet (Socialistisk Folkepartis medlem af  

 udvalget) udtaler, at efter næsten fire års barbarisk og blodig borgerkrig  

 har parterne i Bosnien nu forhandlet sig frem til en foreløbig fredsaftale,  

 der endeligt skal underskrives i Paris den 14. december.
Forudsætningen for  

 at virkeliggøre fredsplanen er, at der udsendes en multinational fredsstyrke  

 efter anmodning fra de tre parter bag fredsaftalen.
Der er således ikke tale  

 om at tvinge parterne til en fredsaftale.
Parterne har rettet henvendelse til  

 FN, der har anmodet NATO om at handle.
SF vil ikke lægge skjul på, at SF hellere havde set, at der var tale om en  

 FN-operation.
SF synes, det er meget stærkt kritisabelt, at et land som USA  

 undergraver FN's virke ved at undlade at betale sit kontingent, men også  

 moralsk ved i den offentlige debat at underminere FN's autoritet.
Men SF  

 anerkender den øjeblikkelige realitet, at der ikke er ressourcer og  

 ekspertise til en FN-ledet operation.
Fra SF's side er der lagt vægt på, at reglerne for magtanvendelse er  

 præciseret til retten til selvforsvar, til at magtanvendelsen skal være  

 militært nødvendig.
Der skal så vidt muligt afgives forudgående varsel.  

 Magtanvendelsen skal være på lavest mulige niveau.
Og der er pligt til at  

 identificere militære mål.
Og endelig at gengældelse ikke er tilladt.
 SF har endvidere lagt vægt på, at mandatet skal bruges til, at de lokale  

 militære styrker skal trækkes tilbage, at der etableres adskillelseszoner, at  

 de nuværende FN-styrker tilbagetrækkes, og at der gennemføres de civile og  

 humanitære dele af fredsplanen.
SF har også lagt vægt på, at den internationale fredsstyrke er bredt  

 sammensat.
Det er faktisk vigtigt, at både Rusland, lande som Sverige,  

 Finland og en række muslimske lande også deltager.
 SF har lagt vægt på, at OSCE inddrages til at overvåge valg, til at  

 overvåge den generelle menneskerettighedssituation og til at etablere  

 våbenkontrolaftaler.
SF har også lagt vægt på, at den militære indsats skal afløses af en  

 civil, og at der skal iværksættes en hurtig, beslutsom og omfattende  

 økonomisk hjælp til genopbygning af Bosnien.
SF vil også bede regeringen om  

 ikke alene at sikre, at Danmark overholder sin del af de økonomiske aftaler,  

 men ligeledes at Danmark presser på i det internationale samfund for at sikre  

 den nødvendige økonomiske hjælp til genopbygningen.
 SF tror også, Danmark kan komme til at spille en rolle, når de civile  

 opgaver skal overtages, samt at støtte en række konfliktforebyggende,  

 sikkerhedsskabende initiativer, forskellige former for diplomati,  

 mellemfolkelige initiativer, aktiv medvirken i fredsprocessen osv.
 Det, der har været afgørende for SF's stillingtagen, er, at det efter SF's  

 opfattelse ville være at svigte fundamentalt at overlade Bosnien til sin egen  

 skæbne i den nuværende situation.
 Alternativerne er enten urealistiske eller direkte skræmmende: enten at  

 bede om fred eller også lade dødens købmænd bestemme Bosniens fremtid.  

 Stillet over for de to perspektiver støtter SF fredsmissionen i Bosnien.
Et andet mindretal inden for flertallet (Fremskridtspartiets medlem af  

 udvalget) ønsker at give udtryk for sin glæde over, at der nu er en aftalt  

 fred at bevare.
Dette betyder, at danske soldater ikke længere bliver sendt  

 direkte ned i en borgerkrig, men bliver udsendt til at sikre overholdelse af  

 en fred, som alle parter har underskrevet.
Derudover er det også en stor  

 glæde, at det nu er NATO, der står for kommandostrukturen, hvorved  

 administrative forsinkelser undgås, og at samarbejdet mellem lande fra Øst-  

 og Centraleuropa får lejlighed til at afprøve Partnerskab For Fred og den  

 effekt, dette kan have på OSCE-arbejdet sidenhen.
Med andre ord: nu er der endelig en fred at bevare, hvorved  

 Fremskridtspartiets betingelse nr. et er opfyldt, nemlig at være medvirkende  

 til at sætte danske soldater ind for at sikre freden i Europa.
For det andet  

 er der tale om en aktion vedtaget af FN, men implementeret ved hjælp af  

 NATO-strukturen, hvorved kommandostyringen er sikret effektivt.
 Et mindretal (Enhedslistens medlem af udvalget) indstiller  

 beslutningsforslaget til forkastelse.
Ingrid Rasmussen (S) nfmd.
Helen Beim (S) Anna-Marie Hansen (S) Poul  

 Qvist Jørgensen (S) Ove Fich (S) Villy Søvndal (SF) Jørgen Estrup (RV) Søren  

 Søndergaard (EL) Arne Melchior (CD) Svend Aage Jensby (V) Knud Enggaard  

 (V) fmd.
Peder Sønderby (V) Anders Mølgaard (V) Niels Ahlmann-Ohlsen  

 (KF) Kaj Ikast (KF) Stefan G.
Rasmussen (KF) Annette Just (FP)Dansk  

 Folkeparti havde ikke medlemmer i udvalget.
Bilag Nogle af udvalgets spørgsmål til henholdsvis forsvarsministeren og  

 udenrigsministeren samt ministrenes svar herpå Spørgsmål nr. 6:
Kan ministeren give utvetydige garantier for, at ingen dansk soldat  

 udsendes til opgaven mod sin vilje? Svar:
 Personel, der var ansat pr. 1. april 1994, og som har meldt fra til  

 tjeneste uden for landets grænser i fredsskabende operationer på mandat fra  

 FN og OSCE, vil ikke blive udsendt med fredsstyrken.
 Spørgsmål nr. 8:
Hvilke opgaver i det danske forsvar bliver fravalgt som følge af, at denne  

 opgave skal indpasses i forsvarets normale budget? Svar:
 Der er ved forsvarets bidrag til NATO's fredsstyrke tale om en normal  

 opgave for forsvaret i overensstemmelse med Lov om forsvarets formål, opgaver  

 og organisation m.v., § 1, stk. 3.
Jævnfør Aftale af 8. december 1995 om forsvarets ordning 1995-1999  

 afholdes forsvarets udgifter til deltagelse i løsning af opgaver i FN-, OSCE-  

 og NATO-regi, herunder indsættelse af Den Danske Internationale Brigade samt  

 udsendelse af EU-monitorer m.v., inden for forsvarsrammen.
Der er afsat et  

 årligt nettobeløb på 530 mio. kr. hertil.
Det foreslåede bidrag til NATO's fredsstyrke vil - sammen med forsvarets  

 øvrige forudsete bidrag til ovennævnte type operationer - kunne finansieres  

 inden for denne ramme.
Der vil som følge heraf ikke blive fravalgt andre af  

 forsvarets opgaver.
 Spørgsmål nr. 15:
Hvad skønner ministeren, at fællesudgiften til NATO vil udgøre i et år? Svar:
Fællesudgiften dækker bl.a. udgifter til drift m.v. af hovedkvarterer og  

 kommunikationsfaciliteter.
Samtidig vil det i den indledende fase af  

 missionen være nødvendigt at bidrage med finansiering af bl.a. brændstof,  

 fødevarer og forskellige servicefunktioner.
 Det anslås på nuværende tidspunkt, at den danske andel af fællesudgifterne  

 vil udgøre ca. 28 mio. kr.
Hertil kommer eventuelle udgifter til vedligeholdelse og udbygning af den  

 infrastruktur, som styrken har behov for.
Dette beløb er for Danmarks  

 vedkommende anslået til mellem 17 og 26 mio. kr.
Det kan endvidere oplyses, at der mellem NATO-landene er opnået enighed om  

 en finansieringsaftale, der omhandler ikke-NATO-landes deltagelse i  

 operationen.
Aftalen indeholder bestemmelser om gensidig fraskrivelse af  

 retten til at kræve erstaning fra andre af de troppebidragydende nationer i  

 enhver situation for skade på personel og materiel i forbindelse med  

 operationen.
Bestemmelserne om afskrivelse af retten til at kræve erstatning  

 skal accepteres af ikke-NATO-landene bag styrken for at blive gældende.  

 Tredjemands (herunder enkelte soldaters) ret til at kræve erstatning  

 indskrænkes ikke af disse aftaler.
 Forslag til en tekstanmærkning om erstatningsfraskrivelse vil blive  

 forelagt for Folketingets Finansudvalg på førstkommende møde.
 Spørgsmål nr. 16:
Vil ministeren evt. i fortrolig form garantere, at de danske tropper er  

 sikret artilleristøtte (fra den amerikanske division) og flystøtte, og i  

 benægtende fald vil ministeren sikre, at de danske styrker bliver udstyret  

 med tunge morterer og kanoner? Svar:
Den amerikanske divisions to brigader støttes hver af en artilleriafdeling  

 med 24 stk. 155 mm selvkørende haubitser.
I divisionen vil ud over de to  

 amerikanske brigader og den nordiske brigade tillige indgå en tyrkisk  

 bataljon med et tyrkisk artilleribatteri samt en russisk brigade med tunge  

 morterdelinger.
Divisionen råder endvidere over et batteri raketkastere  

 (MLRS) samt ca. 48 kamphelikoptere af typen Apache, der også kan indsættes i  

 mørke og usigtbart vejr.
Divisionens artilleri og helikoptere, herunder det artilleri, der støtter  

 de to amerikanske brigader, vil være i såkaldt »Almindelig Støtte«,  

 dvs. at alle enheder i divisionen vil kunne opnå støtte herfra.  

 Hovedkvarteret for den amerikanske Europakommando har meddelt, at der  

 herudover vil blive skabt mulighed for, at der kan ydes direkte  

 artilleristøtte til den nordiske brigade.
Detaljer vedrørende dette, herunder  

 organisation m.v., er under udarbejdelse ved de amerikanske hovedkvarterer.
 Den nordiske brigade vil herudover på lige vilkår med andre styrker i  

 fredsstyrken kunne støttes af NATO-fly.
 Spørgsmål nr. 17:
Agter man at benytte den forsyningsbase, som Ungarn stiller til rådighed  

 for NATO på ungarsk terrirorium? I benægtende fald, hvorfor ikke? Svar:
Beslutning om anvendelse af en forsyningsbase i Ungarn afventer resultatet  

 af rekognoscering i henholdsvis Ungarn og Kroatien, der foretages i denne uge  

 af personel fra den fælles logistiske støttegruppe.
Herunder spiller specielt  

 muligheden for at få adgang til de fornødne faciliteter en vigtig rolle.
I beslutningen vedrørende placeringen af den logistiske støttegruppe  

 indgår herudover overvejelser vedrørende de forøgede forsyningsafstande, som  

 vil være forbundet med en placering af gruppen i Ungarn.
Forsyningsafstanden  

 øges med ca. 120 km. ved en placering i Ungarn i forhold til Kroatien.
En  

 anden vigtig faktor i beslutningen er mulighederne for et tæt samarbejde med  

 og eventuelt støtte fra den amerikanske logistikbase, såfremt de samplaceres  

 i Ungarn.
Endvidere forudsætter placeringen af støttegruppen enighed mellem  

 de fem lande, som indgår heri, samt, for en evt. placering i Ungarn, at  

 Ungarn tiltræder dette.
 Spørgsmål nr. 19:
I bemærkningerne til beslutningsforslaget står der side 2, 2. sp.:  

 »Parterne har i Fredsaftalen erklæret deres samtykke til styrkens  

 beføjelser til magtanvendelse.
Styrkens magtbeføjelser forudses alene om  

 nødvendigt udnyttet i tilfælde af lokal manglende efterlevelse af  

 Fredsaftalens forpligtelser og bestemmelser«.
Det bedes oplyst, hvordan  

 dette forholder sig til ordene i grundlovens § 19, stk. 2, »fremmed  

 stat«.
Betyder dette, at selv om Folketingets samtykke i henhold til  

 grl. § 19, stk. 2, vedrører magtanvendelse mod fremmed stat, udelukker  

 forslaget til folketingsbeslutning, at noget sådant kan ske med dansk  

 deltagelse? Svar:
I grundlaget for IFOR-styrkens indsættelse, dvs.
Fredsaftalen, det  

 forventede mandat fra FN's sikkerhedsråd samt NATO's beslutninger, er det  

 forudsat, at IFOR-styrken skal være beføjet til at træffe alle nødvendige  

 foranstaltninger, herunder anvendelse af magt, i det omfang det vil være  

 fornødent for at sikre overholdelsen af Fredsaftalen og for at sikre styrkens  

 egen beskyttelse.
I lyset heraf og henset til operationens omfattende karakter har  

 regeringen fundet det rigtigst under alle omstændigheder at forelægge sagen  

 til Folketingets godkendelse.
IFOR-operationen vil imidlertid kunne have et  

 element af magtanvendelse i sig af en sådan karakter, at det har været  

 naturligt at henvise til § 19, stk. 2 i bemærkningerne til  

 beslutningsforslaget.
