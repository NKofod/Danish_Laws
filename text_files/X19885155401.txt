 Vognmand NN., der siden 1973 havde været ansat som salgschauffør hos  

 renseriet R, blev efter en samlet bedømmelse af sit ansættelsesforhold anset  

 for selvstændig erhvervsdrivende i relation til virksomhedsskatteloven.
 Ligningsrådet blev anmodet om svar på følgende:
Kan vognmand NN. anvende reglerne i virksomhedsskatteloven, jf. lov nr.  

 144 af 19. marts 1986, på indkomst, der hidrører fra kørsel med vaske- og  

 rensetøj for renseriet R? Omstændighederne var:
 Vognmand N.N. havde siden 1973 været ansat som salgschauffør hos renseriet  

 R, hvor han afhentede og udbragte vaske- og rensetøj.
 Ifølge kontrakten skulle N.N. selv anskaffe varevogn og forestå  

 vedligeholdelsen af denne.
N.N. skulle ved eventuel sygdom for egen regning ansætte en afløser.
Ved  

 sygdom fik han sygedagpenge fra den offentlige sygesikring for selvstændige.
 N.N. var ifølge kontrakten forpligtet til at betjene ruten kontinuerligt  

 og på god og ordentlig måde, og han skulle efterkomme de af vaskeriet i så  

 henseende givne instrukser med hensyn til salgspolitik, priser,  

 servicepolitik, leveringstider, retningslinier for tøjtilgang, systemer m.v.
N.N. fik ikke feriepenge.
Han havde afståelsesret til sin rute, dog  

 således at køberen skulle godkendes af R.
Han var momsregistreret, hvilket  

 betød, at han fik afløftet købsmoms på varevogn og driftsudgifter til denne,  

 samt fik refunderet olieafgift.
I 1986 oppebar N.N. på provisionsbasis kr. 336.000 fra virksomheden som  

 salgschauffør.
Dette beløb blev udbetalt som A-indkomst.
 Udgifterne i forbindelse med virksomheden som salgschauffør udgjorde i  

 1986 kr. 44.000 (excl. moms) til drift af varevogn, kr. 25.000 til  

 afskrivning og kr. 8.000 til renteudgifter på varevognen.
 Ifølge virksomhedsskattelovens § 1, stk. 1, kan skattepligtige personer,  

 der driver selvstændig erhvervsvirksomhed, benytte virksomhedsordningen.
 Ligningsrådet fandt efter en samlet bedømmelse af N.N.'s  

 ansættelsesforhold, at han kunne benytte reglerne i virksomhedsskatteloven på  

 indkomsten fra virksomheden som salgschauffør.
 LV 1987, L.1.1.1.
