 I cirkulærskrivelse af 20. maj 1970 meddelte ministeriet efter stedfunden  

 forhandling med ministeriet for statens lønnings- og pensionsvæsen, at det i  

 medfør af § 5, stk. 6. jfr. § 40, stk. 2, i tjenestemandsloven var fastsat,  

 at provstestillinger indtil videre var undtaget fra reglerne om opslag.
 Med henblik på en endelig stillingtagen til spørgsmålet om  

 provstestillingernes inddragelse under opslagsreglerne har nærværende  

 ministerium rettet henvendelse til finansministeriet, lønnings- og  

 pensionsdepartementet, der har tiltrådt, at provstestillingerne fortsat  

 undtages fra de almindelige opslagsregler, således at reglerne om internt  

 opslag herefter bringes i anvendelse, jfr. principperne i finansministeriets  

 bekendtgørelse af 22. juli 1977 om opslag af tjenestemandsstillinger i  

 staten.
 I overensstemmelse hermed er der ved vedlagte cirkulære af 7. september  

 1979 fastsat regler for internt opslag af provstestillinger for præsterne  

 inden for vedkommende provsti.
 I tilknytning til cirkulæret, der træder i kraft den 1. oktober 1979, skal  

 man bemærke følgende:
I forbindelse med opstået ledighed i en provstestilling vil ministeriet i  

 medfør af cirkulærets § 2, stk. 1 fremsende et antal eksemplarer af  

 stillingsopslaget til biskoppen, der bedes videresende et eksemplar af  

 opslaget til præster, der på opslagstidspunktet er tjenestemandsansat i  

 sognemenigheder i provstiet.
Det bemærkes herved, at opslaget således skal  

 tilstilles alle præster, der bestrider en tjenestemandsstilling, uanset at de  

 pågældende på grund af manglende dansk indfødsret eller af andre grunde  

 aflønnes med tjenestemandslignende løn.
 Opslag skal derimod ikke tilstilles midlertidige hjælpepræster eller  

 institutionspræster - fængselspræster og sygehuspræster m.v. - medmindre de  

 tillige er ansat i en sognemenighed i provstiet.
 Med henvisning til cirkulærets § 2, stk. 2, bemærkes, at ministeriet vil  

 foranledige, at stillingen som provst og den samtidig med provstestillingen  

 ledigblevne præstestilling opslåes på samme tidspunkt, ligesom ministeriet  

 vil foranledige, at opslag vedrørende provstestillingen tilstilles de  

 ansøgere til præstestillingen, der måtte ønske det.
 Efter ansøgningsfristens udløb fremsendes de indkomne ansøgninger til  

 biskoppen med anmodning om en udtalelse med hensyn til de efter biskoppens  

 opfattelse bedst egnede ansøgere til stillingen.
 P.M.V.
 Til biskopperne.
