Skriftlig fremsættelse (26. februar  

 2003) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om tandpleje  

 m.v. (Større valgfrihed og fleksibilitet i børne- og  

 ungdomstandplejen).
(Lovforslag nr.
L 170).
 Formålet med lovforslaget er at skabe større  

 valgfrihed og fleksibilitet i børne- og ungdomstandplejen både  

 for borgerne og for kommunerne.
 Forslaget betyder, at forældre til børn under  

 16 år, der ønsker et andet tandplejetilbud til deres barn, end  

 det kommunen vederlagsfrit stiller til rådighed, får ret til et  

 tilskud fra kommunen på 65 % til forebyggende og behandlende tandpleje  

 hos en praktiserende tandlæge, som de selv vælger.
 I dag må forældre til børn under 16  

 år, der ønsker privat tandlægepraksis i stedet for  

 kommunens tilbud på kommunal klinik, melde barnet ud af den kommunale  

 tandpleje og selv afholde udgifterne til barnets tandpleje.
Den adgang, som unge på 16 og 17 år har i dag  

 til selv at vælge, om de ønsker at modtage vederlagsfri  

 tandpleje på kommunal klinik eller hos praktiserende tandlæge  

 efter eget valg, opretholdes i forslaget.
Der vil således ikke i disse  

 tilfælde blive tale om en egenbetaling for denne gruppe unge.
Lovforslaget skaber også øget valgfrihed  

 på tværs af kommunegrænsen.
Børn og unge under 18  

 år kan således vælge at modtage det kommunale  

 tandplejetilbud ved en anden kommunes tandklinik.
Et beløb, der er  

 fastlagt ud fra bopælskommunens udgiftsniveau i børne- og  

 ungdomstandplejen, vil ved et sådant valg følge barnet eller den  

 unge til hel eller delvis betaling af tandplejen i den valgte kommune.
Forslaget giver samtidig kommunerne fuld frihed til at  

 beslutte, hvordan de vil tilrettelægge det gratis tandplejetilbud til  

 børn og unge.
Med forslaget får kommunalbestyrelsen  

 således også mulighed for at udlicitere børne- og  

 ungdomstandplejen og indgå aftale med én eller flere  

 tandlæger om varetagelse af opgaven, hvad den ikke kan i dag.
 Kommunalbestyrelsen har fortsat ansvaret for opgavens  

 løsning, selv om der indgås aftale med en eller flere  

 tandlæger om opgaven (udlicitering).
Jeg vil gerne understrege, at kommunerne fortsat er  

 forpligtet til at give alle børn og unge op til 18 år et gratis  

 kommunalt tandplejetilbud.
Og de kommunale opgaver på området er  

 også de samme, som de er i dag.
 Den øgede fleksibilitet for kommunerne, som  

 lovforslaget medfører, indebærer således ikke en  

 svækkelse af kommunernes forpligtelser eller borgernes rettigheder  

 på området.
 Jeg synes, vi har en god børnetandpleje i dag med  

 en tilslutning på mere end 99 %. Men jeg finder også, at den  

 øgede valgfrihed for borgerne, der i disse år gennemføres  

 på andre områder, bør gennemføres i  

 børnetandplejen, så de forældre, der af en eller anden  

 grund ønsker at tage deres barn med til egen tandlæge eller at  

 vælge en anden kommunes tandklinik, får denne mulighed, uden at  

 de selv skal betale hele udgiften.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
