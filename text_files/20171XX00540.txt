Skriftlig fremsættelse (31. januar 2018) Uddannelses- og forskningsministeren (Søren Pind):
 Herved tillader jeg mig for Folketinget at fremsætte:
Forslag til lov om Studievalg Danmark (Lovforslag nr.
L 132) Lovforslaget har til formål at skabe en ny, samlet struktur for vejledning om valg af videregående uddannelse, herunder inden for videreuddannelsessystemet, samt om forventede beskæftigelsesmuligheder efter endt uddannelse.
 Der etableres én institution  Studievalg Danmark  som har ansvaret for at yde vejledning om valg af videregående uddannelse til elever i ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse.
Institutionen etableres under Uddannelses- og Forskningsministeriet og træder i stedet for den nuværende organisering af vejledningen, hvor syv kontraktholdere varetager opgaven på baggrund af udbud af 4-årige kontrakter.
De nuværende kontrakter udløber den 31. juli 2018.
Ved at samle vejledningsopgaven i én institution er det ambitionen at skabe bedre rammer for en sammenhængende og ensartet vejledning på tværs af landet på et højt fagligt niveau.
Det er endvidere hensigten at give mest mulig fleksibilitet i forhold til at kunne tilpasse opgaveløsningen til den løbende udvikling på uddannelsesområdet og på arbejdsmarkedet.
Det er vurderingen, at den foreslåede organisering kan bidrage hertil.
Studievalg Danmark skal i sin vejledning samarbejde med ungdomsuddannelsesinstitutioner, videregående uddannelsesinstitutioner og vejledningsorganisationer og skal i øvrigt inddrage andre offentlige og private interessenter.
Formålet med det brede samarbejde er at styrke kvaliteten af vejledningen og understøtte en sammenhængende og koordineret vejledningsindsats til gavn for den enkelte og for samfundet.
Studievalg Danmark forventes at blive organiseret med syv afdelinger, der tilsammen skal dække alle vejledningssøgende i Danmark og placeres under hensyntagen til, at vejledningen skal være let tilgængelig for de vejledningssøgende.
Der vil endvidere blive oprettet et fælles sekretariat for Studievalg Danmark.
Med regeringens Bedre balance II fra januar 2018 er der lagt op til, at sekretariatet ved etableringen placeres i Odense.
 Det foreslås, at dele af loven træder i kraft den 1. maj 2018 med henblik på, at der kan ske en administrativ forberedelse af etableringen af Studievalg Danmark frem mod, at institutionen overtager vejledningsopgaven pr. 1. august 2018, hvor den resterende del af loven træder i kraft.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
