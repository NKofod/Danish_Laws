Nr BTL 193 Betænkning over Forslag til lov om helårsbeboelsesret   

 Nr L 193 1988-89, 1. samling Afgivet af Miljø- og Planlægningsudvalget Afgivet: 19890329 Udvalget har behandlet lovforslaget i nogle møder.
 Som bilag er optrykt en henvendelse fra Græsted-Gilleleje Kommune, som er  

 tilgået udvalget under alm. del.
 Miljøministeren har over for udvalget tilkendegivet følgende:
I forbindelse med behandlingen af nærværende lovforslag kan jeg oplyse, at  

 jeg i slutningen af 1989 vil fremsætte lovforslag, hvorefter det overlades  

 til kommunerne at administrere beboelse af sommerhusområder gennem kommune-  

 og lokalplanlægningen.
Det vil sige, at spørgsmålet om helårsbeboelse i  

 sommerhusområder foreslås overført fra sommerhusloven til kommuneplanloven,  

 og at den konkrete regulering sker gennem lokalplanbestemmelser.
 Herigennem imødekommes et ønske fra en række kommuner, der har anført, at  

 tilladelser til beboelse af sommerhusområder skal ses i en planlægningsmæssig  

 sammenhæng, og at det er ønskeligt og rationelt, at tilladelse alene kan og  

 må gives af kommunerne.
Det er således tanken, at administrationen af beboelse i sommerhusområder  

 overlades til kommunerne, der har ansvaret for planlægningen og de økonomiske  

 konsekvenser heraf.
Det vil derfor ikke blive muligt at påklage kommunernes  

 afgørelser til Miljøankenævnet.
 Herefter indstillet et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
Et mindretal inden for flertallet (Socialdemokratiets og Socialistisk  

 Folkepartis medlemmer af udvalget) vil stemme imod lovforslaget, fordi  

 konsekvenserne af den foreslåede liberalisering er helt uoverskuelige for  

 såvel kravet til den kommunale service som for planlægningen af de rekreative  

 områder.
Lovforslaget aktualiserer imidlertid det problem, som er rejst af en  

 række nordsjællandske kommuner, at sommerhuslovens regler om beboelse i  

 sommerhuse ikke kan håndhæves (jf. det optrykte bilag).
 Således som dette problem er forelagt for udvalget, indebærer den  

 nuværende retstilstand på området, at der i visse sommerhusområder faktisk er  

 etableret en situation, der svarer til lovforslagets hensigt.
 Dette er uantageligt, og efter mindretallets opfattelse er det påkrævet,  

 at regeringen snarest fremkommer med et forslag til at etablere sådanne  

 forhold på området, at by- og landzonelovens planlægningsmæssige formål  

 varetages, og at der tillægges kommunerne sådanne beføjelser, at  

 bosætningsmønstret kan tilpasses til udviklingen i den enkelte kommune.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret.
Mindretallet finder det meget uheldigt, at miljøministeren blot ønsker at  

 lægge låg på de reelle problemer, som er til stede med hensyn til tilladelse  

 til helårsbeboelse af sommerhuse.
Mindretallet finder, at denne udsættelse  

 reelt betyder, at spørgsmålet om helårsbeboelsesret vil flyde frem til engang  

 i 1990.
Det er ekstra uheldigt, at ministeren sylter problemerne, fordi man i dag  

 kan konstatere, at retstilstanden vedrørende helårsbeboelsesret er meget  

 uklar.
Politiet ønsker ikke at rejse tiltale bl.a. med den begrundelse, at  

 man i mange tilfælde har ydet social bistand til nogle beboere, og at man i  

 øvrigt ikke magter at føre kontrol med den »ulovlige« beboelse,  

 idet en sådan kontrol skal finde sted i aftentimerne og reelt bærer præg af  

 dyneløfteraktioner.
Med udsættelsen af lovinitiativet kan man fortsat påregne forskelligheder  

 i afgørelserne fra kommune til kommune.
Det samme vil gælde  

 dispensationssagerne.
 Endelig kan det anføres, at den manglende politimæssige indgriben helt  

 klart vil medføre, at mange såkaldt »ulovlige« beboere vil føle sig  

 i god tro fra nu af og frem til 1990.
Ahlmann-Ohlsen (KF) fmd.
Ole Bernt Henriksen (KF) Rønholt (KF) Svend  

 Erik Hovmand (V) Hanne Severinsen (V) Knud Lind (FP) Marianne Jelved (RV) Lis  

 Noer Holmberg (CD) Glønborg (KRF) Helen Beim (S) Dorte Bennedsen (S) Erik  

 Holst (S) Helge Morgensen (S) Henning Nielsen (S) Trøjborg (S) Margrete Auken  

 (SF) nfmd.
Leif Hermann (SF) Bilag Henvendelse fra Græsted-Gilleleje Kommune vedrørende administration af  

 sommerhusloven Den 22. marts 1989 Folketingets Miljø- og Planlægningsudvalg Vedrørende foretræde den 29. marts 1989 Notat: Administration af sommerhusloven Resume af problemerne i at administrere sommerhusloven 1983 - på grund af  

 usikker lovgivning, manglende konsekvens i opfølgningen og politisk  

 usikkerhed gennem de seneste 2 år Anledning:
5 nordsjællandske kommuner (Hundested, Frederiksværk, Skævinge, Helsinge  

 og Græsted-Gilleleje) ønsker at gøre Folketinget opmærksom på, at politisk  

 usikkerhed siden 1987 har gjort administration af sommerhuslovens  

 bestemmelser imod helårsbeboelse umulig.
Der peges derfor på et  

 lovgivningsinitiativ.
 0. Problemstilling:
Der blev senest i 1983 gennemført en lovgivningsændring af reglerne mod  

 helårsbeboelse i sommerhusområder.
Dette skete ikke mindst foranlediget af 6  

 nordsjællandske kommuner, der ønskede mere præcise regler.
 Da dønningerne efter 83-justeringens overgangsbestemmelser havde lagt sig,  

 var der i få år en rimelig klar administrations- og retspraksis.
Den 21. maj 1987 blev der af Østre Landsret afsagt dom i den såkaldte  

 Jægerspris-sag.
Et par blev frifundet for ulovlig helårsbeboelse til trods  

 for, at det forelå klarlagt, at parret havde været tilmeldt folkeregistret på  

 sommerhusadressen og havde haft denne som »egentlig« bolig.
Politi  

 og anklagemyndighed ophørte herefter med at rejse og pådømme  

 »sager«.
 I 1987/88 blev det tilkendegivet af regeringsmedlemmer - om end i meget  

 forskellige varianter - at der burde åbnes adgang til helårsbeboelse i  

 sommerhusområder; primært blev peget på pensionister.
Siden 1987, især fra midten af 1988, er ulovligt helårsophold i  

 sommerhusområder steget drastisk.
Alene i nærværende kommuners områder er det  

 efter optællinger og skøn vurderet, at ulovligt ophold omfatter 5-10 pct. af  

 sommerhusene.
I Græsted-Gilleleje Kommune er det »ulovlige« ophold  

 opgjort til mindst 900 mennesker (kommunens indbyggertal: 17.400).
1. 1983-lovændringen (lov nr. 207 af 25. maj 1983) Denne lovjustering bestod væsentligst i en effektivisering af håndhævelsen  

 af forbudet mod helårsbeboelse.
Der blev indført regler om påtale og straf.  

 Reglerne om dispensation blev fastholdt meget restriktivt - de særlige  

 tilfælde, der skal vedrøre særlig nødvendigt erhvervsophold samt sygdom.
 Som overgangsbestemmelser blev fastsat, at de mennesker, der i strid med  

 reglerne og trods myndighedernes pålæg om fraflytning fortsat havde ulovligt  

 ophold, skulle kunne opnå dispensation på livstid.
 Det forekommer stadig de lokale myndigheder som et knæk på  

 retsbevidstheden omkring sommerhusbestemmelserne, at de mennesker, der  

 flyttede efter kommunens og politiets pålæg, ikke opnåede dispensation, mens  

 de, der trodsede alle pålæg, fik dispensation.
 Heri findes een kilde til senere administrativ og retlig usikkerhed.
2. Praksis frem til i dag Praksis efter 83-loven har været opretholdt så restriktivt, som det var  

 tilsigtet ved lovændringen.
Kommuner, politi og anklagemyndighed varetog  

 håndhævelsen i sagens forskellige stadier.
 Der skete dog i årene derefter en glidning, så et stigende antal sager,  

 især i vinteren 1986/87, ikke blev ført igennem til doms.
Dette kan illustreres af nogle enkelte sager.
For et sommerhus, der  

 udlejedes til et par, hvis husleje blev betalt via kontanthjælp, fandt  

 politimesteren i Hillerød ikke grundlag for at rejse tiltale mod udlejer  

 eller lejerne.
Rigsadvokaten støttede politimesterens afgørelse og lagde vægt på, at når  

 kommunens sociale forvaltning betalte huslejen, kunne en domstol »ikke  

 se bort fra udlejerens og lejernes opfattelse af, at deres handlemåde i nogen  

 grad var sanktioneret af kommunen«.
Det skal supplerende bemærkes, at  

 der ifølge bistandslovens bestemmelser skal ske dækning af klienters  

 opholdsudgifter uanset opholdets eventuelle ulovlige karakter (samme  

 problematik som for Frøstrup-lejren).
 Jægerspris-dommen, afsagt af Østre Landsret 21. maj 1987, omhandlede en  

 »helt almindelig sag«, hvori ikke indgik kommunalt socialt  

 underhold eller tilskud til boligudgift for pågældende sommerhusbeboer.
Det forelå oplyst af bl.a. beboerne selv, at der i vinterhalvåret var  

 benyttet sommerhus som egentlig bolig.
I dommens præmisser siges, at ».  

 . . findes det ikke med tilstrækkelig sikkerhed godtgjort, at de tiltalte er  

 skyldige . . .«.
 I vinteren 1988/89 har politimesterembederne dækkende Nordsjælland ikke  

 villet rejse tiltale for ulovlig sommerhusbeboelse.
3. Eventuel udvidet dispensation Under indtryk af det holdningsskift, der synes at være sket i den  

 politiske debat siden 1983, har nærværende 5 nordsjællandske kommuner påpeget at mindre restriktiv holdning til helårsophold i sommerhusområder i givet  

 fald indføres gennem en lovgivningsændring, at en ikke-bindende ministeriel vejledning om eventuel favorisering af  

 særlige befolkningsgrupper er i modstrid med forarbejderne til 1983-loven, at en ikke-bindende og ikke-lovgivet dispensationsvejledning vil fremme  

 det kaos på området, som er under udvikling, at det for befolkningen må virke uforståeligt forskelsbehandlende, at  

 dispensation i givet fald skulle omfatte specielt ejere, og kun  

 folkepensionister.
4. Hvorledes kan beboelse i sommerhusområder udvides Nærværende 5 kommuner må anse det for nødvendigt, at der sker  

 lovgivningsmæssig præcisering, herunder af eventuelt ændret adgang til  

 helårsophold.
Kommunerne anser det for administrativt ønskeligt og rationelt, at al  

 tilladelse alene kan og må gives af kommunen.
Folketinget må fastsætte  

 kriterierne for eventuel ret til helårsophold i sommerhusområder.
Kommunerne anser det for ønskeligt, at man fortsat i eventuel  

 dispensationspraksis må sigte på at tage hensyn til pågældende  

 sommerhusområdes faktiske tilstand, fysisk som anden servicetilstand.
Tillige  

 må fastholdes hensynet til de fleste sommerhusområders overvejende rekreative  

 karakter.
5. Manglende afklaring af sammenbruddet i håndhævelsen af  

 forbudsbestemmelserne Nærværende 5 kommuner må som det væsentligste synspunkter fremhæve, at  

 løses problemerne med den i dag reelt ophørte mulighed for helårsbeboelse  

 ikke - så vil enhver overvejelse om holdning til dispensationer være  

 overflødig.
Faktum er, at der i hurtigt stigende grad sker beboelse ulovligt.
Miljøministerens angivelser af håndhævelse må desværre betragtes som helt  

 utilstrækkelige.
Dette ses alene i den retstilstand, at politi og  

 anklagemyndighed, med accept af Justitsministeriet, ikke finder bevisførelse  

 mulig - endog når borgeren selv erklærer ikke at have anden egentlig og  

 lovlig bolig end sommerhuset.
6. Afslutning Trods kommunernes opfattelse, at sommerhusområderne primært udgør grundlag  

 for befolkningens rekreative beboelse af naturområder - ændrer det ikke det  

 forhold, at man i givet fald gerne vil samarbejde om, at eventuelle  

 justeringer af sommerhusbestemmelserne bliver klare og administrerbare.
