O.1 Omgørelse Formålet med omgørelse er at undgå tilfælde, hvor en borger/virksomhed  

 beskattes på grundlag af en privatretlig disposition, der har utilsigtede  

 skattemæssige virkninger, som er væsentlige og uhensigtsmæssige.  

 Muligheden for at tillade omgørelse forudsætter som udgangspunkt, at den  

 ændringen i den oprindelige privatretlige disposition sker mellem de  

 samme parter.
I sagen  

 SKM2006.405.LSR ,  

 hvor der ikke blev tilladt omgørelse. var forholdet det, at  

 klageren havde anvendt midler placeret i virksomhedsskatteordning  

 til hos en bank at købe aktier, der ikke kunne indgå i  

 virksomhedsordningen, hvorfor der skulle ske ophørsbeskatning.
Med henblik  

 på at undgå dette ønskede klageren at videresælge aktierne til sit  

 holdingsselskab og anmodede derfor om omgørelse vedrørende den oprindelige  

 aftale om køb af aktierne.
Landsskatteretten gav afslag og lagde vægt  

 på, at som anmodningen var indgivet, ville et videresalg til  

 holdingselskabet ikke være en ændring af den oprindelige aftale mellem  

 klageren og banken om køb af aktier, hvorfor der ikke var tale om  

 omgørelse af den disposition, skatteansættelsen hvilede på.  

I modsætning hertil  

 tillod Landsskatteretten i  

 SKM2007.210.LSR ,  

 at der blev tilladt omgørelse af en aktieoverdragelse til 2 personer, idet  

 denne overdragelse skulle annulleres og erstattes af en overdragelse  

 af aktierne direkte til 2 trusts, dvs. en aftale med nye parter.  

 Skatteministeriet har indbragt kendelsen for domstolene med  

 bl.a. den begrundelse, at inddragelse af en ny part ligger uden for  

 rammerne af, hvad det vil sige at ændre eller ophæve den oprindelige  

 disposition.  

  I SFL § 29 findes hjemmel  

 til at tillade omgørelse af rent privatretlige dispositioner i relation  

 til ansættelser af indkomst- eller ejendomsværdiskat, jf. nærmere  

 nedenfor.
En tilsvarende bestemmelse eksisterer ikke vedrørende told- og  

 afgiftsområdet.
SFL § 29 er en videreførelse af den tidligere tilsvarende  

 bestemmelse i SSL § 37 C, blot med den forskel, at anvendelsesområdet  

 for SFL § 29 er udvidet til også at omfatte gaveafgiftsområdet.
 Reglerne om omgørelse i SFL § 29 vil i praksis ikke have  

 betydning i det omfang koncernforbundne parter omfattet af kredsen i  

 ligningslovens § 2, stk. 1, vælger at påberåbe sig og opfylder  

 betingelserne i ligningslovens § 2, stk. 4, for at foretage  

 betalingskorrektion.
Beskrivelsen nedenfor gælder for anmodninger om omgørelser, der er  

 indgivet fra og med 1. juli 1999, jf. § 7, stk. 4, i lov nr. 381 af 2.  

 juni 1999 om ændring af skattestyrelsesloven.
For så vidt angår  

 anmodninger indgivet inden 1. juli 1999 henvises til beskrivelsen i LV  

 Almindelig del 1998, afnist A.H.2.4 og LV Selskaber og aktionærer 1998,  

 afsnit S.F.1.2.6. Denne beskrivelse skal suppleres med dommen  

 SKM2003.140.VLR ,  

 hvor anmodning om omgørelse var indgivet tidligere end 1. juli 1999, og  

 hvor tilladelse til omgørelse blev afslået, fordi det dagældende krav om  

 god tro ikke var opfyldt.
 Reglerne om omgørelse finder ikke anvendelse, når der anmodes om  

 en ren skatteretlig ændring, der ikke er afledt af en ændring af et  

 underliggende privatretligt forhold.
Der kan henvises til  

 SKM2002.212.LR ,  

 hvor det blev lagt til grund, at den dagældende tilsvarende  

 regel i skattestyrelsesloven om omgørelse ikke kunne anvendes til at  

 tillade en bil , der var indskudt i virksomhedsskatteordningen,  

 tilbageført.
Der kan endvidere henvises til  

 SKM2005.121.LR ,  

 hvor reglerne om omgørelse ikke kunne anvendes i en situation, hvor en  

 skattefri fusion ønskedes ændret til en skattepligtig fusion.
Endelig kan  

 nævnes  

 SKM2007.166.LSR ,  

 hvor Landsskatteretten var af den opfattelse, at omgørelsesreglerne ikke  

 kunne anvendes i en situation, hvor der var udbetalt kørselsgodtgørelse  

 fra et selskab til hovedaktionæren.
Betingelserne for at  

 anse kørselsgodtgørelsen for skattefri var ikke opfyldt, hvorfor der  

 blev anmodet om omgørelse, der skulle effektueres ved, at  

 tilbagebetalingen af godtgørelsen blev modregnet i selskabets gæld  

 til hovedaktionæren med tilbagevirkende kraft.
Landsskatterettens  

 begrundelse for at afvise omgørelse var, at anmodningen om omgørelse ikke  

 indeholdte  et ønske om at omgøre en disposition, men derimod et  

 ønske om at foretage et afdrag på en bestående fordring uden relation til  

 den af klageren foretagne kørsel.
LSR-afgørelsen kan formentlig forklares  

 med den valgte sammenkædning med afdrag på gælden, idet der ikke er  

 hjemmel til at tilbagedatere afdrag på gæld.
Isoleret set er  

 udbetaling af kørselsgodtgørelse en privatretlig disposition, der kan  

 omgøres, hvis betingelserne nr. 1-5 i SFL § 29 er opfyldt.
I modsætning hertil kan anføres en række afgørelser, hvor en  

 disposition i grænsetilfælde er blevet anset for at være af privatretlig  

 karakter, således at bestemmelsen i SSL § 37 C (svarende  

 til SFL § 29) har kunnet anvendes.
For det første kan  

 nævnes   

 SKM2006.629.HR ,  

 hvor en anmodning om ændring af en overdragelse med fuld succession til  

 delvis succession samt tilbageførsel af hævede etableringskontomidler blev  

 anset for en anmodning om ændring af en privatretlig  

 disposition.
Endvidere tillod Ligningsrådet i sagen  

 SKM2003.547.LR ,  

 at reglerne om omgørelse kunne anvendes i en situation, hvor der  

 efter gennemførelse af en skattefri virksomhedsomdannelse ønskedes  

 overdraget yderligere af skatteyderens aktiver.
Ligningsrådet udtalte, at  

 der var tale om en ændring af en privatretlig disposition, samt at  

 tilladelsen til omgørelse forudsatte, at parterne skulle foretage sådanne  

 indbyrdes reguleringer, at de blev stillet, som om de yderligere aktiver  

 var overdraget i forbindelse med den oprindelige  

 virksomhedsomdannelse.
Ligningsrådet tillod endvidere omgørelse i  

 sagen  

 SKM2004.32.LR .  

 Anmodningen var en følge af, at det i forbindelse med en skattefri  

 virksomhedsomdannelse var fastsat, at det første regnskabsår skulle løbe i  

 18 måneder.
Dette ønskedes ændret til 12 måneder af hensyn til kravene i  

 virksomhedsomdannelseslovens § 3, stk. 2. Under hensyn til, at  

 omgørelsesinstituttet efter praksis inden gennemførelsen af SSL § 37  

 C havde omfattet sådanne situationer, samt da betingelserne i SSL § 37 C i  

 øvrigt var opfyldt, tillod Ligningsrådet omgørelse af fastsættelse af  

 regnskabsårets længde.
Endelig kan nævnes sagen  

 SKM2004.33.TSS ,  

 hvor Told- og Skattestyrelsen udtalte, at reglerne om omgørelse i SSL § 37  

 C skulle anvendes i en situation, hvor der først var givet tilladelse til  

 skattefri fusion, men hvor det fortsættende selskab efterfølgende ønskede  

 at udstede anparter til anpartshaverne i det ophørende selskab med henblik  

 på at opfylde kravet i fusionsskattelovens § 2, stk. 1.
 Under hensyn til karakteren af hidtidig omgørelsespraksis og de  

 alternative muligheder, der eksisterer for at sikre sig mod uforudsete  

 skattemæssige virkninger af privatretlige dispositioner, er adgangen til  

 at tillade omgørelse begrænset, jf. nærmere nedenfor om betingelserne for  

 omgørelse.
 Disse alternative muligheder er bl.a. adgang til at få en  

 bindende ligningssvar fra told- og  

 skatteforvaltningen/Skatterådet, adgangen efter ligningslovens § 2, stk.  

 4, for koncernforbundne parter til at berigtige en prisaftale ved  

 betalingskorrektion og anerkendelsen efter skatteforvaltningslovens  

 § 28 af retten til at tage et skatteforbehold.
Det fremgår af SFL § 29, stk. 1, at "i det omfang en  

 ansættelse af indkomst- eller ejendomsværdiskat hviler på en  

 privatretlig disposition, kan told- og  

 skatteforvaltningen tillade, at en efterfølgende ændring af  

 dispositionen tilægges virkning for ansættelsen indkomst- eller  

 ejendomsværdiskat (omgørelse)", hvis nærmere angivne betingelser er  

 opfyldte.
En tilladelse til omgørelse indebærer således en accept af, at  

 en efterfølgende ændring af en privatretlig disposition tillægges virkning  

 for den oprindeligt foretagne ansættelse, således at ansættelsen "bliver  

 forkert" og må ændres.
Udgangspunktet er, at parternes ansættelser skal foretages som om den  

 privatretlige disposition aldrig havde fundet sted, dvs. når en  

 disposition fuldstændig ophæves, eller som om dispositionen oprindeligt  

 havde fundet sted på de nu ændrede vilkår, dvs. når der alene ændres  

 vilkår i den oprindelige disposition.
Dette er ensbetydende med, at hvis  

 parterne ønsker dispositionen helt ophævet, skal der foretages  

 kompensation for statusændringer i den mellemliggende periode, eksempelvis  

 forbedringer/forringelser på de tilbageførte aktiver.
Parterne skal  

 skattemæssigt behandle sådanne kompensationsbeløb på samme måde, som det  

 der kompenseres for.
Som et led i retableringen af status på det oprindelige  

 overdragelsestidspunkt skal de foretagne skattemæssige afskrivninger i den  

 mellemliggende periode annulleres, således at den oprindelige overdrager  

 bevarer sit oprindelige afskrivningsgrundlag.
Den oprindelige overdragers  

 adgang til at foretage afskrivning i den mellemliggende periode beror på  

 den almindelige praksis om tilladelse til efterfølgende af- og  

 nedskrivning.
Da hensigten med en fuldstændig ophævelse af den  

 privatretlige disposition som nævnt er at retablere status på det  

 oprindelige aftaletidspunkt, skal der derimod normalt ikke ske  

 tilbageføring af indtægter og udgifter vedrørende løbende underaftaler med  

 tredjemand og personlig virksomhed i den mellemliggende periode.
Hvad  

 angår forrentning af beløb, der betales mellem parterne som led i  

 gennemførelsen af omgørelsen gælder, at manglende forrentning ikke vil  

 have skattemæssige konsekvenser, medmindre der eksisterer særskilt hjemmel  

 til at kræve forrentning, jf ligningslovens § 2, stk. 1, eller den  

 manglende forrentning er udtryk for skattemæssig omgåelse, jf.
TfS 1998,  

 199 HD.
Der skal i anmodningen om tilladelse til omgørelse være en specificeret  

 redegørelse for, hvorledes der reguleres mellem parterne i den  

 mellemliggende periode.
Skatterådet har udnyttet bemyndigelsen i SFL  

 § 29, stk. 2, til at fastsætte generelle retningslinjer.
Af disse  

 retningslinjer fremgår, at der i anmodningen skal oplyses om  

 indbyrdes kompensation for forbedringer, forringelser og afdrag på lån  

 samt i hvilket omfang, der skal ske forrentning af beløb, der betales som  

 led i omgørelsen.
Endvidere skal parterne i anmodningen dokumentere, at  

 der er enighed om omgørelsen samt hvorledes omgørelsen skal gennemføres.
De skattemæssige reguleringer som følge af ændring af en oprindelig  

 privatretlig disposition kræver ikke altid tilladelse til skattemæssig  

 omgørelse.
Som eksempler på, at annullering af de skattemæssige  

 virkninger ikke er betinget af en tilladelse til omgørelse kan nævnes  

 tilfælde, hvor en privatretlig disposition viser sig at være ugyldig eller  

 uvirksom eller i øvrigt efterfølgende reguleres som følge af  

 omstændigheder, der var taget højde for allerede på det oprindelige  

 dispositionstidspunkt.
De skattemæssige reguleringer vil i sådanne tilfælde være en konsekvens  

 af de privatretlige virkninger, således at der kan anmodes om genoptagelse  

 af skatteansættelsen uden indhentelse af tilladelse til omgørelse.  

 Tilsvarende gælder, hvis parterne kan godtgøre, at den privatretlige  

 disposition er udtryk for en ren fejlekspedition, jf. for eksempel TfS  

 2000, 798 LSR, hvor en fejlagtig indbetaling på en kapitalpensionsordning  

 blev skattemæssigt annulleret uden brug af omgørelsesinstituttet.
Se  

 tilsvarende TfS 1998, 682 TSS og TfS 1999, 738 TSS, hvor fejlagtige  

 dispositioner vedrørende pensionsordninger kunne ændres uden anvendelse af  

 omgørelsesinstituttet.
Endelig bemærkes, at behandling efter omgørelsesreglerne efter  

 omstændighederne kan ske, selv om de skattemæssige virkninger ved  

 indgåelse og ændring af en privatretlig disposition er særskilt reguleret  

 i lovgivningen.
Under forudsætning af, at betingelserne i SFL  

 § 29, stk. 1, er opfyldt, kan  efterbeskatning således  

 bortfalde, jf.  

 SKM2003.476.LR .  

 Der var tale om, at den skattepligtige havde anvendt hensatte  

 etableringskontomidler til anskaffelse af en virksomhed, der imidlertid  

 ikke blev godkendt til at være erhvervsmæssigt drevet.
Da samtlige  

 betingelser i den dagældende tilsvarende bestemmelse i SSL § 37  

 C, stk. 1, blev anset for opfyldt, fik den skattepligtige tilladelse til  

 omgørelse.
Dvs. at de hævede midler, incl. renter frem til  

 hævningstidspunktet, kunne tilbageføres til etableringskontoen, således at  

 de skattemæssige virkninger af hævningen bortfaldt.
Se tilsvarende  

 SKM2005.419.LR ,  

 hvor der blev tilladt omgørelse af indbetalinger på en skattebegunstiget  

 pensionsordning.
Klageren havde oprettet ordningen i Danmark, og fortsatte  

 indbetalingen efter fraflytning til grønland.
Det blev anset for en  

 utilsigtet skattemæssig virkning, at der hverken var fradragsret i Danmark  

 eller i Grønland, hvorfor omgørelse blev tilladt, uanset at der ikke i  

 pensionsbeskatningslovens regler var hjemmel til korrektion af  

 indbetalingerne.
Se endvidere  

 SKM2004.291.LR ,  

 hvor der blev tilladt omgørelse i et tilfælde, hvor en indbetaling på en  

 skattebegunstiget pensionsordning kun delvist blev anset for  

 fradragsberettiget løn.
Det overskydende indbetalte beløb kunne således  

 tilbageføres fra pensionskontoen uden efterbeskatning efter reglerne i  

 pensionsbeskatningsloven.
Tilsvarende blev der tilladt omgørelse i  

 SKM2006.789.LSR ,  

 hvor den skattepligtige som følge af en manglende  

 revisorerklæring blev nægtet fradrag for en pensionsindbetaling i  

 henhold til PBL § 15 A og derfor ønskede indbetalingen  

 tilbageført.
Derimod blev der i  

 SKM2006.245.LSR  

 ikke tilladt omgørelse vedrørende indbetaling på en pensionsordning, idet  

 anledningen til ønsket om tilbageføring fra pensionsordningen ikke var  

 utilsigtede eller uforudsete skattemæssige virkninger, men derimod  

 udfaldet af en privat voldgiftssag.
Det er en overordnet forudsætning for en tilladelse til omgørelse, at  

 det er faktisk muligt i hovedtræk at genetablere den oprindelige  

 privatretlige tilstand, jf.  

 SKM2002.321.LR ,  

 hvor tilladelse til omgørelse forudsatte tilbageføring af forrentning af  

 et lån mellem en anpartshaver og dennes selskab.
Tilladelse til  

 omgørelse blev nægtet, fordi selskabet var opløst og efter det oplyste  

 ikke ville blive forsøgt reassumeret.
Der blev ligeledes nægtet tilladelse  

 i  

 SKM2005.121.LR ,  

 hvor Ligningsrådet udtalte, at et selskabs opløsning - herunder ved  

 fusion - er uigenkaldelig i den forstand, at der ikke kan ske en  

 "genoplivelse" af det tidligere selskab som juridisk person.
Modsat  

 SKM2003.470.LR ,  

 hvor der blev tilladt omgørelse i en situation, hvor et dansk selskab  

 havde foretaget kapitalindskud i et amerikansk datterselskab uden  

 modsvarende udstedelse af aktier i datterselskabet.
Omgørelsen gik ud på,  

 at beskatningen kunne frafaldes, hvis datterselskabet nu udstedte  

 de aktier, der oprindelig skulle have været udstedt i forbindelse med  

 kapitalindskuddet.
Det var ikke til hinder for tilladelsen til omgørelse,  

 at der efter de civilretlige amerikanske regler ikke kunne udstedes aktier  

 med tilbagevirkende kraft.
Endvidere kan nævnes afgørelsen  

 SKM2004.344.LR ,  

 hvor der blev tilladt omgørelse af en skattefri virksomhedsomdannelse af  

 et interessentskab, der var gennemført ved, at interessentskabets  

 aktiebeholdning var overdraget til et nystiftet selskab.
Tilladelsen  

 indebar, at de overdragne aktier skulle føres tilbage til  

 interessentskabet, hvorimod det ikke blev krævet, at det nystiftede  

 selskab nødvendigvis skulle opløses ved likvidation, idet stiftelsen ikke  

 blev anset for en tilstrækkelig integreret del af virksomhedsomdannelsen.
Til forskel herfra har Ligningsrådet i afgørelsen TfS1994.694.LR  

 udtalt, at en tilbageføring af det nystiftede selskab til stifteren ikke  

 kan udløse tilladelse til omgørelse.
Endelig kan nævnes afgørelsen  

 SKM2004.155.LR ,  

 hvor omgørelsesreglerne ikke kunne anvendes til ændre den tidligere  

 aftalte dato for overdragelse af en bil til hovedanpartshaverens  

 selskab.
Efter SFL § 29, stk. 1, nr. 1, der svarer til den tidligere  

 SSL § 37 C, stk. 1, nr. 1, må dispositionen "ikke i overvejende  

 grad have være båret af hensyn til at spare eller udskyde skatter eller  

 afgifter." Omgørelse af dispositioner i form af fx overdragelse af aktiver  

 til en åbenbar over- eller underkurs vil således normalt ikke kunne  

 tillades, jf. f.eks.  

 SKM2002.403.LR ,  

 hvor der ikke blev tilladt omgørelse af en gaveoverdragelse af aktier fra  

 forældre til børn til en væsentlig underkurs, idet det blev lagt til  

 grund, at et af hovedformålene med overdragelsen var at undgå, at børnene  

 skulle betale gaveafgift.  På den anden side vil omgørelse normalt  

 kunne tillades af dispositioner, der indebærer succession, selvom  

 successionen indebærer en skatteudskydelse.
Dette skyldes, at en sådan  

 dispositionen må antages i overvejende grad at være båret af andre hensyn  

 end at udskyde skatten.
Se også   

 SKM2006.629.HR ,  

 hvor der var sket overdragelse med succession, hvilket ikke var til  

 hinder for omgørelse.
Se endvidere  

 SKM2006.789.LSR ,  

 hvor SFL § 29, stk. 1, nr. 1, ikke var til hinder for omgørelse i en  

 situation, hvor en avance ved salg af virksomhed var indbetalt på en  

 pensionsordning i henhold til PBL § 15 A, idet formålet med oprettelse af  

 ordningen ikke blot var skattebesparelse, men også at sikre fremtidige  

 pensionsindtægter.
I sagen  

 SKM2003.422.LR  

 blev tilladelse til omgørelse nægtet i et tilfælde, hvor den  

 skattepligtige havde indtægtsført vederlaget for en arbejdsopgave i sit  

 100%-ejede selskab, men hvor skattemyndighederne beskattede vederlaget hos  

 den skattepligtige selv.
Begrundelsen for afslaget var, at  

 indtægtsførelsen i selskabet tilsigtede skatteudskydelse.
Sidstnævnte  

 afgørelse har været genbehandlet, men fastholdt, jf.  

 SKM2004.68.LR . Se  

 tilsvarende  

 SKM2006.133.VLR ,  

 hvor betingelsen i SFL § 29, stk. 1, nr. 1, ikke var opfyldt i en  

 situation, hvor en revisor blev anset for rette indkomstmodtager i forhold  

 til et honorar, der var indtægstført i revisorens selskab.
På linje  

 hermed er dommen  

 SKM2005.489.VLR ,  

 hvor den skattepligtige drev forfatter- og komponistvirksomhed i  

 selskabsform og havde undladt at lade sig udbetale løn, uanset at  

 selskabet ikke var nødlidende.
Som følge heraf blev udbetalt rejse-  

 og befordringsgodtgørelse anset for skattepligtig indkomst for den  

 skattepligtige, der derfor ønskede tilladelse til omgørelse, således at  

 der alligevel blev udbetalt løn.
Omgørelse blev nægtet med henvisning til  

 SFL § 29, stk. 1, nr. 1, og nr. 3, idet lønafkaldet blev anset for i  

 overvejende grad at motiveret af skattebesparelse, ligesom de relevante  

 oplysninger ikke var lagt klart frem for myndighederne.
Efter SFL § 29, stk. 1, nr. 2, der svarer til den tidligere  

 SSL § 37 C, stk. 1, nr. 2, skal dispositionen "utvivlsomt have  

 haft utilsigtede skattemæssige virkninger, der er væsentlige."  

 Dispositionen skal således have haft væsentlige utilsigtede virkninger for  

 den skattepligtige.
I kravet om væsentlighed ligger ikke et krav om  

 væsentlighed i relation til den pågældende disposition, men et generelt  

 krav om, at de uforudsete skattemæssige virkninger er  

 væsentlige.
Den ledende dom om betingelse nr. 2 er  

 SKM2006.629.HR ,  

 hvor det fastslås, at betingelse nr. 2 er opfyldt, medmindre den  

 skattepligtige rent faktisk var bekendt med de efterfølgende skattemæssige  

 virkninger.
I denne sag havde den skattepligtige anvendt  

 etableringskontomidler til køb af faderens ejendom og med fuld succession.  

 Da der i forbindelse med fuld succession ikke kan anvendes  

 etableringskontomidler, skulle der ske efterbeskatning efter reglerne  

 herom i etableringskontoloven.
Der blev derfor anmodet om omgørelse,  

 således at overdragelsen i stedet for skulle ske med delvis succession.  

 Højesteret anså betingelsen i den dagældende SSL § 37 C, stk. 1, nr. 2,  

 for opfyldt, selv om den skattepligtige inden indgivelsen af  

 selvangivelsen havde modtaget et brev fra den lokale skattechef om, at det  

 ikke var muligt at anvende etableringskontomidler.
Den skattepligtige  

 havde imidlertid ikke åbnet dette brev, og havde derfor på tidspunktet for  

 indgivelse af selvangivelse med valg af fuld succession ikke kendskab til  

 brevets indhold.
Følgende kan citeres fra præmisserne i Højesterets dom:  

 "Højesteret finder, at bestemmelsen efter sin ordlyd må forstås således,  

 at der ikke i nr. 2 er hjemmel til at betinge omgørelse af andet og mere  

 end, at den privatretlige disposition blev foretaget, uden at de  

 skattemæssige virkninger, som indtræder, var forudset på  

 dispositionstidspunktet.
Omgørelse kan således ikke nægtes med henvisning  

 til, at den skattemæssige virkning burde være forudset, eller at  

 selvangivelse blev indleveret med kendskab til den skattemæssige  

 konsekvens.
På denne baggrund lægger Højesteret efter bevisførelsen til  

 grund, at der i sagen utvivlsomt foreligger utilsigtede skattemæssige  

 virkninger.
Væsentligheden er ikke bestridt." Som følge af begrundelsen i  

 SKM2006.629.HR  

 kan begrundelsen i   

 SKM2006.245.LSR ,  

 ikke opretholdes, idet Landsskatteretten i sin begrundelse for ikke at  

 anse betingelse nr. 2 for opfyldt, har henvist til, at det burde have  

 stået klageren klart, at et indskud på en pensionsordning ikke  

 kunne udnyttes fuldt ud fradragsmæssigt.
Efterfølgende har  

 Landsskatteretten da også i  

 SKM2006.789.LSR  

 givet en klager medhold i, at der var tale om utilsigtede  

 skattemæssige virkninger i en situation, hvor klageren var blevet nægtet  

 fradrag for indbetaling af en ejendomsavance på en  

 ophørspensionskonto, jf.
PBL § 15 A. Årsagen til, at fradrag blev nægtet  

 var, at der som krævet i bek. nr. nr. 326 af 10. maj 2001 om beskatning af  

 pensionsordninger ikke var indsendt en revisorerklæring om fortjenestens  

 størrelse.
Skattecentret havde anset dette krav for så klart  

 foreskrevet, at der i modstrid med Landsskatterettens afgørelse ikke  

 var tale om utilsigtede skattemæssige virkninger, når kravet ikke blev  

 efterlevet.
 Derimod er det daværende Ligningsråds praksis  

 vedrørende perioden inden  

 SKM2006.245.LSR  

 i overensstemmelse med ovennævnte højesteretsdom.  Fra denne praksis  

 kan nævnes følgende afgørelser:
Endvidere kan henvises til  

 SKM2002.122.LR .  

 I denne sag var der anmodet om tilladelse til omgørelse af salg af aktier  

 foretaget mindre end 3 år efter anskaffelsen.
Uanset at den skattepligtige  

 havde overset en klar lovregel, blev betingelsen i den dagældende  

 tilsvarende bestemmelse i SSL § 37 C, stk. 1, nr. 2, anset for  

 opfyldt, således at der blev givet tilladelse til omgørelse.
I Ligningsrådets afgørelse  

 SKM2001.657.LR    

 blev der tilladt omgørelse af et vederlag for goodwill overdraget mellem  

 interesseforbundne selskaber, der var blevet beskattet som tilskud,  

 allerede fordi det utvivlsomt ikke var tilsigtet, at vederlaget skulle  

 behandles som tilskud.
På linje hermed kan anføres Ligningsrådets  

 afgørelse i  

 SKM2001.289.LR ,  

 hvor der blev tilladt omgørelse, uanset at det direkte fulgte af  

 virksomhedsskattelovens § 1, stk. 2, at anvendelse af  

 virksomhedsskatteordningen til anskaffelse af investeringsbeviser udløste  

 efterbeskatning.
Tilsvarende  

 SKM2006.404.LSR ,  

 hvor der blev tilladt omgørelse vedrørende anskaffelse af  

 investeringsbeviser, der ikke kunne indgå i virksomhedsskatteordningen,  

 således at købet af investeringsbeviser blev tilbageført og erstattet af  

 køb af obligationer, der kunne indgå i virksomhedsskatteordningen.
Der blev ligeledes tilladt omgørelse med henblik på at annullere en  

 aftalt forrentning i sagen   

 SKM2001.221.LR ,  

 hvor der i tillid til skattemyndighedernes senere af Højesteret  

 underkendte praksis om fikseret rente var aftalt og selvangivet  

 forrentning i et selskabsmellemværende.
Beskatningen af den selvangivne  

 renteindtægt blev på dette grundlag anset for en utilsigtet skattemæssig  

 virkning.
 Modsat blev der i sagen   

 SKM2001.537.LSR  

 nægtet tilladelse til omgørelse, fordi den aftalte og selvangivne  

 forrentning blev anset for en følge af koncernens interne  

 forretningspraksis, således at beskatningen af den selvangivne  

 renteindtægt ikke var en utilsigtet skattemæssig virkning.
Efter SFL § 29, stk. 1, nr. 3, der svarer til den tidligere  

 SSL § 37 C, stk. 1, nr. 3, skal dispositionen "have været lagt klart  

 frem for myndighederne." Dispositionen skal således oprindeligt have været  

 lagt klart frem for den skatteansættende myndighed.
Denne betingelse var  

 ikke opfyldt hverken i  

 SKM2002.403.LR .,  

 SKM2003.422.LR .,  

 eller  

 SKM2005.489.VLR .  

 Sidstnævnte er refereret under omtalen af SFL § 29, stk. 1, nr. 1. Som  

 seneste dom kan nævnes  

 SKM2006.188.VLR ,  

 hvor den skattepligtige ønskede omgørelse af en overdragelse af nogle  

 anparter til det af ham ejede holdingselskab.
Da overdragelsen  

 fejlagtigt var sket til overpris, var avancebeskatningen blevet for  

 stor.
Retten fandt ikke, at oplysningen om overdragelsen var lagt  

 klart frem, da der hverken var oplyst noget om den i selskabets  

 årsregnskab eller i overdragerens selvangivelse, og det ændrede ikke noget  

 heri, at overdragelsen var oplyst til alkoholbevillingsmyndigheden.
Efter SFL § 29, stk. 1, nr. 4, der svarer til den tidligere  

 SSL § 37 C, stk. 1, nr. 4, er det en betingelse, at "de privatretlige  

 virkninger af den ændring af dispositionen, der ønskes tillagt  

 skattemæssig virkning, skal være enkle og overskuelige." En tilladelse til omgørelse kan således afslås, hvis en imødekommelse  

 af omgørelsesanmodningen vil resultere i en sådan uklarhed om de  

 privatretlige virkninger heraf, at det vil være nødvendigt at foretage  

 væsentlige skønsmæssige skatteansættelser.
I sagen  

 SKM2004.155.LR  

 blev der anmodet om tilladelse til at ændre datoen for den skattepligtiges  

 køb af en tidligere firmabil.
Da købet skete med den skattepligtiges  

 eget selskab som mellemled ville en tilladelse til omgørelse udløse så  

 mange kompenserende reguleringer, at betingelsen i den dagældende  

 tilsvarende bestemmelse i SSL § 37 C, stk. 1, nr. 4, ikke blev anset  

 for opfyldt.
 Bestemmelsen er i øvrigt parallel til bestemmelsen om  

 skatteforbehold i SFL § 28, stk. 2, jf. afsnit  

O.2  

 .
 Efter SFL § 29, stk. 1, nr. 5, der svarer til den  

 tidligere SSL § 37 C, stk. 1, nr. 5, er adgangen til omgørelse  

 betinget af, »at alle, der vil blive berørt af en tilladelse til  

 omgørelse, tiltræder omgørelsesanmodningen.« Det påhviler den  

 skattepligtige at dokumentere, at betingelserne for omgørelse er opfyldt.
Kompetencen til at tillade omgørelse vedrørende anmodninger indgivet  

 fra og med 1. november 2005 er placeret hos SKAT, hvis  

 afgørelser kan påklages til Landsskatteretten.
Vedrørende anmodninger  

 indgivet inden den 1. november 2005 henvises til den tidligere udgave  

 af denne vejledning 2005 - 2.
 Af ikrafttrædelsesbestemmelsen i SFL § 62 fremgår, at i det  

 omfang, der pr. 1. november 2005 verserer uafsluttede 1. instans- og  

 klagesager om omgørelse, skal 1. instanssager i den skatteansættende  

 myndighed overgå til behandling i SKAT, medens  

 klagesager i det inden 1. november 2005  

 eksisterende Ligningsrådet skal overgå til behandling i  

 Landsskatteretten.
 Hvis anmodningen om omgørelse er indgivet inden 3 år og 4 måneder fra  

 udløbet af det pågældende indkomstår, og betingelserne i SFL  

 § 29 er opfyldt, gælder ingen yderligere betingelser for at kunne  

 tillade omgørelse og dermed genoptagelse efter SFL § 26, stk. 2.
Anderledes, hvis anmodningen om omgørelse er indgivet mere end 3 år og  

 4 måneder efter udløbet af det pågældende indkomstår.
Hvis en sådan  

 anmodning er indgivet efter 12. marts 2003, forudsætter  

 en tilladelse til omgørelse, at genoptagelsesfristerne vedrørende den  

 efterfølgende ændring af skatteansættelser er overholdt.
Hvis  

 betingelserne for tilladelse til omgørelse er opfyldt, vil der være  

 grundlag for genoptagelse efter SFL § 27, stk. 1, nr. 1, forudsat 6  

 måneders reaktionsfristen i SFL § 27, stk. 2, er overholdt, jf.  

 nærmere herom i afsnit   

 G.1.1.2 .  

 Det fremgår her, at SKAT har kompetencen til at træffe afgørelse om  

 såvel genoptagelse som omgørelse, herunder afgørelse om  

 overholdelse af 6 måneders reaktionsfristen i SFL § 27, stk. 2, og  

 med samme klageadgang som selve genoptagelsesspørgsmålet, dvs. til  

 Landsskatteretten, når det drejer sig om 6 måneders fristen i  

 omgørelsessager.
 Er en anmodning indgivet inden 12. marts 2003 og mere end 3  

 år efter udløbet af det pågældende indkomstår og vedrører indkomstårene  

 1997-1999 gælder yderligere minimumsgrænsen på 5.000 kr i den inden den 2.  

 juni 2003 gældende bestemmelse i SSL § 35, stk. 2, jf. nærmere herom i den  

 tidligere udgave af denne vejledning 2005-3 under  

G.3.2.1 .  

 Hvis en tilsvarende anmodning vedrører indkomstårene 1990-1996  

 gælder den dagældende minimumsgrænse på vejledende 3.000 kr, jf. den  

 tidligere udgave af denne vejledning 2005-3 under   

 G.3.2.2.1 .
Efter SFL § 29, stk. 3 er omgørelse betinget af, at der  

 betales et gebyr på 1.100 kr (i 1987-niveau)  Gebyret reguleres  

 efter personskattelovens § 20 og udgør 1.900 kr i 2006 (1.900 kr  

 i 2005) Gebyret skal betales, før behandlingen af  

 omgørelsesanmodningen påbegyndes.
Tilbagekaldes en anmodning om  

 omgørelse, tilbagebetales gebyrer, der er betalt.
Gebyret tilbagebetales  

 ikke, hvis omgørelse nægtes.
I forbindelse med varsling af en ansættelsesændring, der udspringer af  

 en privatretlig disposition, skal told- og  

 skatteforvaltningen give vejledning om muligheden for omgørelse  

 efter SFL § 29, såfremt omgørelse efter en konkret vurdering må  

 anses for et nærliggende og relevant alternativ for den skattepligtige.  

 Vejledningspligten gælder navnlig, hvor den privatretlige disposition er  

 indgået mellem interesseforbundne parter og dette er myndigheden bekendt.  

 Der skal dog ikke gives en sådan vejledning i tilfælde, hvor det må anses  

 for åbenbart, at betingelserne for at tillade omgørelse ikke er  

 opfyldt.
Skatterådet har i henhold til bemyndigelsen i  

 skatteforvaltningslovens § 29, stk. 2, foreslået følgende ordlyd til  

 vejledning: "Som et alternativ til at påklage den foreslåede ændring af  

 skatteansættelsen henledes opmærksomheden på muligheden for at anmode om  

 tilladelse til skattemæssig omgørelse, såfremt betingelserne  

 i skatteforvaltningslovens § 29 er opfyldt.
Hvis der anmodes om  

 tilladelse til omgørelse, skal der ved anmodningen betales et gebyr i  

 henhold til skatteforvaltningslovens § 29, stk. 3. Nærmere  

 oplysninger om reglerne for omgørelse kan fås ved henvendelse  

 hertil." Hvis en anmodning om omgørelse indgives sideløbende med en verserende  

 klagesag vedrørende den skatteansættelse, der ønskes omgjort, skal  

 anmodningen om omgørelse som udgangspunkt sættes i bero.
Hvis den  

 skattepligtige ikke er enig i, at behandlingen af anmodningen om omgørelse  

 stilles i bero, således at der bliver truffet afgørelse om omgørelse inden  

 afslutningen af klagesagen vedrørende skatteansættelsen, skal en eventuel  

 tilladelse til omgørelse betinges af, at tilladelsen udnyttes inden 3  

 måneder.
Ved udnyttelse af tilladelsen bortfalder grundlaget for den  

 verserende klagesag.
O.2 Skatteforbehold Beskrivelsen nedenfor gælder for skatteforbehold, der er taget fra og  

 med 1. juli 1999, jf. § 7, stk. 6, i lov nr. 381 af 2. juni 1999 om  

 ændring af skattestyrelsesloven.
For så vidt angår skatteforbehold, der er  

 taget inden 1. juli 1999, henvises til beskrivelsen af den tidligere  

 administrative praksis i Ligningsvejledningen Almindelig del 1998,  

 A.H.2.4.1.
Et skatteforbehold er en betingelse for en privatretlig disposition,  

 der medfører at dispositionen bortfalder eller får et andet indhold (eller  

 kan bortfalde eller få et andet indhold), hvis myndighederne ved  

 ansættelsen af indkomst- eller ejendomsværdiskat, herunder  

 gaveafgift, tillægger dispositionen en anden skatteretlig virkning  

 end forudsat.
Et skatteforbehold er i sagens natur ikke kun rettet til den  

 eller de borgere/virksomheder, der har disponeret, men også til  

 skattemyndighederne.
 Et skatteforbehold kan udformes således, at det automatisk bliver  

 virksomt, hvis den udløsende skatteretlige virkning indtræder, eller  

 således at forbeholdet kun bliver virksomt, hvis det gøres gældende.
 Skatteforbehold vedrører til en vis grad samme problemområde som  

 omgørelse, jf. skatteforvaltningslovens § 29, og skatteforbehold  

 giver anledning til tilsvarende administrative problemer som omgørelse.
Efter SFL § 28, stk. 1 tillægges et skatteforbehold af  

 bevismæssige grunde kun skatteretlig virkning, "hvis det er klart,  

 skriftligt og oplyst over for told- og  

 skatteforvaltningen senest samtidig med at myndigheden oplyses om  

 dispositionens øvrige indhold." SKAT oplyses normalt om dispositionens nærmere indhold ved  

 at der som led i ligningsarbejdet rekvireres dokumentation for  

 dispositionens indhold.
Det er ikke et krav, at skatteforbehold oplyses i  

 selvangivelsen.
Det kan ikke kræves, at skattemyndighederne på forhånd tager stilling  

 til et skatteforbehold, før skatteforbeholdet er gjort gældende.
Af TfS  

 1998, 680 LR følger imidlertid, at der kan ske en fremrykket stillingtagen  

 til et skatteforbehold i forbindelse med en anmodning om bindende  

 ligningssvar, idet gyldigheden af skatteforbeholdet var en betingelse for  

 at kunne give bindende forhåndsbesked om en allerede foretaget  

 disposition.
Det er forudsat i forarbejderne til den tidligere bestemmelse  

 i SSL § 37 B, som er afløst og ført videre  

 med den tilsvarende bestemmelse i SFL § 28, at et  

 skatteforbehold kun kan tillægges skatteretlig virkning, hvis det er taget  

 senest samtidig med den disposition, det er knyttet til.
Vedrørende  

 spørgsmålet om bevisbyrden for, at der er taget et skatteforbehold, kan  

 henvises til  

 SKM2001.495.HR ,  

 der vedrører perioden inden 1. juli 1999, men må antages at finde  

 tilsvarende anvendelse for skatteforbehold taget efter 1. juli 1999. I  

 denne sag havde den skattepligtige ikke løftet bevisbyrden for, at et  

 skatteforbehold var taget inden aftalen om overdragelse.
Vedrørende  

 betingelsen om klarhed bemærkes, at det er  forudsat i  

 forarbejderne, at et skatteforbehold utvetydigt skal angive, hvilke  

 skatteretlige virkninger, der udløser forbeholdet.
Endvidere er det forudsat i forarbejderne, at det skal fremgå af  

 skatteforbeholdet, hvilke privatretlige virkninger det skal tillægges,  

 hvis den skatteretlige forudsætning brister.
Det kan ikke skatteretligt  

 tillægges betydning, hvis fx et skatteforbehold angiver, at parterne i en  

 aftale frit kan indgå en ny aftale med oprindelig virkning, hvis  

 skatteforbeholdet bliver aktuelt, eller hvis der i skatteforbeholdet er  

 indbygget skatteforbehold vedrørende en alternativ aftale.
 Sidstnævnte forbud er ikke til hinder for, at et skatteforbehold er  

 udformet således, at de skattepligtige kan vælge mellem helt at ophæve den  

 privatretlige disposition eller foretage det mindre skridt at ændre vilkår  

 i den i øvrigt opretholdte privatretlige disposition i overensstemmelse  

 med eksempelvis skattemyndighedernes værdiansættelse.
I afgørelsen  

 SKM2001.44.LSR  

 blev et skatteforbehold ikke anerkendt som følge af manglende opfyldelse  

 af klarhedsbetingelsen.
Skatteforbeholdet blev gjort gældende, fordi  

 skattemyndighederne anså 2 hovedanpartshavere for rette indkomstmodtagere  

 af et konsulentvederlag i stedet for deres selskab.
Den omstændighed, at  

 skattemyndighederne ikke havde anerkendt selskabet som rette  

 indkomstmodtager, var ikke ensbetydende med, at skattemyndighederne dermed  

 havde taget stilling til, hvorledes aftalen skulle have været udformet for  

 at anse hovedanpartshaverne som rette indkomstmodtagere.
Når det i  

 skatteforbeholdet bl.a. var aftalt, at parterne skulle kunne indrette sig  

 efter myndighedernes anvisning, var skatteforbeholdets indhold under disse  

 omstændigheder ufyldestgørende.
Selv om afgørelsen vedrører et  

 skatteforbehold taget inden den 1. juli 1999, må den antages at finde  

 tilsvarende anvendelse for skatteforbehold taget efter den 1. juli  

 1999.
Afgørelsen af om et skatteforbehold skal tillægges skatteretlig  

 virkning træffes af SKAT som led i den almindelige ligning, og  

 afgørelser herom påklages administrativt som andre afgørelser om de  

 skatteretlige virkninger af en privatretlig disposition.
Det vil normalt  

 sige til skatteankenævnet og Landsskatteretten.
Et skatteforbehold, der fx  

 først gøres gældende under Landsskatterettens behandling af en klage, skal  

 ikke behandles af Landsskatteretten i første instans, men  

 af SKAT i form af en anmodning om genoptagelse af  

 skatteansættelsen.
Hvis anmodningen om udnyttelse af et skatteforbehold indgives  

 inden 3 år og 4 måneder fra udløbet af det pågældende indkomstår, vil der  

 kunne tillades genoptagelse efter SFL § 26, stk. 2, hvis  

 betingelserne i SFL § 28 om skatteforbehold er opfyldt.
Hvis  

 anmodningen om udnyttelse af et skatteforbehold indgives efter  

 12. marts 2003 og mere end 3 år og 4 måneder efter udløbet af det  

 pågældende indkomstår og vedrører indkomstår fra og med 1997, er  

 tilladelse til genoptagelse, bortset fra opfyldelse af kravene i SFL  

 § 28, betinget af, at kravet i SFL § 27, stk. 2, om en   

 reaktionsfrist på 6 måneder er opfyldt, jf.  

 G.1.1.2 .  

 Er anmodningen indgivet inden den 12. marts 2003 og vedrører indkomstårene  

 1997-1999 gælder yderligere minimumsgrænsen på 5.000 kr i den inden den 2.  

 juni 2003 gældende bestemmelse i SSL § 35, stk. 2, jf. nærmere herom i den  

 tidligere udgave af denne vejledning 2005-3 under  

 G.3.2.1.  Er der tale om indkomstår inden 1997 gælder en  

 vejledende minimumsgrænse på 3.000 kr og en vejledende reaktionsfrist på 3  

 måneder, jf. den tidligere udgave af denne vejledning 2005-3 under   

 G.3.2.2.1 .
Efter SFL § 28, stk. 2, "kan told- og  

 skatteforvaltningen afvise at tillægge et skatteforbehold virkning  

 for en ansættelse, hvis de privatretlige virkninger af skatteforbeholdet  

 ikke er klare og overskuelige." Formålet hermed er at imødegå, at skattemyndighederne bringes i en  

 situation, hvor de på grund af uklarhed om de privatretlige virkninger af  

 skatteforbeholdet bliver nødt til at foretage væsentlige skønsmæssige  

 ansættelser.
Anvendelsesområdet for SFL § 28, stk. 2, er derfor  

 begrænset til situationer, hvor det ikke vil være muligt at afklare det  

 privatretlige grundlag for en ny ansættelse i tilstrækkelig grad.
 I forarbejderne til den tidligere bestemmelse i SSL § 37 B,  

 der nu er afløst af den tilsvarende bestemmelse i SFL § 28 er  

 som eksempel på bestemmelsens anvendelse nævnt den situation, hvor  

 dispositionen vedrører overdragelse af en virksomhed, og skatteforbeholdet  

 først bliver udløst adskillige år efter overdragelsen og med den virkning,  

 at virksomhedsoverdragelsen med den efterfølgende drift skal  

 tilbageføres.
 Det vil således kunne have betydning, hvor lang tid der går fra  

 dispositionens foretagelse til skatteforbeholdet bliver aktuelt.
 En afvisning af at tillægge et skatteforbehold skattemæssig virkning  

 indebærer, at den privatretlige disposition skatteretligt består, indtil  

 skattemyndighederne modtager meddelelse om, at dispositionen er ændret med  

 fremtidig virkning.
O.3 Ændring af valg foretaget i forbindelse med  

 selvangivelsen SFL § 30 regulerer ændring af valg foretaget i forbindelse med  

 selvangivelsen.
Bestemmelsen er en videreførelse af SSL § 37 D.  

 Bestemmelsens anvendelsesområde er dog udvidet i forhold til tidligere med  

 gaveafgiftsområdet.
 I henhold til SFL § 30, stk. 1, kan SKAT efter anmodning fra den  

 skattepligtige tillade, at en skattepligtig ændrer et valg i  

 selvangivelsen, i det omfang myndighederne har foretaget en ansættelse af  

 indkomst- eller ejendomsværdiskat, der har betydning for valget, og valget  

 som følge heraf har fået utilsigtede skattemæssige konsekvenser.
Der findes i skattelovgivningen en række bestemmelser, hvorefter  

 skatteansættelsen er afhængig af, at den skattepligtige træffer et valg i  

 forbindelse med selvangivelsen.
Udgangspunktet i disse tilfælde er, at  

 valget er bindende for den skattepligtige, således at valget ikke senere  

 kan ændres med virkning for skatteansættelsen.
 Baggrunden for bestemmelsen er, at såfremt skattemyndighederne  

 tilsidesætter selvangivelsen, og valget som følge heraf får  

 uhensigtsmæssige skattemæssige virkninger for den skattepligtige, kunne  

 den skattepligtige imidlertid ikke på tidspunktet for indgivelsen af  

 selvangivelsen forudse de skattemæssige konsekvenser af valget, hvorfor  

 det forekommer urimeligt af fastholde den skattepligtige herpå.
Bestemmelsen finder anvendelse ved siden af de regler, hvorefter den  

 skattepligtige i nærmere angivne situationer kan ændre et tidligere  

 foretaget valg på selvangivelsen.
Bestemmelsen finder dog ikke anvendelse,  

 hvis materielle regler i anden lovgivning forhindrer et ændret valg.
 Det er en betingelse for tilladelse til ændring efter bestemmelsen, at  

 det tidligere trufne valg som følge af myndighedernes korrektion eller  

 ændring af skatteansættelsen ikke har de skattemæssige virkninger, der var  

 forudsat, da valget blev truffet, og at den skattepligtige kan godtgøre,  

 at det vil have økonomiske konsekvenser, såfremt valget opretholdes.
I  

 SKM2004.349.LR  

 fandt Ligningsrådet ikke, at SSL § 37 D, stk. 1 var opfyldt, hvorfor  

 Ligningsrådet afslog anmodningen om at ændre valg i selvangivelsen.
Den  

 skatteansættende myndighed havde foretaget en ændring af  

 skatteansættelsen, men ansættelsesændringen relaterede sig ikke til det  

 valg, som skatteyderen ønskede at ændre.
Ligeledes fik en forening, der havde indgivet selvangivelse og var  

 lignet i overensstemmelse hermed, afslag fra Landsskatteretten på en  

 anmodning om under henvisning til den dagældende bestemmelse i  

 skattestyrelseslovens § 37 D i stedet at indgive erklæringsselvangivelse,  

 jf.   

 SKM2006.563.LSR .  

 Landsskatteretten fandt således, at der ved foreningens valg af at indgive  

 selvangivelse i stedet for erklæringsangivelse ikke var tale om et  

 selvangivelsesvalg i dagældende § 37 D's forstand, idet valget stod mellem  

 at indgive enten selvangivelse eller erklæringsskrivelse efter  

 fondsbeskatningslovens § 15, stk. 2, som alternativ til selvangivelsen,  

 men ikke valg vedrørende indholdet af selvangivelsen eller det  

 selvangivne.
Bestemmelsen i dagældende § 37 D fandt derfor ikke  

 anvendelse.
Da det er en betingelse, at de skattemæssige virkninger var forudsat,  

 da valget blev truffet, kan en skattemæssig korrektion vedrørende  

 omstændigheder, der først opstår efter tidspunktet for valget, ikke føre  

 til ændring af det trufne valg.
Eksempelvis giver bestemmelsen ikke adgang  

 til at ændre et fravalg af virksomhedsskatteordningen for indkomståret  

 2001, hvis skatteyderen efterfølgende bliver opmærksom på, at der for  

 samme år er erhvervet endelig ret til store licensindtægter fra udlandet  

 og skattemyndighederne herefter forhøjer skatteansættelsen.
 Der vil ikke kunne opnås tilladelse til ændring af valg på  

 selvangivelsen efter bestemmelsen, hvis der foreligger strafbare forhold,  

 eller hvis der er tale om forsøg på skatteunddragelse.
Bestemmelsen vil eksempelvis kunne finde anvendelse, såfremt  

 skattemyndighederne i modsætning til den skattepligtige finder, at en bil  

 placeret i virksomhedsskatteordningen udelukkende er anvendt privat.
Den  

 skattepligtige kan herefter på baggrund af myndighedernes ansættelse ændre  

 sit oprindelige valg, således at bilen placeres uden for  

 virksomhedsskatteordningen.
I  

 SKM2004.41.LR  

 og  

 SKM2004.79.LR  

 har Ligningsrådet fundet, at betingelserne i SSL § 37 D i det hele er  

 opfyldt.
I begge afgørelserne fandt Ligningsrådet således, at der kunne  

 gives tilladelse til at en blandet benyttet bil efterfølgende udtages af  

 virksomhedsordningen.
I  

 SKM2004.196.LR  

 har ligningsrådet fundet, - ved en lempelig fortolkning af (den  

 dagældende) SSL § 37 D, som har støtte i forarbejderne - at der kunne  

 gives tilladelse til efterfølgende at udtage en blandet benyttet bil af  

 virksomhedsordningen.
Situationen var den, at der i 2002 skete en  

 ansættelsesændring.
Ansættelseændringen havde ingen betydning for  

 beskatningen af bilen.
Ansættelsesændringen havde dog den betydning, at  

 selve begrundelsen for bilens placering i virksomhedsordningen bortfaldt.  

 Ligningsrådet har fundet, at den i forarbejderne anvendte terminologi:  

 "uhensigtsmæssig skattemæssig virkning", dækker over mere end "utilsigtede  

 skattemæssige virkninger" (jf.
SSL § 37 D's ordlyd), derfor har  

 Ligningsrådet fundet, at den lempelige fortolkning bør anvendes.
 Af SFL § 30, stk. 2, fremgår, at en tilladelse efter stk. 1 kun kan  

 gives, hvis anmodningen fremsættes af den skattepligtige inden 6 måneder  

 efter, at den skattepligtige er kommet til kundskab om den  

 skatteansættelse, der begrunder anmodningen.
 Den skattepligte anses for at være kommet til kundskab om  

 skatteansættelsen, når afgørelsen er endelig, det vil sige når  

 klagefristen for den administrative klageinstans' afgørelse vedrørende  

 skattemyndighedens korrektion eller ændring af det selvangivne er udløbet,  

 eller når domstolenes afgørelse vedrørende skattemyndighedens korrektion  

 eller ændring af det selvangivne er endelig.
SKAT kan dispensere fra fristen, hvis særlige omstændigheder taler  

 herfor.
En dispensation vil således bero på en konkret vurdering af det  

 enkelte forhold, herunder såvel sagens karakter som den skattepligtiges  

 personlige forhold.
 Landsskatteretten afgør klager over afgørelser truffet af SKAT efter  

 SFL § 30, stk. 1 og 2.
 I forbindelse med en varsling af en ansættelsesændring, hvor adgangen  

 til omvalg i SFL § 30 efter en konkret vurdering må anses for en  

 nærliggende og relevant mulighed, skal den skattepligtige vejledes om  

 muligheden for omvalg.
 SFL § 30, der er en videreførelse af SSL § 37 D, har virkning for  

 anmodninger om tilladelse til ændret valg i forbindelse med  

 selvangivelsen, som indgives til myndighederne den 12. marts 2003 eller  

 senere.
