 Orientering om krav om coronapas for frivillige og andre personer tilknyttet sociale tilbud og plejehjem m.v.
(Til samtlige kommuner, regioner, socialtilsyn, og andre relevante myndigheder, relevante organisationer og samtlige sociale tilbud og plejehjem m.v.) Med bekendtgørelse om krav om coronapas på Social- og Ældreministeriets område i forbindelse med håndtering af covid-19, er der indført krav om, at besøgende på sociale tilbud og plejehjem m.v. skal kunne forevise et coronapas ved ankomst til indendørs og udendørs fællesarealer.
 I forbindelse med indførelsen af kravet er der opstået spørgsmål om, hvorvidt frivillige og andre personer tilknyttet sociale tilbud og plejehjem m.v. (ikke beboere, brugere og ansatte) skal være omfattet af bekendtgørelsens krav om coronapas.
 Social- og Ældreministeriet har på den baggrund udstedt bekendtgørelse nr. 2323 af 7. december 2021 om ændring af bekendtgørelse om krav om coronapas på Social- og Ældreministeriets område i forbindelse med håndtering af covid-19. Med ændringsbekendtgørelsen indføres krav om coronapas for frivillige og andre personer, der er tilknyttet sociale tilbud og plejehjem m.v.
 Det bemærkes, at en arbejdsgiver efter lov nr. 2098 af 25. november 2021 om arbejdsgiveres adgang til at pålægge lønmodtagere forevisning af coronapas, test for covid-19 m.v. kan pålægge ansatte at forevise coronapas.
