Skriftlig fremsættelse (29. april 2015) Justitsministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om ændring af straffeloven, retsplejeloven, lov om konkurrence- og forbrugerforhold på telemarkedet, våbenloven, udleveringsloven samt lov om udlevering af lovovertrædere til Finland, Island, Norge og Sverige (Ændring af revisionsbestemmelse) (Lovforslag nr.
L 193) Formålet med lovforslaget er at ændre revisionsbestemmelsen vedrørende retsplejelovens § 786, stk. 4, således at justitsministeren fremsætter forslag om revision af bestemmelsen i folketingsåret 2015-16 frem for 2014-15.
Retsplejelovens § 786, stk. 4, blev indført for at sikre, at oplysninger om teletrafik er tilgængelige, når politiet har brug for i en konkret efterforskning eller retsforfølgning af alvorlig kriminalitet at indhente sådanne oplysninger.
Efter retsplejelovens § 786, stk. 4, påhviler det således udbydere af telenet- eller teletjenester at foretage registrering og opbevaring i 1 år af oplysninger om teletrafik til brug for efterforskning og retsforfølgning af strafbare forhold.
 De nærmere regler om logningsforpligtelsen er fastsat i bekendtgørelse om udbydere af elektroniske kommunikationsnets og elektroniske kommunikationstjenesters registrering og opbevaring af oplysninger om teletrafik (logningsbekendtgørelsen).
Logningsbekendtgørelsen havde til hensigt at implementere direktiv 2006/24/EF af 15. marts 2006 (logningsdirektivet), som ved EU-Domstolens dom af 8. april 2014 i de forenede sager C-293/12 og C-594/12, Digital Rights Ireland Ltd. blev erklæret i strid med EUs Charter om grundlæggende rettigheder.
De gældende danske logningsregler vurderes imidlertid ikke at være i strid med Charteret.
Justitsministeriets vurdering heraf blev oversendt til Folketingets Retsudvalg i forbindelse med besvarelsen af udvalgets spørgsmål nr. 919 (Alm. del).
 Det er på nuværende tidspunkt ikke endeligt afklaret, om  og i givet fald hvornår  Europa-Kommissionen vil fremsætte forslag om nye EU-regler på området.
 Med henblik på at afvente en afklaring af dette spørgsmål, foreslås revisionen af retsplejelovens § 786, stk. 4, udsat til folketingsåret 2015-16.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
