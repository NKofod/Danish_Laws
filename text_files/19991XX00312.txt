Skriftlig fremsættelse (2. februar 2000) Kulturministeren (Elsebeth Gerner Nielsen):
 Herved tillader jeg mig for Folketinget at  

 fremsætte:
 Forslag til lov om ændring af musikloven.  

 (Rytmiske Spillesteder).
(Lovforslag nr.
L 184).
 Formålet med lovforslaget er at skabe hjemmel til,  

 at staten indenfor rammerne af en særlig bevilling på finansloven  

 kan yde tilskud til rytmiske spillesteder under forudsætning af, at  

 visse betingelser er opfyldt.
 Med lovforslaget ønsker Kulturministeriet at  

 højne kvaliteten og udviklingen af den  levende rytmiske musik til  

 gavn for udøvende musikere og publikum.
 Ved at yde tilskud til de rytmiske spillesteder, der  

 udgør den fysiske ramme om genrens kunstneriske udtryk, kan  

 fundamentet og udviklingspotentialet for den rytmiske musik sikres.  

 Tilskuddet til spillestederne ydes efter lovforslaget til de udgifter, der er  

 forbundet med musikdriften, primært aflønning af musikere.
Det foreslås, at Statens Musikråd skal  

 administrere en kommende ordning for de rytmiske spillesteder, samt at  

 rådet skal fastsætte nærmere retningslinier for ordningen.  

 Musikrådet har tidligere i en fireårig periode forestået en  

 forsøgsordning, hvor et antal udvalgte spillesteder modtog tilskud som  

 regionalt spillested.
Blandt andet på baggrund af erfaringerne fra  

 dette forsøg udarbejdede rådet i 1998 rapporten "Forslag  

 til spillestedslovgivning", og i henhold til principperne i forslaget  

 administrerede Musikrådet i 1999 en midlertidig pulje på 10 mio.  

 kr. til de rytmiske spillesteder.
De positive erfaringer fra det fireårige  

 forsøg med de regionale spillesteder har tydeliggjort, at det gennem  

 en indsats over for landets rytmiske spillesteder er muligt at tilføre  

 den levende rytmiske musik et væsentligt kvalitativt løft til  

 gavn for både musikere og publikum.
Den midlertidige puljeordning i  

 1999 har endvidere vist, at en tilskudsordning i henhold til de overordnede  

 principper i Musikrådets forslag kan administreres forholdsvis enkelt  

 af alle parter.
Kulturministeriet har derfor i forbindelse med  

 nærværende lovforslag fundet det naturligt, at tage udgangspunkt  

 i de overordnede principper i rådets forslag til en  

 spillestedslovgivning.
Det stillede lovforslag lægger således op  

 til, at der indføres en todelt tilskudsordning for de rytmiske  

 spillesteder.
Den ene del af tilskudsordningen indebærer en bred  

 honorarstøtte, der kan søges af alle rytmiske spillesteder.
Den  

 anden del af tilskudsordningen har til formål at sikre eksistensen og  

 udviklingen af særlige regionale spillesteder.
Disse regionale  

 spillesteder kan i forhold til den brede honorarstøtte betragtes som  

 en overbygning af særligt udvalgte spillesteder, der skal gøre  

 det muligt for dansk rytmisk musik dels at forfølge de højeste  

 kunstneriske ambitioner, dels at indgå i et internationalt musisk  

 kredsløb.
Udgangspunktet for lovforslaget er, at stat, kommuner og  

 amtskommuner i fællesskab kan være med til at udvikle den  

 rytmiske musik.
I den forbindelse skal det understreges, at lovforslaget  

 lægger op til en kunststøtteordning, hvor kommuner og  

 amtskommuners engagement er frivilligt, mens det statslige engagement baseres  

 på en musikfaglig vurdering, som foretages af Statens Musikråd.
 Idet jeg henviser til lovforslaget med bemærkninger,  

 skal jeg anbefale forslaget til Folketingets velvillige behandling.
