Påbud om autoriseret rådgiver afgivet på baggrund af 18 underliggende påbud om ergonomi Arbejdsmiljøklagenævnet har på møde den 30. juni 2009 behandlet XX´s klage over Arbejdstilsynets afgørelse af 22. december 2008, om at XX skal bruge en autoriseret arbejdsmiljørådgiver til at bistå sig med at sikre, at problemer med ergonomisk arbejdsmiljø forebygges og løses på tværs af XX´s produktionsenheder.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at XX skal bruge en autoriseret arbejdsmiljørådgiver til at bistå sig med at sikre, at problemer med ergonomisk arbejdsmiljø forebygges og løses på tværs af XX`s produktionsenheder.
 Tilbagemelding om indgåelse af aftale med autoriseret arbejdsmiljørådgiver skal ske til Arbejdstilsynet senest den 10. august 2009.
 Nævnets afgørelse skal efterkommes senest den 1. januar 2010.
 Tilbagemelding om efterkommelse af rådgiverpåbud skal ske til Arbejdstilsynet senest den 8. januar 2010.
 Arbejdsmiljøklagenævnet fastholder således Arbejdstilsynets afgørelse af 22. december 2008 om brug af autoriseret arbejdsmiljørådgiver.
 Arbejdsmiljøklagenævnet ændrer dog fristen for tilbagemelding om indgåelse af aftale med autoriseret arbejdsmiljørådgiver og fristen for efterkommelse af rådgiverpåbuddet, således at fristerne svarer til de frister som Arbejdstilsynet afgav i afgørelsen af 11. august 2008.
B E G R U N D E L S E Arbejdsmiljøklagenævnet har ved afgørelsen lagt til grund, at Arbejdstilsynet har afgivet 18 påbud til XX om overtrædelser af arbejdsmiljøreglerne om ergonomisk arbejdsmiljø. Overtrædelserne er konstateret i perioden fra den 17. oktober 2007 til den 29. maj 2008. Der er tale om følgende påbud:
 Ifølge rådgivningsbekendtgørelsens § 4 skal arbejdsgiveren efterkomme påbud om brug af autoriseret arbejdsmiljørådgiver, når Arbejdstilsynet træffer 15 eller flere afgørelser om overtrædelser af arbejdsmiljølovgivningen, der er konstateret på 2 eller flere forskellige produktionsenheder under den samme juridiske enhed og er konstateret inden for en periode af mindst 6 måneders og højst 12 måneders varighed, og samtlige afgørelser ligger inden for bl.a. e) Ergonomisk arbejdsmiljø.
 Arbejdsmiljøklagenævnet finder at XX er omfattet af rådgivningsbekendtgørelsens § 4.
 Arbejdsmiljøklagenævnet har ved afgørelsen lagt vægt på, at Arbejdstilsynet har truffet 18 afgørelser om overtrædelse af arbejdsmiljøreglerne om ergonomisk arbejdsmiljø.
 Arbejdsmiljøklagenævnet har videre lagt vægt på, at ovennævnte overtrædelser er konstateret i perioden fra den 17. oktober 2007 til den 29. maj 2008, og at overtrædelserne er konstateret på 6 af XX´s produktionsenheder.
 Arbejdsmiljøklagenævnet har endvidere lagt vægt på, at den første og den sidste overtrædelse er konstateret med mere end 6 måneders mellemrum og inden for en periode på 12 måneders varighed.
 XX har i klagen anført, at 5 af overtrædelserne ligger mere end 12 måneder forud for Arbejdstilsynets afgørelse af 22. december 2008. Det er derfor XX´s opfattelse, at der ikke er konstateret 15 overtrædelser af arbejdsmiljøreglerne om ergonomisk arbejdsmiljø inden for en periode af mindst 6 måneders og højst 12 måneders varighed.
Arbejdsmiljøklagenævnet skal hertil bemærke, at der i rådgiverbekendtgørelsen ikke er anført noget krav om at der skal regnes 12 måneder bagud fra første afgørelse til rådgivningspåbuddet afgives.
Klagenævnet skal i den forbindelse henvise til ordlyden af § 4 i rådgiverbekendtgørelsen, som der er henvist til i afgørelsen.
R E G L E R Arbejdsmiljøklagenævnet henviser til:
 §§ 77, stk.1 og 77 a, i lov om arbejdsmiljø, jf. lovbekendtgørelse nr. 268 af 18. marts 2005, med de ændringer der følger af lov nr. 175 af 27. februar 2007, og  §§ 4, 37, 39, 42, 43, 44, 46 og 49, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne Kopi til ..
 De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005, med de ændringer der følger af lov nr. 175 af 27. februar 2007:
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
Stk. 2 § 77 a.
Arbejdstilsynet kan påbyde, at modtageren af påbud skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
 Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere:
§ 4. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet træffer 15 eller flere afgørelser om overtrædelser af arbejdsmiljølovgivningen, der 1) er konstateret på 2 eller flere forskellige produktionsenheder under den samme juridiske enhed, og 2) er konstateret inden for en periode af mindst 6 måneders og højst 12 måneders varighed, og 3) samtlige afgørelser ligger inden for ét af følgende emner:
 a) Støj.
 b) Vibrationer.
 c) Ikke-ioniserende stråling.
 d) Termiske belastninger.
 e) Ergonomisk arbejdsmiljø.
 f) Psykisk arbejdsmiljø.
 g) Kemiske og biologiske belastninger.
 h) Indeklima.
 i) Ulykkesrisici.
 j) Formelle krav, f.eks. arbejdspladsvurdering, sikkerhedsorganisation og brugsanvisninger.
 k) Unges arbejde.
 l) Velfærds- og belysningsforanstaltninger.
 m) Hudbelastninger.
 § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 39. Ved rådgivningspåbud efter § 4 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til en kortlægning af sikkerhedsorganisationens arbejde med henblik på at fastsætte arbejdsgange og rutiner, der sikrer, at virksomhedens sikkerhedsorganisation fremover på det pågældende område tager initiativer, der understøtter, at sådanne arbejdsmiljøproblemer løses på tværs af den juridiske enheds produktionsenheder.
 § 42. Modtageren af påbud om rådgivning skal indgå en skriftlig aftale med en autoriseret arbejdsmiljørådgiver om rådgivning.
 Stk. 2. Aftalen skal indeholde angivelser af, hvordan pligter i forbindelse med rådgivningspåbud efterkommes.
 Stk. 3. Aftalen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 § 44. Modtageren af påbud om rådgivning skal indhente en redegørelse fra den autoriserede arbejdsmiljørådgiver, når rådgivningspåbuddet og forhold, der førte til rådgivningspåbuddet, er efterkommet.
 Stk. 2. Redegørelsen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 Stk. 3. Arbejdsgiveren har pligt til at videregive redegørelsen til sikkerhedsorganisationen eller, i virksomheder, der ikke har pligt til at etablere sikkerhedsorganisation, til en repræsentant for de ansatte.
 Stk. 4. Redegørelsen til bygherren skal i hele byggeperioden være tilgængelig for de ansatte og arbejdsgiverne på byggepladsen samt for Arbejdstilsynet.
 § 46. Redegørelsen skal ved rådgivningspåbud efter § 4 indeholde følgende elementer :
1) hvordan rådgivningspåbuddet er efterkommet, 2) hvordan sikkerhedsorganisationen eller de ansatte har været inddraget i rådgivningsprocessen, og 3) hvilke initiativer, arbejdsgiveren har taget for at sikre, at virksomhedens sikkerhedsorganisation fremover, på det pågældende område, tager initiativer, der understøtter, at arbejdsmiljøproblemer løses på tværs af den juridiske enheds produktionsenheder.
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5 skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
