Bilag 1 Bilag 2 Vejledning om økologisk storkøkkendrift 1. Indledning Denne vejledning gengiver og uddyber bestemmelserne i bekendtgørelse nr. 1240 af 15. december 2008 om økologisk storkøkkendrift.
Vejledningen er rettet mod virksomheder med storkøkkendrift, der ønsker at mærke eller reklamere med, at de anvender økologiske råvarer eller serverer økologisk mad.
 Den grundlæggende lovgivning om økologiske fødevarer findes i Rådets forordning (EØF) nr. 834/2006 af 28. juni 2007 om økologisk produktion og mærkning af økologiske produkter og om ophævelse af forordning (EØF) nr. 2092/91 (herefter EU's økologiforordning eller blot økologiforordningen). Forordningen trådte i kraft 1. januar 2009.
Økologiforordningen regulerer ikke storkøkkener.
Baggrunden for dette er, at de varierende forhold hos mange storkøkkener (f.eks. varierende menuer, recepter, lokalt tilgængelige vareudbud, sæsonvariationer, serveringsformer og særlige kundeønsker), ofte gør det vanskeligt at leve op til økologiforordningens krav, herunder særligt regnskabskravene.
Det vil ofte falde mere naturligt for storkøkkener at dokumentere anvendelsen af økologiske råvarer.
Der er derfor udarbejdet danske regler for økologisk storkøkkendrift, som er tilpasset de særlige forhold hos storkøkkenerne, og som samtidigt sikrer, at forbrugerne får pålidelige og relevante oplysninger.
Reglerne er fastlagt i bekendtgørelsen om økologisk storkøkkendrift.
Fødevareregionerne står for kontrollen med, at reglerne om økologisk storkøkkendrift overholdes.
Kontrollen udføres normalt i forbindelse med den almindelige fødevarekontrol.
 Denne vejledning vil løbende blive opdateret, og ændringerne vil kunne ses på Fødevarestyrelsens hjemmeside (www.fvst.dk).
2. Anvendelsesområde Bekendtgørelsen om økologisk storkøkkendrift vedrører storkøkkener, der tilbereder fødevarer på det sted, hvor de sælges, herunder serveres eller leveres, til den endelige forbruger, og som ønsker at reklamere med, at de anvender økologiske råvarer, eller at de serverer økologiske retter (økologisk storkøkkendrift).
 Ved storkøkkener forstås f.eks. restauranter, cafeterier, caféer, institutionskøkkener, kantiner, dinér-transportable, takeaways og andre cateringvirksomheder.
Virksomheder, der driver økologisk storkøkkendrift som en biaktivitet, er ligeledes omfattet af bekendtgørelsen.
Dette gælder f.eks. detailbagere med tilknyttet café eller detailslagtere, der også leverer mad ud af huset.
3. Mulighederne for at reklamere med økologi Storkøkkener kan reklamere med økologi på følgende måder:
 Anvendelse af ét af de »økologiske spisemærker«.
De økologiske spisemærker viser, hvor stor en andel af de anvendte råvarer, målt i kroner, der er økologiske.
Storkøkkenerne skal inden de registreres som brugere af et af mærkerne indsende en opgørelse til fødevareregionen over de seneste 3 måneder, som viser, at økologi-andelen ligger inden for det pågældende procentinterval.
Se afsnit 4.
 Anprisning af, at visse økologiske råvarer er økologiske - f.eks.» I køkkenet anvendes kun kartofler og gulerødder på økologisk form«.
Anprisningen forudsætter, at storkøkkenet udelukkende anvender de pågældende anpriste råvarer på økologisk form, og at storkøkkenerne gennem indkøbsfakturaer e.l. kan dokumentere, at råvarerne er økologiske.
Se afsnit 5.
 Anprisning af, at en vis andel af de anvendte råvarer er økologiske  f.eks. »Økologiske råvarer, der anvendes i køkkenet, udgør minimum 10% af råvarebudgettet«.
Anprisningen forudsætter, at der foretages periodevise opgørelser, der dokumenterer, at anprisningen er rigtig.
Se afsnit 6.
 Anprisning af, at visse af de serverede retter er økologiske  f.eks. »økologisk spinat-lasagne«.
Anprisningen forudsætter, at køkkenet udelukkende anvender de råvaretyper, der indgår i retten, på deres økologiske form, og at råvarerne ikke findes i køkkenet på konventionel form, eller at køkkenet omfattes af en kontrolordning, der svarer til den, der foreskrives i EUs økologiforordning.
Se afsnit 7.
 Anprisning af, at storkøkkenet er »økologisk«  f.eks. »det økologiske madsted«.
Dette kræver, at storkøkkenet er registreret bruger af det økologiske spisemærke med procentintervallet 90-100 % eller at køkkenet har erstattet alle råvarer med den økologiske variant, eller at alle serverede retter er økologiske.
Se afsnit 8.
Et storkøkken kan godt vælge at anprise på flere måder på én gang.
Det kræver blot, at betingelserne for hver valgt anprisningsmåde er overholdt.
Ved »anprisning« forstås i denne vejledning målrettet information til kunder/brugere i forbindelse med markedsføring, dvs. salg, udbud til salg, opbevaring i salgsøjemed og anden overdragelse.
Storkøkkener, der eksempelvis i en årsrapport eller virksomhedsplan omtaler, at køkkenet anvender visse økologiske råvarer, er således ikke omfattet.
4. Anvendelse af et »økologisk spisemærke« 4.1 De økologiske spisemærker De »økologiske spisemærker« har følgende udformning:
 Spisemærkerne skal være i farverne:
 Bronze (i nuancer svarende til Pantone: 876, CMYK: 22-57-86-23 eller RGB: 161-103-51), når økologiprocentintervallet er 30-60 %  Sølv (i nuancer svarende til Pantone: 877, CMYK: 31-24-25-0 eller RGB: 179-180-180), når økologiprocentintervallet er 60-90 %  Guld (i nuancer svarende til Pantone: 872, CMYK: 20-40-96-7 eller RGB: 195-146-46), når økologiprocentintervallet er 90-100 % Alternativt kan mærkerne gengives i sort.
De økologiske spisemærker viser, hvor stor en andel af de anvendte råvarer der er økologiske, når man opgør dette for en given periode.
Beregningen af denne andel er beskrevet i afsnit 4.5. Storkøkkenerne skal, inden de registreres som brugere af et af de økologiske spisemærker, indsende en opgørelse til fødevareregionen over de seneste 3 måneder, som viser, at økologi-andelen ligger inden for det pågældende procentinterval.
Se afsnit 4.4. og 4.5.
4.2. Anvendelse af ét af de økologiske spisemærker Et storkøkken, der er registreret bruger af et økologisk spisemærke, kan i markedsføringen anvende det pågældende spisemærke.
Spisemærket kan eksempelvis gengives ved indgangsdøren til en restaurant, på menukortet eller i en avisreklame eller web-reklame for restauranten.
De økologiske spisemærker signalerer ikke, at den pågældende økologiandel opnås på en given dag eller i en given ret.
Storkøkkenerne kan dog selv vælge at sikre forbrugerne yderligere oplysninger om f.eks. hvilke af de anvendte råvarer, der er økologiske.
Sådanne oplysninger/anprisninger skal gives under overholdelse af de respektive retningslinjer herfor, f.eks. afsnit 5 ved anprisning af anvendte økologiske råvarer.
Ved anvendelsen af de økologiske spisemærker gælder det generelt, at forbrugerne ikke må vildledes, jf.
Fødevareforordningens1)artikel 16.
For fødevarevirksomheder, der har storkøkkendrift samtidig med andre aktiviteter, f.eks. en bager med en café-afdeling, skal spisemærket eksempelvis tydeligt referere til storkøkkenaktiviteten/café-afdelingen.
Se også afsnit 4.5.2.
Ved lejlighedsvis servering af mad, f.eks. servering fra boder på markeder eller festivaler, vil der ikke kunne gøres brug af de økologiske spisemærker, idet kravet om indsendelse af en opgørelse over økologiprocenten i de seneste 3 måneder ikke vil kunne opfyldes.
For denne type storkøkken vil der i stedet kunne anprises med anvendelse af økologiske råvarer eller retter, jf. afsnit 5-8.
4.3. Krav til politik ved anvendelse af »guld-mærket« Et storkøkken, der registreres som bruger af det økologiske spisemærke med økologiprocentintervallet 90-100 %, skal udarbejde en politik for råvareindkøb, herunder en beskrivelse af den anvendte politik, når råvarer ikke kan anskaffes på økologisk form.
Herudover skal der udarbejdes en politik for indkøb af fødevarer, der stammer fra jagt og fiskeri af vildtlevende dyr, herunder fisk.
 Med hensyn til politikken vedr. råvarekøb kan storkøkkenet eksempelvis redegøre for i hvilket omfang menukortet tilpasses udbuddet af økologiske råvarer, hvorledes tilgængeligheden af økologiske råvarer undersøges, hvilken kvalitet man forventer af de økologiske råvarer eller hvor stor vægt, der lægges på, at råvarerne er lokalt produceret.
I politikken for indkøb af fødevarer, der stammer fra fiskeri og jagt af vildtlevende dyr bør storkøkkenet redegøre for i hvilket omfang og under hvilke omstændigheder, der indkøbes sådanne fødevarer.
Herunder f.eks. hvilken prioritering, der foretages ved valget mellem vilde fisk og fisk fra økologiske dambrug eller hvilken vægt der lægges på, om de vildtlevende fisk stammer fra lokale fangstområder.
Det bør fremgå, at fødevarer stammende fra jagt og fiskeri af vildtlevende dyr ikke medregnes i beregningen af økologiprocenten.
 Anvendes egne konventionelt dyrkede krydderurter, frugter eller grøntsager, bør der også oplyses om, under hvilke omstændigheder dette sker  herunder, at disse råvarer sammen med øvrige indkøbte ikke-økologiske råvarer ikke overstiger 10%. Se afsnit 4.5 om udregningen af økologiprocenten.
 Forbrugerne skal informeres om storkøkkenets politik for råvareindkøb.
Dette kan f.eks. ske ved, at storkøkkenet ved siden af gengivelsen af spisemærket, f.eks. på indgangsdøren, også gengiver politikken.
Alternativt kan der henvises til, hvor politikken kan læses.
Baggrunden for, at forbrugerne skal oplyses om politikken for råvareindkøb, er bl.a., at fødevarer, der stammer fra jagt og fiskeri af vildtlevende dyr, ikke regnes med i økologiprocenten, samt at der undtagelsesvis kan anvendes op til 10% landbrugs- og akvakulturprodukter på ikke-økologisk form.
Disse forhold bør forbrugerne derfor oplyses om, for at få fuldt indblik i baggrunden for anvendelsen af »guld-mærket«.
4.4. Registrering Et storkøkkens brug af et spisemærke er betinget af, at storkøkkenet har foretaget anmeldelse til den lokale fødevareregion, og er blevet registreret som bruger af det pågældende spisemærke.
Registreringen meddeles skriftligt af den lokale fødevareregion.
Ved anmeldelsen skal storkøkkenet beskrive hvorledes, og med hvilken frekvens, økologiprocenten opgøres.
Opgørelsesfrekvensen skal mindst være kvartalsvis, og opgørelsestidspunkterne skal fremgå.
Endvidere skal der vedlægges en opgørelse for de foregående 3 måneder (alternativt for den foregående afsluttede opgørelsesperiode på minimum 3 måneder), der viser, at køkkenet ligger inden for det pågældende økologiprocent-interval (se afsnit 4.5 om udregningen af økologiprocenten).
Opgørelsen, der indsendes til fødevareregionen, skal ikke bilægges fakturaer eller dokumentation for enkeltposteringerne.
Disse vil derimod blive kontrolleret i forbindelse med fødevareregionens efterfølgende tilsyn, hvor det kontrolleres, at betingelserne for anvendelsen af spisemærket overholdes.
 Storkøkkenerne skal opbevare opgørelserne og dokumentationen for den opgjorte økologiprocent i minimum 2 år og skal sørge for, at materialet til enhver tid er tilgængeligt for Fødevarestyrelsen og fødevareregionen.
 Fødevareregionen kan fastsætte vilkår for registrering med henblik på at sikre en effektiv kontrol.
Dette kan f.eks. være relevant, når det skal sikres, at fødevarevirksomheder, der har storkøkkendrift samtidig med andre aktiviteter, f.eks. en bager med en café-afdeling, kan kontrolleres på effektiv vis, og at de anvender spisemærket uden vildledning af forbrugerne.
Se også afsnit 4.2 og 4.5.
4.4.1. Registrering af storkøkkener, der kun foretager portionering og/eller opvarmning Storkøkkener, der ikke foretager anden tilberedning af fødevarer end portionering og opvarmning, og som udelukkende modtager fødevarer fra ét andet storkøkken, kan registreres som bruger af det samme økologiske spisemærke, som anvendes af det leverende storkøkken.
Det er i dette tilfælde ikke et krav, at det storkøkken, som modtager fødevarerne, ved anmeldelsen til fødevareregionen beskriver, hvorledes økologiprocenten udregnes, eller vedlægger en opgørelse for de foregående 3 måneder, der viser, at økologiprocenten er overholdt.
Det modtagende storkøkken skal heller ikke opbevare periodevise dokumenterede opgørelser.
Storkøkkenet skal derimod mindst kvartalsvist sikre sig, at det leverende storkøkken er registreret som bruger af det pågældende spisemærke, og at der foreligger en skriftlig aftale med det leverende storkøkken om straks at blive orienteret ved ophør af registreringen som bruger af det økologiske spisemærke.
Den kvartalsvise sikring af, at det leverende storkøkken er registreret som bruger af det pågældende spisemærke, skal kunne dokumenteres.
Dokumentationen kan eksempelvis bestå i, at køkkenet opbevarer enten en kvartalsvis indhentet bekræftelse fra det leverende storkøkken eller en kvartalsvis udskrift af den relevante side fra listen over registrerede brugere af de økologiske spisemærker, som kan ses på Fødevarestyrelsens hjemmeside (www.fvst.dk).
 Ved anmeldelsen til fødevareregionen skal storkøkkenet oplyse, fra hvilket storkøkken det får leveret maden samt medsende kopi af aftalen med det leverende storkøkken.
 Det vil være en naturlig forudsætning, at der er tale om en varieret leverance, således at det kan forventes, at det modtagende storkøkken sikres en økologiandel, svarende til det pågældende spisemærke.
Storkøkkener, der modtager fødevarer fra flere andre storkøkkener, eller som foretager mere end blot en portionering eller opvarmning, skal opfylde de almindelige betingelser i forbindelse med registreringen hos fødevaregionen.
Når der modtages fødevarer fra andre storkøkkener, skal beregningen af økologiprocenten ske efter principperne nævnt i afsnit 4.5, se særligt afsnit 4.5.3.
4.4.2. Ændring og bortfald af registrering Det økologiske spisemærke kan anvendes, så længe andelen af økologiske råvarer ikke afviger i negativ retning i den foregående periode eller forventes at afvige i negativ retning i den indeværende periode fra det økologiprocent-interval, som fremgår af det pågældende spisemærke.
Afviger andelen af økologiske råvarer i negativ retning, jf. ovenfor, fra det pågældende spisemærkes økologiprocent-interval, skal storkøkkenet straks meddele det til den fødevareregion, hvor anmeldelse er sket.
Herefter er registreringen bortfaldet, og det pågældende spisemærke kan ikke længere anvendes.
Det er således ikke alene et krav, at fødevareregionen får besked, når andelen af økologiske råvarer i den forudgående periode afviger i negativ retning fra spisemærkets økologiprocent-interval.
Kravet gælder også, når storkøkkenet kan forvente en afvigelse i negativ retning i den indeværende periode.
Det kan f.eks. være tilfældet, hvis man kan regne ud, at selv om der udelukkende bliver købt økologiske fødevarer resten af den pågældende periode, vil storkøkkenet ikke kunne komme op på spisemærkets økologiprocent-interval.
Det kan også være tilfældet ved pludselige større leverandørsvigt.
Storkøkkenet har mulighed for at ændre registreringen af, hvilket mærke storkøkkenet anvender.
Det vil sige, at et storkøkken, der for en periode på mindst 3 måneder, kan dokumentere en økologiandel, der svarer til et spisemærke med en højere økologiprocent, kan anmelde, at det ønsker at registreres som bruger af sidstnævnte mærke.
Herudover kan et storkøkken, der forventer en afvigelse i negativ retning fra økologiprocenten af det spisemærke, som køkkenet allerede er registreret som bruger af, anmelde brug af et mærke med en lavere økologiprocent, svarende til den forventede økologiandel.
Såfremt storkøkkenet vil anvende et andet spisemærke, gælder de samme krav, som da storkøkkenet første gang foretog anmeldelse til fødevareregionen.
Det vil sige, at der skal ske anmeldelse til fødevareregionen, samt indsendes materiale som beskrevet ovenfor.
Dog kan storkøkkenet vælge at henvise til det indsendte materiale fra den forrige anmeldelse, for så vidt angår beskrivelsen af hvorledes og med hvilke intervaller økologiprocenten opgøres.
Dette forudsætter naturligvis, at storkøkkenet ikke ønsker at ændre på opgørelsesmåden.
4.5. De periodevise opgørelser  udregning af økologiprocent Økologiprocenten er en angivelse af, hvor stor en del af et storkøkkens råvareindkøb målt i kroner, der udgøres af økologiske råvarer. Økologiprocenten skal opgøres for en given periode, og frekvensen skal mindst være kvartalsvis.
 Ved udregningen af økologiprocenten skal storkøkkenet således samle fakturaer for både indkøb af konventionelle råvarer og økologiske råvarer og udregne hvor stor en del af de faktiske udgifter til indkøb af råvarer, der hidrører fra indkøb af økologiske råvarer.
Det er nemmere at registrere og udregne indkøbene af økologiske råvarer, hvis disse fremgår af særskilte fakturaer eller månedlige opgørelser fra leverandørerne.
Det kan derfor anbefales, at køkkenet hører sine leverandører, om de kan udarbejde sådanne særskilte fakturaer eller opgørelser.
Det er kun råvarer af landbrugs- og akvakulturoprindelse, der skal medregnes.
Det betyder, at produkter som vand og salt samt fødevarer, der stammer fra jagt og fiskeri, skal holdes ude af regnskabet.
Hvis et storkøkken anvender egne konventionelt dyrkede krydderurter, frugter eller grøntsager, skal disse medtages i opgørelsen som ikke-økologiske råvarer.
De skal medtages med et beløb, der fastsættes til prisen på den samme type råvare på det frie marked.
Ved råvarer forstås fødevarer i den stand, som de modtages i storkøkkenet, herunder uforarbejdede og forarbejdede fødevarer, der leveres fra en anden virksomhed eller fra egen primærproduktion.
Som råvarer forstås således uforarbejdede fødevarer som f.eks. gulerødder og kartofler, men også forarbejdede fødevarer som f.eks. smør, brød og porretærte.
 En råvare af landbrugsoprindelse regnes for at være økologisk, når den markedsføres som økologisk i henhold til EUs økologiforordning eller som økologisk i henhold til bekendtgørelsen om økologiske fødevarer m.v.2)En råvare, der stammer fra akvakulturbrug, regnes for at være økologisk, når den markedsføres som økologisk i henhold til bekendtgørelsen om økologisk akvakulturbrug.3)Råvarer fra akvakulturbrug, der lovligt markedsføres som økologiske i et af de øvrige EU-lande, kan også betragtes som økologiske, jf. bekendtgørelsen om økologisk akvakulturbrug, § 3.
 I bilag 1 er vist et eksempel på, hvordan et storkøkken kan registrere de indkøbte råvarer samt hvordan økologiprocenten beregnes.
4.5.1. Storkøkkener med »guld-mærket« Storkøkkener, der anvender det økologiske spisemærke med procentintervallet 90-100 %, guldmærket, skal som udgangspunkt have en økologiprocent på 100%. Dog kan de, såfremt økologiske råvarer ikke kan skaffes, anvende op til 10% konventionelle råvarer.
Herudover kan de anvende egne konventionelt dyrkede krydderurter, frugter eller grøntsager.
 Tilsammen må værdien af de indkøbte konventionelle råvarer og egne producerede vegetabilier kun udgøre op til 10 % af den samlede værdi af de indkøbte og anvendte råvarer.
4.5.2. Storkøkkendrift samtidig med andre aktiviteter For fødevarevirksomheder, der har storkøkkendrift samtidig med andre aktiviteter, vil et økologisk spisemærke som udgangspunkt kun kunne anvendes, hvis den pågældende økologi-procent er overholdt, når man ser på den samlede fødevarevirksomhed.
Hvis der imidlertid er tale om, at storkøkkendriften er tydeligt adskilt fra de øvrige aktiviteter, herunder også regnskabsmæssigt, (f.eks. fremstår som en særskilt café med egen indgang, og hvor enhver leverance dokumenteres), kan registreringen som bruger af det økologiske spisemærke foretages ud fra opgørelser gældende for storkøkken-delen alene.
I sidstnævnte tilfælde skal man være særligt opmærksom på, at spisemærket ikke må kunne vildlede forbrugerne til at tro, at det refererer til både storkøkkendriften og øvrige aktiviteter.
Ved anmeldelsen skal storkøkkenet begrunde den valgte opgørelsesmåde.
4.5.3. Leverancer fra storkøkkener, der bruger et økologisk spisemærke Hvis et storkøkken modtager fødevarer fra et andet storkøkken, der er registreret som bruger af et økologisk spisemærke, kan storkøkkenet aftale med det leverende storkøkken, at økologiandelen af de leverede varer skal udgøre en fast minimumsprocent i en fastlagt periode.
Storkøkkenet kan herefter anvende den aftalte procentsats i opgørelsen af økologiprocenten.
Det er en betingelse for ovenstående, at storkøkkenet efterfølgende for hver periode indhenter en bekræftelse på, at den aftalte procentsats er overholdt.
Den indhentede bekræftelse skal kunne dokumenteres.
4.6. Leverandørdokumentation Storkøkkener skal, inden de får leveret økologiske fødevarer første gang, samt herefter mindst én gang hvert kalenderår, sikre sig dokumentation for, at leverandøren er omfattet af økologikontrol i henhold til EUs økologiforordning, bekendtgørelsen om økologiske fødevarer eller bekendtgørelse om økologisk akvakulturbrug.
Dokumentationen skal være udstedt af en kontrolinstans godkendt eller udpeget i henhold til økologiforordningen og kan være en kopi eller være på elektronisk form.
Hvilke instanser, der er tale om, kan ses af listen over EU-godkendte kontrolinstanser.
Listen offentliggøres med mellemrum af EU-kommissionen i EU-tidende.
På Fødevarestyrelsens hjemmeside findes et link til seneste offentliggjorte liste (under www.fvst.dk/Maerkning/Okologi/Kontrol).
En anden måde at sikre sig leverandørdokumentation på, når det gælder danske primærbedrifter og virksomheder, er at anvende de lister over autoriserede bedrifter og økologikontrollerede virksomheder, som findes på Plantedirektoratets hjemmeside (www.pdir.dk) og Fødevarestyrelsens hjemmeside (www.fvst.dk). Det skal kunne dokumenteres, at køkkenet har kontrolleret, at leverandørerne findes på listen.
Dette kan f.eks. gøres ved at markere aktuelle leverandører på mindst årlige udskrifter af ovennævnte lister.
 Dokumentationskravet gælder ikke, hvis leverandøren er en virksomhed, der ikke er omfattet af kravet om anmeldelse og økologikontrol i henhold til bekendtgørelsen om økologiske fødevarer  typisk vil der være tale om storkøkkener eller detailbutikker.
4.7. Gebyrer for brug af et økologisk spisemærke Gebyrerne for registrering, ændring heraf og kontrol i forbindelse med anvendelsen af det økologiske spisemærke fremgår af den til enhver tid gældende bekendtgørelse om betaling for kontrol af fødevarer og levende dyr m.v.
 På tidspunktet for denne vejlednings udarbejdelse er der tale om følgende gebyrer:
  Registrering som bruger: 1000 kr.
  Ændring af registrering, dvs. registrering som bruger af et andet spisemærke: 600 kr.
  Løbende kontrol: årlig afgift på 720 kr. som opkræves i 2. kvartal i kalenderåret.
4.8 Kvalitetstryk af de økologiske spisemærker kan købes hos Økologisk Landsforening Når et storkøkken er registreret bruger af et økologisk spisemærke, kan et kvalitetstryk af mærket købes hos:
Økologisk Landsforening Silkeborgvej 260 8230 Åbyhøj Tlf: 87 32 27 00 E-mail: info@okologi.dk www.okologi.dk 5. Anprisning af, at visse råvarer er økologiske Storkøkkener kan anprise, at visse råvarer udelukkende anvendes på økologisk form.
F.eks. kan et køkken, der udelukkende anvender økologisk mælk, mel og æg anprise, at »i køkkenet anvendes økologisk mælk, mel og æg«.
Anprisningerne kan ske ved opslag på tavler eller væg eller ved oplysninger på menukortet.
Herudover kan der i forbindelse med enkeltretter oplyses om hvilke af de anvendte råvarer, der er økologiske.
 Ovennævnte anprisninger forudsætter, at alle de anpriste råvarer på ikke-økologisk form og alle varer, der indeholder de anpriste råvarer på ikke-økologisk form, er opbrugt fra såvel råvarelager som færdigvarelager (inkl. fryser).
Ved »råvarer« skal forstås fødevarer i den tilstand, de modtages i køkkenet, dvs. også halv- og helfabrikata.
Dette muliggør også anprisninger, som I køkkenet anvendes »følgende økologiske råvarer: mælk, syltetøj og brød«.
Det forudsætter dog, at køkkenet ikke samtidig selv fremstiller de anpriste halv- og helfabrikata som ikke-økologiske.
Anprisningen af anvendelse af økologiske råvarer i køkkenet skal altid være præcis.
Der må eksempelvis ikke anprises på formen: »Vi anvender fortrinsvis økologiske råvarer«.
Dette skyldes både, at anprisningen ikke må være vildledende, og at anprisningen skal være kontrollerbar for myndighederne.
 For at undgå vildledning kan der endvidere gøres brug af »negativ-anprisninger«, som for eksempel: »Køkkenet anvender økologiske kartofler, dog ikke-økologisk kartoffelmospulver«.
Anprisningerne kan ændres løbende, hvis anprisningsmåden ikke giver anledning til tvivl om anprisningens gyldighed.
Det vil sige, at der skal oplyses tydeligt om, på hvilket tidspunkt eller i hvilken periode anprisningen er gældende.
F.eks. »I dag er følgende råvarer økologiske: ...« eller »I denne måned er følgende råvarer økologiske:...«.
 Af kontrolmæssige hensyn må anprisningerne ikke ændres i løbet af en dag.
Anprisninger uden tidsmæssige angivelser - f.eks. »Køkkenet anvender økologiske grønsager« - vil være bindende, således at alle grønsager til enhver tid skal være økologiske, indtil det tydeliggøres, at forholdet er ændret.
I perioder med knaphed på visse grønsager må der således, på tilsvarende tydelig vis som den oprindelige anprisning, oplyses om, at grønsagerne ikke er økologiske.
 Køkkenet skal til enhver tid kunne dokumentere, at de anpriste økologiske råvarer rent faktisk er økologiske ifølge fakturaer o.l., og skal også sikre sig dokumentation for, at leverandørerne er omfattet af økologikontrol, jf. afsnit 4.6. Dokumenterne skal opbevares systematisk, således at kontrolmyndigheden til enhver tid på anmodning kan få udleveret dokumentation for de økologiske råvarer indkøbt på en given dag eller i en given periode.
 Dokumenter og registreringer skal opbevares, så de er tilgængelige for myndighederne i minimum 2 år.
6. Anprisning af, at en vis andel af de anvendte råvarer er økologisk Storkøkkener kan anprise, at en vis andel af de anvendte råvarer er økologiske  f.eks. »Økologiske råvarer udgør minimum 10 % af det månedlige råvarebudget« eller »Over halvdelen af de råvarer, vi anvender, er økologiske (opgjort i kg pr. måned)«.
Anprisningerne forudsætter, at der foretages periodevise opgørelser, der dokumenterer, at anprisningerne er rigtige.
Herudover skal opgørelsesprincippet fremgå i forbindelse med anprisningen (f.eks. »opgjort i kg pr. måned«).
 Er der tale om en anprisning af en andel opgjort i kroner, skal der tages udgangspunkt i samme opgørelsesprincipper som nævnt under afsnit 4.5.
 Køkkenet skal til enhver tid kunne dokumentere den økologiske status for de råvarer, der i opgørelsen er medregnet som økologiske, og skal også sikre sig dokumentation for, at leverandørerne er omfattet af økologikontrol, jf. afsnit 4.6.
 Ved anprisning af en andel opgjort i kg skal køkkenet være opmærksom på, at leverandøren oplyser om mængden i kg på de følgesedler eller fakturaer, som køkkenet efterfølgende opbevarer som dokumentation for varernes økologiske status.
 Hvis der er tale om et køkken, der kun foretager portionering og/eller opvarmning af mad leveret fra et produktionskøkken, kan førstnævnte køkken anvende produktionskøkkenets anprisning, hvis det kan dokumenteres, at der er truffet aftaler med produktionskøkkenet, som sikrer, at denne anprisning kan ske uden vildledning.
 Opgørelser og tilhørende dokumenter skal opbevares systematisk i 2 år, således at disse er umiddelbart tilgængelige for kontrolmyndigheden ved tilsyn.
7. Anprisning af, at visse af de serverede retter er økologiske Storkøkkener kan under visse betingelser anprise, at serverede retter er økologiske  f.eks. »økologisk spinat-lasagne«.
En serveret ret må således betegnes som økologisk, hvis køkkenet udelukkende anvender de råvaretyper, der indgår i retten, på deres økologiske form.
Er der eksempelvis tale om »økologisk jordbærgrød med fløde«, så skal køkkenet overholde betingelserne for at kunne anprise generelt med, at »køkkenet anvender følgende økologiske råvarer: jordbær, sukker, kartoffelmel og fløde«.
Dvs. anvendelsen skal dokumenteres, og de nævnte råvarer må ikke forefindes i køkkenet på konventionel form, jf. afsnit 5. Dermed kan køkkenet naturligvis vælge både at anprise anvendelsen af de økologiske råvarer samt den økologiske ret.
En anden mulighed er, at køkkenet omfattes af kontrolordningen i henhold til bekendtgørelsen om økologiske fødevarer, jf. § 3, stk. 5. Ifølge nævnte bekendtgørelse, skal køkkeners markedsføring af økologiske retter, herunder også de tilhørende kontrolforanstaltninger, ske i overensstemmelse med bestemmelserne i EUs økologiforordninger.
Kontrolordningen er omtalt i Vejledning om økologiske fødevarer mv.
 Da storkøkkener reelt ikke er omfattet af EUs økologiregler, kan de økologiske retter dog ikke markedsføres med EUs økologilogo.
8. Betingelser for at kalde et storkøkken »økologisk« Et storkøkken kan kalde sig »økologisk«, f.eks. »dit økologiske madsted«, hvis det er registreret bruger af det økologiske spisemærke med procentintervallet 90-100 %.
Alternativt kan køkkenet kalde sig »økologisk«, hvis det udelukkende anvender økologiske råvarer.
Dvs. at alle anvendte råvarer af landbrugs- og akvakulturoprindelse er økologiske (se afsnit 4.6). Som »råvarer« skal også medregnes drikkevarer, bortset fra vand.
 Også storkøkkener, der udelukkende serverer økologiske retter, i overensstemmelse med betingelserne nævnt i afsnit 7, kan kalde sig økologiske.
9. Betingelser for at anvende Ø-mærket Økologikontrolmærket, dvs. Ø-mærket med teksten »statskontrolleret økologisk«, må kun anvendes i mærkningen på færdigpakkede økologiske fødevarer.
Derfor vil økologikontrolmærket kun kunne forekomme ved salg af fødevarer i deres oprindelige, evt. åbnede, Ø-mærkede emballage (f.eks. servering af mælk i Ø-mærkede mælkekartoner) eller ved salg af tilberedte fødevarer, som efter tilberedning fortsat er Ø-mærket (f.eks. ost med Ø-mærket ostevoks, der udskæres i skiver).
Ø-mærket uden teksten »statskontrolleret økologisk«, herefter blot »Øet«, kan som udgangspunkt ikke anvendes af storkøkkener, idet dette af forbrugeren vil kunne forveksles med det »økologiske spisemærke«.
Der vil dermed være tale om en overtrædelse af fødevarelovgivningens generelle bestemmelser om, at markedsføringen ikke må være vildledende.
Der kan dog forekomme situationer, hvor Øet vil kunne anvendes uden vildledning.
Der kan f.eks. være tale om gengivelse af Øet, når dette alene kan opfattes som en direkte reference til specifikke økologiske retter, råvarer eller ingredienser.
En bredere anvendelse af Øet kan eksempelvis være acceptabel, hvis alle storkøkkenets retter er økologiske og omfattet af kontrolordningen i henhold til bekendtgørelsen om økologiske fødevarer (jf. afsnit 7).
10. Ikrafttræden Denne vejledning er gældende fra 1. februar 2009. Samtidig bortfalder Vejledning nr. 9288 af 01/01/2002 om økologikontrol i storkøkkener.
Ministeriet for Fødevarer, Landbrug og Fiskeri, den 30. januar 2009 Marie Louise Flach de Neergaard / Tereza Gabriel Bilag 1 Opgørelse af økologiprocenten Skemaet er et forenklet eksempel på, hvordan man kan registrere og beregne økologiprocenten.
Opgørelsesperioden i eksemplet er på 3 måneder og går fra 15. januar til 14. april.
Beløb kan angives enten ex. eller inkl. moms, men det er vigtigt, at det trufne valg fastholdes for alle registreringer i opgørelsesperioden.
 Eksemplet baseres på fiktive fakturaer indeholdende økologiske råvarer, konventionelle råvarer, råvarer fra egen køkkenhave, råvarer fra jagt og fiskeri af vilde dyr og vilde fisk samt non-food (fx glas, lys, servietter etc.). Eksemplet viser, hvordan én faktura med flere råvaretyper kan registreres og fordeles samt økologiprocenten beregnes.
 Vejledningens afsnit 4.5 beskriver, hvilke fødevarer der indgår og udelades i opgørelsen.
Økologiprocenten beregnes som: 100 % x C/(A-B) = 100 x 9000 kr.: (12000 kr.-1400 kr.)% = 84,9 % Bilag 2 Indholdsfortegnelse 1. Indledning 2. Anvendelsesområde 3. Mulighederne for at reklamere med økologi 4. Anvendelse af et »økologisk spisemærke« 4.1. De økologiske spisemærker 4.2. Anvendelse af ét af de økologiske spisemærker 4.3. Krav til politik ved anvendelse af »guld-mærket« 4.4. Registrering 4.4.1. Registrering af storkøkkener, der kun foretager portionering og/eller opvarmning 4.4.2. Ændring og bortfald af registrering 4.5. De periodevise opgørelser  udregning af økologiprocent 4.5.1. Storkøkkener med »guld-mærket« 4.5.2. Storkøkkendrift samtidig med andre aktiviteter 4.5.3. Leverancer fra storkøkkener, der bruger et økologisk spisemærke 4.6. Leverandørdokumentation 4.7. Gebyrer for brug af et økologisk spisemærke 4.8. Kvalitetstryk af de økologiske spisemærker kan købes hos Økologisk Landsforening 5. Anprisning af, at visse råvarer er økologiske 6. Anprisning af, at en vis andel af de anvendte råvarer er økologisk 7. Anprisning af, at visse af de serverede retter er økologiske 8. Betingelser for at kalde et storkøkken »økologisk« 9. Betingelser for at anvende Ø-mærket 10. Ikrafttræden 1) Europa-Parlamentets og Rådets forordning (EF) Nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed 2) Bekendtgørelse nr. 1258 af 12. december 2008 om økologiske fødevarer mv.
