Nr LSF 69 Forslag til Lov om ændring af lov om kontrol med tilvirkning af  

 krigsmateriel m.m. (Ret til at nægte at medvirke i våbenindustri uden  

 fortabelse af dagpengeret) Fremsat af Jens Thoft (SF) Leif Hermann (SF) Hanne Thanning Jacobsen (SF)  

 Bjørn Poulsen (SF) Pelle Voigt (SF) den 15. november 1989 § 1 I lov om kontrol med tilvirkning af krigsmateriel m.m., jf.  

 lovbekendtgørelse nr. 626 af 15. september 1986, foretages følgende  

 ændringer:
 1. § 1, stk. 3, affattes således:
 » Stk. 3. Lovens regler om krigsmateriel finder anvendelse på:
 1) Materiel, som er konstrueret til militær anvendelse, og som ikke finder  

 civil anvendelse.
 2) Skydevåben bortset fra våben, der er specielt konstrueret til jagtbrug,  

 sportsbrug eller lignende.
 3) Ammunition, som kan anvendes til militære formål.
 4) Krudt og sprængstoffer.
5) Komponenter og dele, som er konstrueret til at anvendes i materiel m.v.  

 som nævnt ovenfor, og som ikke finder civil anvendelse.« 2. Efter § 8 indsættes som ny paragraf:
» § 8 a.
Den, som nægter at medvirke til udvikling og  

 produktion af krigsmateriel, fortaber ikke herved retten til dagpenge efter  

 lov om arbejdsformidling og arbejdsløshedsforsikring m.v.
Den pågældende  

 fortaber heller ikke retten til ydelser efter lov om social bistand.
Ved  

 medvirken til udvikling og produktion af krigsmateriel, jf. 1. pkt., forstås  

 enhver form for arbejde i virksomheder, der fremstiller eller udvikler  

 krigsmateriel, jf. § 1, stk. 3.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Baggrunden for lovforslaget er et ønske fra forslagsstillernes side om at  

 slå fast, at ingen, som nægter at deltage i udvikling eller produktion af  

 krigsmateriel af enhver art, af den grund skal miste status som værende til  

 rådighed for arbejdsmarkedet.
 Lovforslaget er udarbejdet i overensstemmelse med nr. 4 i  

 folketingsbeslutning af 19. maj 1987 (B 99, se Folketingstidende 1986-87, 1.  

 samling, forhandlingerne sp. 5859, 7809 og 11875, tillæg A sp. 3533, tillæg B  

 sp. 2131 og tillæg C sp. 675) om produktion og eksport af krigsmateriel.
 Ifølge ovenstående folketingsbeslutning blev regeringen opfordret til at  

 fremsætte lovforslag om revision af lov om produktion og eksport af  

 krigsmateriel, bl.a. således at der blev indført ret til at nægte at medvirke  

 til udvikling og produktion af krigsmateriel m.v. uden fortabelse af retten  

 til arbejdsløshedsdagpenge eller sociale ydelser.
Som følge af folketingsbeslutningen fremsatte regeringen den 11. november  

 1987 forslag til lov om krigsmateriel m.v. (L 72, se Folketingstidende  

 1987-88, 1. saming, forhandlingerne sp. 1606 og 2657, og tillæg A sp. 1465).  

 Lovforslaget blev ikke færdigbehandlet inden udskrivelsen af valg til  

 Folketinget.
Justitsministeren fremsatte på ny den 11. oktober 1988 forslag  

 til lov om krigsmateriel m.v. (L 46, se Folketingstidende 1988-89,  

 forhandlingerne sp. 30, 636, 10892 og 11409, tillæg A sp. 1429 og tillæg B  

 sp. 1825), der indeholdt en bestemmelse om ret til at nægte at medvirke til  

 udvikling og produktion af krigsmateriel.
 Lovforslaget blev forkastet ved 3. behandling den 2. juni 1989. Årsagen  

 hertil var imidlertid ikke den nu foreslåede nægterordning og heller ikke den  

 foreslåede definition i lovens § 1, stk. 3, af, hvad der skal forstås ved  

 krigsmateriel.
 Forslagsstillerne finder det vigtigt, at den påtænkte nægterordning for  

 våbenindustrien nu gennemføres, sådan som det gennem vedtagelsen af  

 folketingsbeslutning af 19. maj 1987 blev principgodkendt.
Forslaget aktualiseres af, at antallet af beskæftigede i dansk  

 krigsmaterielindustri er stærkt voksende.
I dag er ifølge skøn foretaget af  

 Landsforeningen Aldrig Mere Krigs Våbenproduktionsgruppe et par hundrede  

 danske virksomheder med anslået 11.000 heltidsansatte beskæftiget med  

 fremstilling af krigsmateriel.
I Danmark fremstiller således 3 firmaer: Wejra, Jørgen Høyer og Husquarna  

 mortergranater.
Er det mon dem, man ser på tv fra Beirut? Det danske forsvar  

 kan umuligt aftage så store mængder.
 Ifølge Jane's våbenhandlerliste har Danmark inden for de seneste år  

 eksporteret krigsskibe til så eksotiske lande som Burma (som selv Sverige har  

 sortlistet), Senegal og Marokko.
 Ifølge svar til Retsudvalget af 9. februar 1988 i forbindelse med  

 behandlingen af L 72 anslog industriministeren imidlertid, at den samlede  

 beskæftigelse i de ikke-statslige virksomheder, der har tilladelse til at  

 fremstille krigsmateriel, kun androg 3.400.
Forskellen mellem Aldrig Mere Krigs oplysninger og industriministerens  

 skyldes næppe udelukkende krigsmaterielindustriens vækst.
Meget tyder på, at  

 der i udbredt omfang fremstilles krigsmateriel, uden at der efter denne lov  

 er indhentet den foreskrevne tilladelse, jf. lovens § 1.
 Justitsministeren har i svar til Retsudvalget af 9. februar 1988 i  

 forbindelse med behandlingen af L 72 oplyst følgende om den hidtil anvendte  

 afgrænsning i forbindelse med administrationen af krigsmaterielloven (f.eks.  

 gennem fastsættelse af den i lovens § 1, stk. 3, nævnte kongelige anordning  

 om, hvad der forstås ved krigsmateriel):
»Ved afgrænsningen af, hvad der skal forstås ved krigsmateriel, er  

 der taget udgangspunkt i det synspunkt, at alt materiel og/eller komponenter  

 og dele, der er konstrueret specielt til militært brug, skal være omfattet af  

 loven, hvorimod materiel m.v., der også finder civil anvendelse, naturligvis  

 ikke skal være omfattet.
Dette synspunkt er i overensstemmelse med det  

 grundlæggende synspunkt, der er anvendt ved administration af den hidtidige  

 lovgivning . . .« Den afgrænsning, ministeren her taler om, er identisk med den foreslåede  

 nye affattelse af § 1, stk. 3, nr. 1-5, der i øvrigt er identisk med den  

 tilsvarende bestemmelse i det af justitsministeren fremsatte lovforslag i  

 sidste folketingsår.
Bemærkninger til de enkelte bestemmelser Ad den foreslåede affattelse af § 1, stk. 3 Det følger af stk. 3, hvilke produkter der skal opfattes som  

 krigsmateriel.
Ifølge justitsministerens svar som gengivet ovenfor er der  

 ikke tale om en substansændring.
Krigsmateriel blev i den gamle lovgivning  

 oprindelig kun opfattet som det, der kunne bruges til at skyde med.
Med  

 ændringen ajourføres krigsmaterielbegrebet, sådan som det også faktisk  

 administreres.
 Ændringen er medtaget for at sikre, at retten til at nægte medvirken til  

 udvikling og produktion kommer til at omfatte produkter, der normalt opfattes  

 som krigsmateriel.
Ad den foreslåede § 8 a Det følger af § 8 a, 1. og 2. pkt., at der ikke kan knyttes nogen form for  

 rettighedstab til nægtelse af at tage anvist arbejde eller at forlade en  

 stilling med den begrundelse, at man ikke vil medvirke til udvikling og  

 produktion af krigsmateriel.
 Det følger af 3. pkt., at adgangen til arbejdsophør eller til at nægte at  

 tage arbejde uden sanktioner efter 1. og 2. pkt. gælder for ansatte i  

 virksomheder, der fremstiller krigsmateriel, således som det er defineret i §  

 1, stk. 3, nr. 1-5. Disse virksomheder har eller burde have  

 Justitsministeriets tilladelse til at fremstille krigsmateriel, ligesom de er  

 eller retteligen burde være under tilsyn fra Statens Våbenkontrol.
