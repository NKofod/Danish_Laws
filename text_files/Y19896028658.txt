Falcks redningskorps indførte fra 1. juli 1989 et nyt  

 privatabonnement, og udarbejdede i den forbindelse en pjece, hvor det blandt  

 andet i skemaform var oplyst, i hvilke tilfælde man ydede sygetransport,  

 ligesom det var anført om det offentlige eventuelt tillige havde en  

 forpligtelse.
Forbrugerombudsmanden udtalte, at pjecen i rimeligt omfang gav  

 forbrugeren oplysning om, hvad abonnementet dækkede og imødekom Ombudsmandens  

 henstilling om at få udarbejdet en mere tilfredsstillende præcisering af  

 abonnementsdækningen ved patientbefordring.
2.3.1. Ændring af Falcks privatabonnement for udførelse af  

 patientbefordring Gennem årene har såvel Forbrugerombudsmanden som Forbrugerklagenævnet  

 modtaget adskillige henvendelser fra abonnenter, der var utilfredse med, at  

 opståede behov for patientbefordring var blevet afvist af Falck.
Afvisningen  

 blev givet med henvisning til abonnementsbetingelsernes bestemmelser om, at  

 når det offentlige samtidig havde en forpligtelse til at yde  

 patientbefordring, kunne befordring ikke rekvireres hos Falck.
 På baggrund af de mange henvendelser har der derefter været ført en  

 korrespondance og forhandling mellem Forbrugerombudsmanden og Falck, der  

 mundede ud i, at Forbrugerombudsmanden i 1987 henstillede, at der mellem  

 repræsentanter for de myndigheder, der stod bag reglerne om offentlig  

 patientbefordring og Falck blev udarbejdet en rimelig, klar afgrænsning af  

 ydelsen i henhold til Falck-abonnementet og ydelserne fra det offentlige.
Falck orienterede Forbrugerombudsmanden om, at man fra 1. juli 1989 tilbød  

 et nyt privatabonnement med udvidet patientbefordring.
Baggrunden for  

 udviklingen af dette var de problemer, der har været med fortolkningen af  

 patientbefordringsreglerne, specielt afgrænsningen til de offentlige  

 fribefordringsregler.
Falck valgte derfor at udvide reglerne for  

 patientbefordring, således at de udfører al siddende sygetransport, såfremt  

 nogle enkle, klare forudsætninger er opfyldt.
Udvidelsen indebærer, at Falck  

 yder patientbefordring - også i tilfælde, hvor der eventuelt tillige  

 foreligger en pligt for det offentlige til fribefordring.
Efter en gennemgang  

 af den nye abonnementskontrakt og den medfølgende beskrivelse af  

 dækningsgraden for patientbefordring fandt Forbrugerstyrelsen ikke anledning  

 til at fremkomme med bemærkninger til kontraktens bestemmelser om  

 dækningsgraden.
Forbrugerstyrelsen udtalte, at det nye privatabonnement  

 indebærer, at abonnenterne får tilbudt en dækningsgrad, der må anses for at  

 være i overensstemmelse med, hvad abonnenterne sædvanligvis forventer.
Sammen med den nye abonnementskontrakt havde Falck udarbejdet en pjece,  

 der informerede om det nye privatabonnement.
Falck havde opstillet et skema,  

 hvor der opregnedes de situationer, hvor Falck ydede siddende sygetransport,  

 ligesom det for de enkelte situationer var skitseret, om det offentlige  

 eventuelt tillige havde en forpligtelse.
Forbrugerstyrelsen udtalte, at den udarbejdede pjece var fremstillet på en  

 sådan måde, at der nu blev givet en god og tydelig information om, hvad  

 abonnementet dækkede, og at informationerne derfor nu fuldt ud imødekom  

 Forbrugerombudsmandens henstilling om at få udarbejdet en mere  

 tilfredsstillende præcisering af abonnementsdækning ved patientbefordring.  

 (J.nr.
FO 871658-5) (*1) Offentliggjort i Forbrugerstyrelsens juridiske årbog 1990, side 55.
