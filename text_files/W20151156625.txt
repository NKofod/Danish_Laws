Offererstatningslovens § 7 - dækning fra anden side, nævnets j.nr. 14-520-03746 Skadevolder, der var ansøgers tidligere samlever, blev dømt for i et enkelt tilfælde at have overtrådt sit tilhold mod ansøger.
 Ansøger søgte som følge heraf om erstatning for blandt andet tabt arbejdsfortjeneste.
Ansøger, der var selvstændig erhvervsdrivende, havde i året efter hændelsen en lavere indtægt fra sit firma, idet hun i perioder havde været fuldtids- og deltidssygemeldt som følge af hændelsen.
Ansøger havde i samme periode modtaget sygedagpenge fra kommunen samt en forsikringsydelse fra sit pensionsselskab.
Det samlede beløb, som ansøger havde modtaget i året efter hændelsen, oversteg, hvad ansøger havde tjent i sit firma året forud for hændelsen.
Det fremgik af policen fra pensionsselskabet, at forsikringen skulle dække det indkomsttab, som den forsikrede led ved, at den forsikrede enten midlertidigt eller længerevarende mistede sin erhvervsevne.
Det fremgik videre af policen, at ydelsen udgjorde forskellen mellem den forsikredes hidtidige indtjening og den pågældendes aktuelle samlede indtjening.
Nævnet meddelte afslag på erstatning for tabt arbejdsfortjeneste, idet det efter erstatningsansvarslovens § 2 er en betingelse for at få erstatning for tabt arbejdsfortjeneste, at der er lidt et økonomisk tab.
Endvidere følger det af erstatningsansvarslovens § 2, stk. 2, og offererstatningslovens § 7, stk. 1, at der ikke ydes erstatning, i det omfang kravet dækkes af ydelser, der har karakter af virkelig skadeserstatning.
