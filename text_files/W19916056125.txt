 Afslag på dagpenge fra og med den dag, hvor dokumentation for sygdom  

 skulle have været afleveret, fordi arbejdsgiveren hurtigst muligt havde gjort  

 indsigelse mod manglende dokumentation for sygdom.
 Lønmodtageren havde ret til dagpenge fra og med første fraværsdag til  

 og med dagen før den dag, hvor dokumentation for sygdom skulle være  

 afleveret, idet anmeldelsen af sygdom var foretaget hurtigst muligt.
 SAGSFREMSTILLING:
 Kommunen traf den afgørelse, at lønmodtageren ikke havde ret til dagpenge  

 i perioden fra og med den 30. oktober 1990 til og med den 11. november 1990.
Kommunen begrundede sin afgørelse med, at lønmodtageren, der havde anmeldt  

 sin sygdom rettidigt, ikke inden for en rimelig frist havde dokumenteret sit  

 fravær ved lægeattest, som forlangt af arbejdsgiveren.
Efter arbejdsgiverens  

 regler skulle lægeattest være arbejdsgiveren i hænde senest på 5. dagen.
 1. fraværsdag var torsdag den 30. oktober 1990.
 Arbejdsgiveren gjorde indsigelse mod manglende lægeattest ved dp 200 A den  

 7. november 1990.
 Arbejdsgiveren modtog lægeattesten den 9. november 1990.
 Lønmodtageren oplyste, at han havde afsendt lægeattesten den 6. november  

 1990.
 AFGØRELSE:
 Dagpengeudvalget har på sit møde den 5. april 1991 truffet den afgørelse,  

 at arbejdsgiveren har pligt til at udbetale dagpenge fra og med den 30.  

 oktober 1990 til og med den 4. november 1990, idet lønmodtageren har anmeldt  

 sygdomstilfældet hurtigst muligt, jf. dagpengelovens § 6, stk. 1.
 Dagpengeudvalget har videre truffet den afgørelse, at arbejdsgiveren ikke  

 har pligt til at udbetale dagpenge fra og med den 5. november 1990 til og med  

 den 9. november 1990, idet lønmodtageren ikke inden for en rimelig frist ved  

 lægeattest har dokumenteret, at fraværet skyldtes sygdom, jf. dagpengelovens  

 § 7, stk. 1 og idet arbejdsgiveren hurtigst muligt havde gjort indsigelse  

 herimod, jf dagpengelovens § 8, stk 2.
 Dagpengeudvalget tiltræder således delvist kommunens afgørelse.
