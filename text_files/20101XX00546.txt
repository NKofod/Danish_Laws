Skriftlig fremsættelse (23. februar 2011) Transportministeren (Hans Christian Schmidt) Herved tillader jeg mig for Folketinget at fremsætte:
Forslag til lov om anlæg af Nykøbing Falster Omfartsvej (Lovforslag nr.
L 154) Med lovforslaget søges om bemyndigelse til at anlægge en hovedlandevej fra Skovalléen til Gedser Landevej som en omfartsvej øst om Nykøbing Falster.
 Lovforslaget er et led i udmøntningen af aftale af 29. januar 2009 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance om En grøn transportpolitik.
 Af aftalen fremgår, at der skal anlægges en omfartsvej ved Nykøbing Falster som vil forbedre adgangen til Gedser Havn og samtidig aflaste Nykøbing Falster by for gennemkørende trafik.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
