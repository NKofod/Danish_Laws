Skriftlig fremsættelse (26. november  

 2002) Birthe Skaarup Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en  

 registreringsordning for alternative behandlere.
(Beslutningsforslag nr.
B 47).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige behandling.
Udviklingen inden for den alternative behandling har her i  

 landet taget en positiv drejning gennem de senere år.
Ved den seneste  

 undersøgelse, der er foretaget af Statens Institut for Folkesundhed i  

 2002, blev det dokumenteret, at ca. 885.000 personer eller mere end 20 pct.  

 af den del af befolkningen, der er over 16 år, har benyttet sig af  

 alternative behandlingsformer.
For 30 år siden anså mange mennesker her i  

 landet, også i regeringen og Folketinget, kiropraktik for at være  

 en art »sortekunst«    

 til trods for, at den første kiropraktor etablerede sig her i landet i  

 1920, og til trods for, at den kiropraktiske uddannelse var en egentlig  

 udenlandsk universitetsuddannelse.
Først i 1991 kom gennembruddet for  

 kiropraktikken: en autorisationsordning og en godkendelse under den  

 offentlige sygesikring.
I dag ser mere end 300.000 danskere en kiropraktor  

 for at holde ryg-, nakke-, skulder- og andre problemer i  

 bevægelsessystemet m.v. i skak.
Men der er behov for en tilsvarende udvikling i retning af  

 forståelse for andre alternative behandlingsmetoder, som for  

 længst har været praktiseret og godkendt af myndighederne i  

 udlandet, også i europæiske lande.
De mest velorganiserede og  

 mest veldefinerede behandlingsmetoder i dag er måske zoneterapi og  

 akupunktur, men der er også andre faggrupper: heilpraktikere, biopater  

 og andre, der yder et værdifuldt arbejde til gavn for den enkelte  

 patient og til gavn for den generelle oplysning om sundhed og sygdom.
 Der er meget, der skal nås: et bedre samarbejdsklima  

 mellem den traditionelle lægebehandling og de alternative behandlere;  

 en gensidig brug af viden med de synergier, det udløser; fremme af den  

 gensidige åbenhed og forståelse; en samling af, et overblik over  

 og en gensidig udveksling af de initiativer, de forskellige grupper kan  

 supplere deres egen viden og hverdag med.
Dansk Folkeparti tager med dette beslutningsforslag det  

 første skridt til en ny lovgivning, som kan bidrage til at sikre, at  

 befolkningen i fremtiden kan få mest mulig gavn af de alternative  

 behandlingsformer.
Dansk Folkeparti håber, at forslaget kan finde bred  

 tilslutning, så vidt muligt hos alle Folketingets partier.
