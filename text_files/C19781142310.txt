Justitsministeriet er bekendt med, at danske polititjenestemænd i et vist  

 omfang foretager efterforskningsmæssige skridt i udlandet efter forudgående  

 direkte forhandlinger mellem det danske politi og vedkommende lands  

 justitsmyndigheder.
Justitsministeriet og de centrale danske  

 politimyndigheder bliver i almindelighed ikke underrettet om iværksættelse af  

 sådan efterforskning og udsendelse af danske polititjenestemænd.
Dette har i  

 en række tilfælde vist sig mindre hensigtsmæssigt, særligt når der opstår et  

 akut behov for at yde bistand til det udsendte personale.
 Justitsministeriet skal på den baggrund anmode om, at følgende  

 fremgangsmåde for fremtiden følges ved tjenstlig udsendelse af danske  

 polititjenestemænd herunder juridisk uddannet personale til foretagelse af  

 efterforskning i udlandet:
 1. Ved udsendelse af polititjenestemænd til de  

 nordiske lande skal der hverken foretages indberetning til justitsministeriet  

 eller til rigspolitichefen.
 2. Ved udsendelse af polititjenestemænd til de  

 nedenfor anførte lande skal der senest ved udsendelsen gives indberetning -  

 eventuelt på telex - til rigspolitichefen (INTERPOL). I indberetningen skal  

 anføres navn og charge på den polititjenestemand, som udsendes, samt hvortil  

 udsendelsen sker og udsendelsens forventede varighed.
 Følgende lande er omfattet af denne bestemmelse:
 Belgien, England, Frankrig, Grækenland, Holland, Irland, Italien,  

 Liechtenstein, Luxemburg, Portugal, Schweitz, Spanien, Vesttyskland og  

 Østrig.
3. Ved udsendelse af polititjenestemænd til andre  

 lande end nævnt foran under 1. og 2. skal anmodning om udsendelse forelægges  

 for justitsministeriet.
I særligt hastende tilfælde kan sagen forelægges  

 ministeriet telefonisk.
Ved fremsættelse af anmodninger bedes oplyst navn og  

 charge på den polititjenestemand, som udsendes, samt hvortil udsendelsen sker  

 og udsendelsens forventede varighed.
