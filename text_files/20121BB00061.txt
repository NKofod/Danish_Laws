Fremsat den 6. februar 2013 af Tom Behnke (KF), Mai Henriksen (KF), Mike Legarth (KF) og Brian Mikkelsen (KF) Forslag til folketingsbeslutning om fordobling af sanktion for overtrædelse af hastighedsbegrænsninger ved visse vejarbejder Folketinget pålægger regeringen hurtigst muligt at gennemføre de nødvendige administrative og eventuelle lovgivningsmæssige initiativer, således at sanktionen for overtrædelse af hastighedsbegrænsningerne ved vejarbejde fordobles, hvis der i forbindelse med hastighedsovertrædelsen var folk på arbejde på eller i nærheden af vejen.
Bemærkninger til forslaget Vejarbejdere og andre med tilknytning til vejarbejde er udsatte, fordi de udfører deres arbejde ganske tæt på den kørende trafik, hvilket ofte er nødvendigt, for at trafikken kan afvikles, samtidig med at vejarbejdet udføres.
Alternativt skal hele vejstrækninger lukkes, mens arbejdet udføres.
Ved vejarbejde er der som regel skiltet med lavere hastighed end den ellers tilladte, og der er skiltet med, at der er vejarbejde.
 Men selv om det burde være indlysende, at man skal passe særlig på med hastigheden ved vejarbejde, så er der alt for mange, der ikke respekterer hastighedsbegrænsningerne, og det er ofte til fare for dem, der arbejder på vejen og i nærheden af den.
 Heller ikke mere bløde kampagner med plakater af små børn med teksten: »Min far arbejder her« har den nødvendige effekt på alle trafikanter.
Hastighedsovertrædelserne er ud over en konkret fare for vejarbejdere også stærkt medvirkende til at skabe utryghed på arbejdspladsen.
Selv om det måske ikke fører til færdselsuheld, når et køretøj kører forbi med høj hastighed, så kan det ikke undgå at skabe utryghed hos vejarbejderne, som må holde vejret og håbe på, at det ikke går galt.
 Konsekvenserne af hastighedsovertrædelserne kan således være meget alvorlige for dem, der hver dag arbejder på at gøre vejene mere sikre og mere fremkommelige for os alle.
 Det er på den baggrund forslagsstillernes holdning, at det bør straffes dobbelt så hårdt, hvis man overtræder hastighedsbegrænsningerne ved vejarbejde, når der samtidig er folk, der arbejder på stedet.
 Dette skal naturligvis skiltes, så trafikanterne ved, hvad konsekvensen af deres forseelser er, og politiet skal samtidig ved hastighedsmålinger i arbejdstiden kunne dokumentere, at der rent faktisk blev arbejdet på og i nærheden af vejarbejdet.
Retssikkerheden skal være sikret ved, at trafikanterne klart og tydeligt gøres opmærksom på, at der er vejarbejde, hvad hastighedsbegrænsningen er, om der aktuelt arbejdes på arbejdspladsen, og at sanktionerne fordobles ved overtrædelse af hastighedsbegrænsningen.
Samtidig skal politiet kunne dokumentere, at der rent faktisk var aktivitet på arbejdspladsen.
 Det er naturligvis yderst vigtigt, at skiltningen ved vejarbejde altid er fuldstændig korrekt, så respekten for skiltningen bevares.
 I USA har man en lignende ordning, hvor der er klar forskel på, om man overtræder hastighedsbestemmelserne uden for vejarbejdere m.fl.'s arbejdstid.
Formålet med forslaget er således ikke mindst at opnå en præventiv effekt, så trafikanterne respekterer hastighedsbegrænsningerne.
Det er samtidig at reducere antallet af uheld, hvor vejarbejderes og andres liv og helbred kommer i fare, og at reducere utrygheden ved at arbejde på vejen.
Skriftlig fremsættelse Tom Behnke (KF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om fordobling af sanktion for overtrædelse af hastighedsbegrænsninger ved visse vejarbejder (Beslutningsforslag nr.
B 61) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
