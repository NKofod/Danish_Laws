Kendelse fra Pressenævnet i sag nr.  

 50/1995 Den Tyrkiske Ambassade har på vegne af [K] klaget  

 til Pressenævnet over en artikel i Det Fri Aktuelt den 16. marts 1995,  

 idet klager finder, at god presseskik er overtrådt.
 I artiklen, der havde overskriften "Iman som trussetyv"  

 hed det bl.a.:
 "Islamisk overhoved grebet i butikstyveri, men  

 hænderne og rygstykkerne var ikke i fare, fordi tyveriet skete i Odense  

 og ikke i et fundamentalistisk samfund.
 En 39-årig tyrkisk imam havde ved byretten i Odense  

 stort besvær med at forklare, hvorfor han passerede kasseslusen i OBS!  

 i Rosengårdscentret i Odense med røde blonde-bh'er og trusser  

 krøllet sammen og gemt dybt i frakkelommen.
 Det muhamedanske, religiøse overhoved, som altid  

 skal stå som et godt eksempel for sin menighed, fik en bøde  

 på 500 kr., ...
I et fundamentalistisk muhamedansk samfund havde det  

 kostet stokkeslag eller en afhugget hånd! Imamen og hustruen nægtede via en tolk pure, at der  

 var tale om forsøg på tyveri, men havde ikke nogen anden  

 forklaring.
Imamen stod overfor at skulle rejse tilbage til sit  

 hjemland og opholde sig der permanent, så det er uvist, om tyveriet  

 får arbejdsmæssige følger." Artiklen var ledsaget af en tegning af en mand  

 iført en kappe.
Under kappen var manden iført  

 dameundertøj.
Om årsagen til, at ambassaden klager på vegne  

 af [K], har ambassadør, dr.  Faruk  Logoglu oplyst, at [K] har  

 været ansat på ambassaden som en "civil servant". På grund  

 af pressedækningen af den her omtalte sag har [K] sagt sit job op og  

 forladt landet.
Det er som leder af det tyrkiske diplomati i Danmark og  

 endvidere på vegne af [K], at ambassadøren har klaget.
Til støtte for klagen er det anført, at  

 bladet har udvist manglende hensynsfuldhed ved beskrivelsen af sagen.
Ved at  

 sammenligne den konkrete sag med islam og fundamentalisme og ved at bringe  

 karikaturen har bladet gjort grin med klager og såret andre muslimers  

 følelser.
 Klager har endvidere anført, at  

 skyldsspørgsmålet ikke er endelig afklaret, da [K] har anket  

 afgørelsen.
 [K]s stilling som religiøst overhoved er blevet  

 misbrugt af bladet, og det har skadet hans karriere.
 Klager har endelig anført, at den skete omtale ikke  

 gavner freden mellem immigranter og danskere eller mellem islam og  

 kristendommen.
I en udtalelse om klagen har Det Fri Aktuelt  

 anført, at det er ambassaden og ambassadøren, der finder  

 anledning til at klage, og ikke [K].
Da ambassadøren alene har en  

 politisk og ikke en retlig interesse i sagen, skal denne afvises.
Bladet har endvidere anført, at når klager  

 lægger vægt på, at det er de muslimske befolkningsgruppers  

 følelser, der er krænket, er der tale om en politisk debat med  

 "blasfemi-betragtninger", der er fremmede for dansk presseskik og  

 ytringsfriheden i Danmark.
Da denne holdning i klagen er så  

 dominerende, er det en sag om politik og religion.
Sagen bør derfor  

 ikke realitetsbehandles af Pressenævnet.
 Såfremt nævnet finder grundlag for at  

 realitetsbehandle klagen, er det anført, at artiklen beskriver en  

 retsafgørelse og et sagsforløb, som på grund af sagens  

 mere kuriøse karakter omtales, men uden at nævne navne.
 Det er endvidere anført, at fremhævelsen af  

 den religiøse stilling ikke er uden væsentlig betydning for  

 sagens usædvanlige karakter.
Det er endelig anført, at det er almindelig kutyme  

 i dansk presse, at mennesker i særligt betroede stillinger eller  

 ansvarsfulde jobs omtales selv i forbindelse med mindre  

 lovovertrædelser.
Omtalen må derfor anses for relevant og  

 korrekt, også i forhold til [K]s menighed.
 Følgende nævnsmedlemmer har deltaget i sagens  

 behandling: Else Mols, Henrik Antonsen, Kate Bluhme og Ole Malmqvist.
 Pressenævnet udtaler:
 Da klageren har forladt landet, finder Pressenævnet,  

 at Den Tyrkiske Ambassade kan klage på hans vegne.
 Klageren er religiøs leder og må derfor som  

 alle andre i et offentligt embede tåle en omtale som den skete.
 Artiklens referat af den islamiske tros  

 retshåndshævelse over for tilsvarende mindre  

 lovovertrædelser indeholder intet, der kan fortolkes som en kritik  

 eller latterliggørelse af Islam eller dens tilhængere.  

 Karikaturtegningen har alene relation til klagerens konkrete situation og  

 overskrider derfor ikke de vide rammer, der i praksis gælder for  

 satiriske gengivelser.
 Pressenævnet finder herefter ikke, at bladet har  

 overtrådt god presseskik.
 Afsagt den 8. juni 1995.
