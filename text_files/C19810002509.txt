1. INDLEDNING I henhold til § 4 i værnepligtsloven (lov nr. 213 af 30. maj 1980) kan  

 den, der for forsætlig lovovertrædelse ved dansk eller fremmed domstol er  

 idømt ubetinget straf af fængsel i mindst 5 måneder eller forvaring efter  

 straffelovens § 70, af sessionen udelukkes fra værnepligtstjeneste, såfremt  

 det udviste forhold begrunder en nærliggende fare for, at han vil give  

 anledning til disciplinære vanskeligheder eller besværliggørelse af  

 tjenesten.
2. REJSNING AF UDELUKKELSESSAG 2.1 GRUNDLAG Der rejses udelukkelsessag, når en værnepligtig, for hvem  

 værnepligtstjeneste kan blive aktuel, ved een dom er straffet med mindst 5  

 måneders ubetinget fængsel for en forsætlig lovovertrædelse.
 Dom for overtrædelse af § 6, stk. 1, i lov om værnepligtens opfyldelse ved  

 civilt arbejde, jfr. lovbekendtgørelse nr. 427 af 30. september 1980, samt  

 dom for overtrædelse af § 42, stk. 1, i lov om civilforsvaret, jfr.  

 lovbekendtgørelse nr. 468 af 20. september 1976, medfører dog ikke rejsning  

 af udelukkelsessag, såfremt den pågældende ikke senere kan indkaldes, jfr. §  

 7, stk. 2, i lov om værnepligtens opfyldelse ved civilt arbejde og  

 civilforsvarslovens § 43, stk. 2.
 Der rejses endvidere udelukkelsessag, når en person er idømt forvaring  

 efter straffelovens § 70.
Straffen på mindst 5 måneders ubetinget fængsel skal være fastsat ved een  

 dom.
Det er uden betydning for spørgsmålet om rejsning af udelukkelsessag, at  

 straffen på mindst 5 måneders ubetinget fængsel i medfør af straffelovens §  

 61 er fastsat som en fællesstraf, f. eks. med tidligere betinget straf.
 Der rejses udelukkelsessag, uanset om der i strafudmålingen er indgået  

 uagtsomme lovovertrædelser.
 Udelukkelsessag rejses endvidere, når en udenlandsk dom efter  

 værnepligtsstyrelsens skøn svarer til en dansk ubetinget dom til fængsel i 5  

 måneder eller derover for en forsætlig lovovertrædelse eller til forvaring.
2.2 FREMGANGSMÅDE Udelukkelsessag rejses for sessionen af værnepligtsstyrelsen.
For  

 værnepligtige mellem 17 og 32 år rejses udelukkelsessag på grundlag af  

 indberetninger til værnepligtsstyrelsen fra kriminalregistret, jfr. § 19 i  

 justitsministeriets cirkulære nr. 147 af 30. august 1978 om det centrale  

 kriminalregister.
 For øvrige værnepligtige rejses udelukkelsessag på grundlag af  

 indberetninger fra de personelforvaltende myndigheder.
Forelæggelse for sessionen bør udskydes, indtil strafudståelsen er  

 tilendebragt, således at kriminalforsorgen på grundlag af de iagttagelser om  

 den pågældendes karakteregenskaber m. v., som er gjort under strafudståelsen,  

 kan afgive fyldestgørende erklæring til brug for afgørelsen.
Dog kan  

 forelæggelse for sessionen ske, inden strafudståelsen er tilendebragt,  

 såfremt hensynet til den værnepligtiges resocialisering afgørende taler  

 herfor.
Så vidt muligt senest 8 dage før sessionen skal træffe afgørelse i sagen,  

 underrettes den værnepligtige om tidspunktet for sagens behandling.
Såfremt  

 den værnepligtige er afskåret fra personligt at møde for sessionen, skal der  

 gives ham adgang til at lade sig repræsentere af en fuldmægtig.
Medmindre det  

 på grund af lovovertrædelsens karakter i forbindelse med den af  

 kriminalforsorgen afgivne erklæring må anses for utvivlsomt, at udelukkelse  

 skal ske, bør straffesagens akter fremskaffes.
3. SESSIONENS BEHANDLING AF UDELUKKELSESSAGER Ved sessionens afgørelse af, om det udviste strafbare forhold begrunder en  

 nærliggende fare for, at den værnepligtige vil give anledning til  

 disciplinære vanskeligheder eller besværliggørelse af tjenesten, bør følgende  

 tages i betragtning:
- forholdets art og grovhed, - den værnepligtiges personlighed, - udtalelser fra kriminalforsorgen m. fl. om den værnepligtige og - hvor længe den værnepligtige har været kriminalitetsfri.
Såfremt der i strafudmålingen indgår uagtsomme lovovertrædelser, bør dette  

 medføre en mildere bedømmelse.
Ved afgørelsen af, om den værnepligtige skal  

 udelukkes fra tjeneste, bør resocialiseringshensyn tages i betragtning.
 Sessionen bør have opmærksomheden henledt på, om den værnepligtige på  

 grundlag af de i sagen foreliggende oplysninger skal erklæres uegnet til  

 værnepligtstjeneste.
 Følgende lovovertrædelser bør på grund af deres relation til  

 værnepligtsforholdet medføre udelukkelse:
- overtrædelse af kapitel 8 (forbrydelse mod forsvarsmagtens  

 kampdygtighed) i den militære straffelov (lov nr. 216 af 26. april 1973) og - overtrædelse af borgerlig straffelovs § 191 (visse overtrædelser af  

 lovgivningen om euforiserende stoffer).
 Dom til forvaring efter straffelovens § 70 bør i almindelighed medføre  

 udelukkelse.
Udelukkelse bør derimod kun undtagelsesvis bestemmes ved overtrædelse af  

 den militære straffelovs § 23, idet den værnepligtige ellers ville opnå det,  

 hans overtrædelse tilsigtede.
Det samme gælder ved overtrædelse af borgerlig  

 straffelovs § 127 og værnepligtslovens §§ 34 og 35.
4. UNDERRETNING OM SESSIONENS AFGØRELSE Værnepligtige, der ved sessionens afgørelse udelukkes fra  

 værnepligtstjeneste, skal inden 3 dage efter afgørelsen af  

 værnepligtsstyrelsen underrettes om udelukkelsen, hvortil anvendes den som  

 bilag 1 viste blanket, der sendes som anbefalet brev.
Når fristen for anke  

 til værnepligtsnævnet er udløbet, jfr. nedenfor under pkt. 5, uden at anke er  

 iværksat, sendes til den pågældende et bevis for værnepligtens bortfald.  

 Beviset, der er vist som bilag 2, må intet indeholde om grunden til  

 værnepligtens bortfald.
 I tilfælde, hvor sessionen har truffet afgørelse om, at en værnepligtig,  

 mod hvem der er rejst udelukkelsessag, ikke skal udelukkes fra  

 værnepligtstjeneste, gives der ham på tilsvarende måde og indenfor samme  

 frist underretning herom ved anvendelse af den som bilag 3 viste blanket.
5. ANKE- OG GENOPTAGELSESREGLER I medfør af værnepligtslovens § 9, stk. 2, kan sessionens afgørelse i  

 henhold til § 4 inden 4 uger fra det tidspunkt, da afgørelsen er meddelt den  

 værnepligtige, indbringes for værnepligtsnævnet, hvis afgørelse ikke kan  

 indbringes for anden administrativ myndighed, jfr. værnepligtslovens § 12.  

 Den, der i henhold til § 4 udelukkes fra værnepligtstjeneste, kan dog, når  

 der er gået 1 år siden sidste afgørelse, kræve, at sagen genoptages.
6. STATISTIK Værnepligtsstyrelsen udarbejder hvert år en opgørelse over  

 udelukkelsessager.
Opgørelsen, der indsendes til indenrigsministeriet og  

 forsvarsministeriet ved udgangen af hvert kalenderår, skal indeholde  

 oplysning om antallet af rejste udelukkelsessager, sagernes udfald og  

 straffenes størrelse.
Endvidere indsendes oplysning om, efter hvilke  

 straffebestemmelser de personer, mod hvem der rejses udelukkelsessag, er  

 dømt, samt om, i hvilket omfang sessionerne har erklæret værnepligtige, mod  

 hvem der er rejst udelukkelsessag, uegnede til værnepligtstjeneste.
7. IKRAFTTRÆDEN Cirkulæret træder i kraft den 1. februar 1981. Samtidig ophæves indenrigs-  

 og boligministeriets cirkulære af 8. februar 1955.
INDENRIGSMINISTERIET, DEN 12. FEBRUAR  

 1981 P.
M.
V.
