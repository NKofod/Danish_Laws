Nr BTB 114 Betænkning over Forslag til folketingsbeslutning om et dansk bidrag til en  

 multinational indsats i Mellemøsten   

 Nr B 114 1997-98. 1. samling Afgivet af Forsvarsudvalget Afgivet: 19980218 Udvalget har behandlet beslutningsforslaget i fem møder og har herunder  

 stillet 90 spørgsmål til udenrigsministeren og forsvarsministeren, som disse  

 har besvaret skriftligt.
 Endvidere har udvalget modtaget skriftlige og mundtlige henvendelser fra:
Kvindernes Internationale Liga for Fred og Frihed Fredsskattefonden Aldrig mere Krig Herefter indstiller et flertal (Socialdemokratiets, Venstres, Det  

 Konservatives Folkepartis, Det Radikale Venstres, Fremskridtspartiets og  

 Centrum-Demokraternes medlemmer af udvalget) beslutningsforslaget til  

vedtagelse uændret.
 Et flertal inden for flertallet (Socialdemokratiets, Venstres, Det  

 Konservatives Folkepartis, Det Radikale Venstres og Centrum-Demokraternes  

 medlemmer af udvalget) ønsker i den forbindelse at udtrykke, at der i den  

 nuværende situation lige til det sidste bør arbejdes for, at en  

 forhandlingsløsning vil kunne opnås, således at Irak indvilger i at opfylde  

 bestemmelserne i FN-resolution 687 om at give FN-våbeninspektører fri og  

 uhindret adgang til alle installationer, de måtte ønske.
Flertallet støtter den opfattelse, at stabiliteten i hele regionen kun  

 opnås ved ikke at udvise passivitet.
Flertallet støtter den opfattelse, at  

 det politiske pres over for Iraks opbygning, produktion og lagring af kemiske  

 og biologiske våben kan forhindre Saddam Hussein i at fortsætte sine  

 overtrædelser af de af ham accepterede våbenhvilebetingelser med stigende  

 ustabilitet i regionen til følge.
Pres nu er den eneste mulighed for at løse  

 konflikten uden anvendelse af militære midler.
 Flertallet understreger, at Irak - i henhold til våbenhvilebetingelserne i  

 resolution 687, der er vedtaget med hjemmel i FN-pagtens kapitel VII -  

 betingelsesløst har accepteret, at bl.a. alle Iraks kemiske og  

 bakteriologiske våben, herunder komponenter hertil, og al forsknings- og  

 udviklingsstøtte og fremstillingsfaciliteter til disse masseødelæggelsesvåben  

 skal ødelægges, fjernes eller uskadeliggøres under international overvågning.
 Det er flertallets opfattelse, at havde Irak ikke accepteret resolution  

 687 i 1991, kunne de allierede styrker allerede dengang have fortsat de  

 militære aktioner mod den irakiske krigsmaskine.
 Flertallet henviser til notat fra Udenrigsministeriet af 17. februar 1998,  

 der er optrykt som bilag til betænkningen.
Et mindretal inden for flertallet (Fremskridtspartiets medlem) peger på,  

 at FN nu i syv år har lagt pres på Irak for at få dem til at opfylde de krav,  

 de blev pålagt for afslutning af bombardementerne af Irak.
I syv år har FN's  

 våbeninspektører forsøgt at få adgang til de våbenlagre, som Irak's Saddam  

 Hussein påstod ikke fandtes.
I de syv år har FN's våbeninspektører alligevel  

 fundet og destrueret 28.000 kemiske våben, 690 tons kemiske kampstoffer, mere  

 end 3.000 tons kemikalier, der kan bruges til fremstilling af kemiske våben,  

 48 missiler, 6 missilaffyringsramper og 30 sprænghoveder beregnet til kemiske  

 og biologiske våben, store mængder af produktionsudstyr og maskiner, der kan  

 bruges til at fremstille kemiske og biologiske våben m.m.
Dette for blot at  

 citere en del af den danske udenrigsministers opremsning.
 Hvad der så ligger i de 80 paladser, som Saddam Hussein på nuværende  

 tidspunkt ikke vil tillade inspektion af, kan vi naturligvis kun gisne om.  

 Men for Fremskridtspartiet står det klart, at vi ikke under nogen  

 omstændigheder kan støtte nogen form for terrorregime og slet ikke være med  

 til, at en mand som Saddam Hussein får lov til at drive gæk med  

 verdenssamfundet og gøre alle bestræbelser fra FN's side totalt til grin.
At Danmark sender et enkelt Herkules-fly af sted til hjælp for et  

 eventuelt angreb på en sådan forbryder, der holder hele sit eget folk som  

 gidsler, er kun naturligt.
Den seneste udvikling i FN's Sikkerhedsråd, hvor  

 det med enstemmighed blev besluttet at sende Kofi Annan til Bagdad fredag den  

 20. februar 1998, må siges at være absolut sidste chance for en fredelig  

 løsning; herefter foreligger kun hårdtslående argumenter, som ingen kan  

 misforstå.
Derfor er der tale om den allersidste trussel for et »No  

 return«.
Danmark skal være med, hvor der kæmpes for frihed og  

 menneskeværdier i NATO's nærområde.
Med hensyn til spørgsmål nr. 73 er det Fremskridtspartiets hensigt at  

 fremføre, at Danmark - såfremt der bliver en regulær krig, og hvis krigen mod  

 al forventning skulle trække ud, samt hvis der bedes om bistand til  

 minestrygning igen - tænker på at sende Standard Flex ud.
Det er ikke blot et  

 dansk skib, men det vil også snart være på tide at vise andre lande, hvor  

 godt netop dette forholdsvis lille skib kan klare opgaverne.
 Et mindretal (Socialistisk Folkepartis og Enhedslistens medlemmer  

 af udvalget) indstiller beslutningsforslaget til forkastelse.
Efter mindretallets opfattelse er det fuldstændig uantageligt at give  

 dispensation fra Folketingets forretningsorden i denne sag.
Muligheden for  

 dispensation er fornuftig, hvis man skal vedtage hurtige økonomiske indgreb,  

 hvor der er et uomgængeligt behov for at handle hurtigt og inden alle mulige  

 økonomiske aktører.
Men det gælder ikke denne krise, som har pågået siden 1991, altså i næsten  

 syv år.
Den løber ingen vegne.
Det er muligt, at regeringen har et behov for at tilfredsstille  

 amerikanerne.
Men fordi der ikke hersker orden og demokrati ude i  

 verdenssamfundet, så må det altså ikke føre til, at vi sætter vores eget  

 demokrati ud af spil.
Der er ikke den mindste tvivl om, at Saddam Hussein er en diktator af  

 allerværste skuffe.
Skruppelløse, brutale overgreb mod landets egen  

 befolkning - herunder militære angreb på obsternasige befolkningsgrupper og  

 mord på politiske modstandere - hører til dagens uorden.
Der er næppe heller  

 tvivl om, at Irak ikke har overholdt sine forpligtelser, og at Saddam Hussein  

 har leget kispus med såvel de våbeninspektører, der arbejder på grundlag af  

 FN's mandat, som med det internationale samfund.
 Mindretallets helt grundlæggende modstand mod dansk støtte til - og  

 deltagelse i - et militært angreb, skyldes altså ikke en uenighed her, men at  

 vi er overbevist om, at et militært angreb både vil være ulovligt og dumt.
I henhold til FN-pagten, kan mellemstatslige krigshandlinger kun tillades,  

 hvis den ene part udgøres af FN eller er autoriseret af FN - dvs. af FN's  

 sikkerhedsråd.
Endvidere gælder det, at for at kunne iværksætte en militær  

 operation skal Sikkerhedsrådet - i henhold til pagtens artikel 39 - skønne,  

 at der foreligger en »trussel mod freden, noget fredsbrud eller nogen  

 angrebshandling«.
Der skal med andre ord være tale om en helt konkret  

 vurdering og sanktionering.
En sådan foreligger ikke.
USA, og nu altså også  

 den danske regering, forsøger sig med en spidsfindig juridisk argumentation,  

 hvor hovedindholdet er manglende overholdelse af våbenhvilen.
Det er en  

 argumentation, som ikke kun er uhyre problematisk.
Først og fremmest holder  

 den ikke.
Det var nemlig, som det korrekt er anført i bemærkningerne til  

 beslutningsforslaget, Sikkerhedsrådet selv, som fastsatte  

 våbenhvilebetingelserne for næsten syv år siden.
Derfor må det også være  

 Sikkerhedsrådet - og kun Sikkerhedsrådet - som i givet fald beordrer  

 krigshandlingerne genoptaget.
Der hersker ingen tvivl om, at en sådan  

 beslutning ikke vil blive taget, fordi flere af de faste medlemmer vil være  

 imod.
Vi befinder os altså i en situation, hvor vi på den ene side har Saddam  

 Husseins modbydelige regime.
På den anden side har vi verdenssamfundet, men  

 ikke noget grundlag for at gå i krig.
Så må man finde andre midler.
Krig er i sig selv en modbydelighed.
Uanset det billede, der forsøges  

 skabt i tv af forskellige militære eksperter, så findes den »rene«  

 krig ikke, selv hvis det lykkes at ramme de mål, som amerikanerne forestiller  

 sig kortvarigt vil sætte Hussein tilbage.
Når man har med en mand som Hussein  

 at gøre, så vil det være fuldstændig idiotisk at forestille sig, at de  

 militære mål kan fastholdes som rene militære mål.
De er formentlig allerede  

 omdannet til børnehospitaler eller vuggestuer.
Det har været den irakiske  

 befolkning, som har lidt de største ofre for krigen i 1991. Det vil det også  

 være denne gang.
Det skyldes også, at krigen næppe vil gøre noget til, at Hussein styrtes  

 (eller dræbes). Det skyldes også, at amerikanerne ikke ønsker, at Irak bliver  

 splittet op i smådele, så Iran bliver den eneste stormagt i området.
Det var  

 også grunden til, at man ikke fjernede Hussein i 1991, hvilket i øvrigt også  

 havde været ulovligt.
Siden 1991 har Irak været voldsomt svækket.
Men det er jo ikke Saddam  

 Hussein og hans regime, der har lidt nød.
Det har igen været  

 civilbefolkningen.
Fejlernæring og overdødelighed - særligt blandt børn - er  

 uhyggelig udbredt.
Det er også derfor, at Saddam Hussein ikke har bøjet sig.
Han ønsker dette  

 angreb for at fremtræde som martyr og for at få støtte i den arabiske  

 befolkning, og det er det mest sandsynlige resultat af et amerikansk angreb.  

 Der er nemlig ikke meget, der taler for, at man får umuliggjort produktionen  

 af krigsgas.
Det er klart, at militære aktioner og krig kan være nødvendig af de  

 grunde, som er anført i FN-pagten, men må vurderes i hvert enkelt tilfælde  

 over for at løse problemer med andre midler og sandsynligheden for de  

 militære midlers succes.
Men vi må fastholde, at det skal være på det  

 grundlag.
Ellers åbner man op for, at alle mulige små og større magter  

 pludselig finder det lovligt at gennemsætte tidligere FN-beslutninger.
Irak  

 er jo ikke det eneste land, som ikke har overholdt Sikkerhedsrådets  

 beslutning.
Man behøver blot at nævne Israel.
Og der er flere våbenhviler,  

 som ikke er afsluttet med fred: Korea eller Cypern for at nævne et par  

 eksempler.
 Derfor er konsekvensen af en krig på dette grundlag fantastisk alvorlig,  

 ganske enkelt fordi den undergraver hele grundlaget for en international  

 retsorden og FN-systemets autoritet.
Det har hidtil være helt grundlæggende for Danmarks militære deltagelse i  

 internationale aktioner, at de fandt sted på et klart grundlag fra FN.
Derfor  

 er det ikke kun et klart brud med denne tidligere linje, hvis Danmark vælger  

 at indgå i aktionen.
Det er også helt uforståeligt og aldeles uacceptabelt.
 Der er blevet stillet spørgsmål til forslaget hvortil der er følgende  

 kommentar: Nogle spørgsmål er ikke blevet besvaret, nogle spørgsmål er blevet  

 besvaret, men ufyldestgørende, og endelig er nogle blevet besvaret, hvorefter  

 man kan konkludere, at aktionen slet ikke bør finde sted.
Ingrid Rasmussen (S) nfmd.
Torben Lund (S) Peter Christensen  

 (S) Poul Qvist Jørgensen (S) Pia Gjellerup (S) Villy Søvndal (SF) Jørgen  

 Estrup (RV) Keld Albrechtsen (EL) Arne Melchior (CD) Svend Aage Jensby (V)  

 Knud Enggaard (V) fmd . Peder Sønderby (V) Anders Mølgaard (V) Jens  

 Jørgensen (KF) Kaj Ikast (KF) Bendt Bendtsen (KF) Annette Just (FP) Dansk Folkeparti havde ikke medlemmer i udvalget.
Bilag Udenrigsministeriets notat af 17. februar 1989 om anvendelse af  

 militær magt mod Irak.
 »På baggrund af de i debatten under Folketingets 1. behandling  

 fremsatte bemærkninger samt de i pressen fremførte synspunkter fra  

 forskellige folkeretseksperter, forskere og universitetslærere om grundlaget  

 for en beslutning om deltagelse i en eventuel militær aktion mod Irak  

 bemærkes følgende:
 Regeringen har foretaget en samlet vurdering af de foreliggende bindende  

 sikkerhedsrådsresolutioner og andre vedtagelser fra rådet vedrørende Irak og  

 er nået til samme konklusion som de lande, der har tilkendegivet støtte til  

 en militær aktion mod Irak om behovet for i sidste ende at anvende magt.
 Denne konklusion bygger navnlig på følgende elementer:
Det klare folkeretlige udgangspunkt er, at der gælder et forbud mod at  

 anvende magt over for andre stater.
Dette fremgår udtrykkelig af FN-pagtens  

 art. 2, stk. 4, som af Den Internationale Domstol er blevet anset som udtryk  

 for folkeretlig sædvaneret.
Der er imidlertid to væsentlige undtagelser til denne hovedregel.
For det  

 første er alle stater berettiget til at forsvare sig selv, hvis de bliver  

 angrebet.
For det andet kan FN's Sikkerhedsråd give en særlig bemyndigelse til brug  

 af magt.
Det er denne anden undtagelse, der er relevant i denne sammenhæng.
Sikkerhedsrådet har i henhold til FN-pagtens kap.
VII (art. 42) beføjelse  

 til at autorisere magtanvendelse, i det omfang det måtte være nødvendigt  

 »for at opretholde eller genoprette mellemfolkelig fred og  

 sikkerhed«.
En forudgående betingelse herfor er, at Sikkerhedsrådet har  

 fundet, at der »foreligger en trussel mod freden, noget fredsbrud eller  

 nogen angrebshandling«, jf.
FN-pagtens art. 39.
Det er således kun undtagelsesvis, at Sikkerhedsrådet kan autorisere brug  

 af militære magtmidler, og dette skal altid ske efter en nøje overvejelse af,  

 hvorvidt den pågældende aktion kan retfærdiggøres.
Der gælder her et såkaldt  

 proportionalitetsprincip, hvorefter de valgte midler skal stå i et rimeligt  

 forhold til de overgreb, der reageres imod.
Sikkerhedsrådet har da også kun i ganske få tilfælde benyttet sine  

 beføjelser til at autorisere magtanvendelse.
Det skete f.eks. efter Iraks  

 invasion af Kuwait, hvor Sikkerhedsrådet i res. 678 (1990) bemyndigede de  

 FN-medlemslande, der samarbejdede med Kuwaits regering, til at benytte  

 »alle nødvendige midler« til at implementere relevante  

 sikkerhedsrådsresolutioner og genoprette international fred og sikkerhed i  

 området (1). Denne beføjelse blev som bekendt anvendt i forbindelse med  

 Golfkrigen i 1991.
Efter krigen vedtog Sikkerhedsrådet resolution 687, hvori rådet opstiller  

 betingelserne for våbenhvilen mellem de allierede og Irak.
Resolutionen er  

 ganske omfattende, og budskabet er klart: Hvis betingelserne ikke overholdes,  

 kan der skrides ind over for Irak - om nødvendigt med magt.
Dette  

 understreges bl.a. af den konsekvente brug af betegnelsen  

 »våbenhvile«.
Resolution 687 er vedtaget med hjemmel i pagtens kap.
VII og bekræfter i  

 operative artikel 1 (2) udtrykkelig gyldigheden af alle 13 tidligere vedtagne  

 resolutioner om krisen, inklusive resolution 678, der som nævnt bemyndiger de  

 allierede til at anvende magt.
 Sikkerhedsrådet giver i resolutionens præambel klart udtryk for, at man  

 anser den fortsatte tilstedeværelse af masseødelæggelsesvåben for en trussel  

 mod fred og sikkerhed i området (3).
Det relevante afsnit i den operative del af resolutionen er kap.
C,  

 artikel 8-10, om destruktion af samt forbud mod brug og udvikling af kemiske  

 og biologiske masseødelæggelsesvåben samt det dertil hørende inspektions- og  

 kontrolsystem (4).
Sikkerhedsrådets krav om, at Irak betingelsesløst underkaster sig UNSCOM's  

 inspektioner, er formuleret sådan, at der ikke kan være tvivl om, at en  

 obstruktion af inspektionsvirksomheden er en væsentlig overtrædelse af de af  

 Irak påhvilende forpligtelser.
Dette fremgår også udtrykkelig af flere  

 efterfølgende sikkerhedrådsresolutioner, jf. bl.a. res. 707 (1991) (5).
Iraks overtrædelser af resolution 687 har tidligere medført militære  

 sanktioner over for lande.
Dette skete i begyndelsen af 1993, hvor USA, UK og  

 Frankrig som reaktion på en række irakiske restriktioner over for UNSCOM's  

 fly den 11. januar 1993 gennemførte et bombeangreb i det sydlige Irak, jf.  

 således erklæring fra formanden for Sikkerhedsrådet af 11. januar 1998 (6).
I en briefing til Sikkerhedsrådet den 23. januar 1998 underrettede  

 UNSCOM-chefen rådet om Iraks flagrante og vedvarende mangel på samarbejde med  

 Kommissionen i forbindelse med opfyldelsen af dennes opgaver, herunder  

 nægtelse af adgang til en række lokaliteter.
Efter UNSCOM-chefens opfattelse  

 var denne manglende vilje til samarbejde af en sådan karakter, at  

 Kommissionens arbejde og dens muligheder for at opfylde sit mandat blev  

 umuliggjort.
 På basis af disse oplysninger må det konstateres, at Iraks obstruktion af  

 UNSCOM's virke har en særdeles grov og vedvarende karakter og udgør et  

 væsentligt brud på våbenvilen.
 Hertil kommer andre momenter, herunder det forhold, at UNSCOM, for så vidt  

 angår en række farlige stoffer, bl.a. de giftige bakterier miltbrand og  

 butolinum og det yderst farlige kemiske kampstof VX-nervegas, har kunnet  

 godtgøre, at Irak - i modstrid med de irakiske myndigheders udtalelser og  

 erklæringer herom - har produceret eller været i stand til at producere disse  

 stoffer og bakterier på industriel basis i store mængder.
 Ud fra en helhedsvurdering er det således velbegrundet, at det  

 internationale samfund på basis af det eksisterende retsgrundlag svarer igen,  

 om nødvendigt med militære magtmidler, således som resoution 678 giver  

 bemyndigelse til, såfremt det ikke viser sig muligt at tilvejebringe en  

 forhandlingsløsning.
Regeringen står ikke alene med denne opfattelse.
Den deles af regeringerne  

 i en række andre lande, bl.a. lande, som efter resolution 678 er bemyndiget  

 til at anvende fornøden militær magt over for Irak'.
 Noter:
 1. »Authorises Member States co-opereating with the Government of  

 Kuwait, unless Iraq on or before 15 January 1991 fully implements, as set  

 forth in paragraph 1 above, the foregoing resolutions, to use all necessary  

 means to uphold an implement resolution 660 (1990) and all subsequent  

 relevant resolutions and to restore international peace and security in the  

 area«.
 2. »Affirms all thirteen resolutions noted above, except as expressly  

 changed below, to achieve the goals of this resolution, including a formal  

 cease-fire«.
 3. »Conscious of the threat that all weapons of mass destruction pose  

 to peace and security in the area and of the need to work towards the  

 establishment in the Middle East of a zone free of such weapons«.
4. »8. Decides that Iraq shall unconditionally accept the  

 destruction, removal, or rendering harmless, under international supervision,  

 of (a) All chemical and biological weapons (...) (b) All ballistic missiles with a range greater than 150 kilometres (....) 9. Decides, for the implementation of paragraph 8 above, the following:
(a) Iraq shall submit to the Secretary-General, within fiften days of the  

 adoption of the present resolution, a declaration of the locations, amounts  

 and types og all items specified in paragraph 8 and agree to urgent, onsite  

 inspection as specified below; (....) 10. Decides that Iraq shall unconditionally undertake not to use, develop,  

 construct or acquire any of the items specified in paragraphs 8 and 9 above  

 and requests the Secretary-General, in consultation with the Special  

 Commission, to develop a plan for the future ongoing monitoring and  

 verification of Iraq's compliance with this paragraph, to be submitted to the  

 Security Council for approval within one hundred an twenty days of the  

 passage of this resolution;» 5. »Affirming that the aforementioned failures of Iraq to act in  

 strict conformity with its obligations under resolution 687 (1991)  

 constitutes a material breach of its acceptance of the relevant provisions of  

 resolution 687 (1991) which established a cease-fire and provided the  

 conditions essential to the restoration of peace and security in the area.  

 (....) Determined to ensure full compliance with resolution 687 (1991) and in  

 particular its section C,».
6. »These latest developments concerning the activities of UNIKOM and  

 UNSCOM constitute further breaches of resolution 687 (1991), which  

 established the cease-fire and provided the conditions essential for the  

 restoration of peace and security in the region, as well as other relevant  

 resolutions and agreements.
The Council demands that Iraq cooperate fully  

 with UNIKOM, UNSCOM and other United Nations agencies in carrying out their  

 mandates, and again warns Iraq of the serious consequences that will flow  

 from such continued defiance«.
Spørgsmål 10 Vil ministeren dokumentere den virkning, som syv års økonomiske sanktioner  

 har haft over for Irak med hensyn til at tvinge Saddam Husseins styre til at  

 respektere FN's beslutninger? Svar De økonomiske sanktioner mod Irak har endnu ikke på afgørende måde  

 påvirket det irakiske regime til at respektere FN's beslutninger.
Økonomiske sanktioner mod et land virker i bedste fald normalt kun efter  

 en længere periode.
Effekten afhænger i høj grad af, hvor mange lande der  

 gennemfører sanktionerne, og hvor afhængigt det sanktionsramte land er af  

 samhandel og samkvem med andre lande.
Når man vælger at indføre økonomiske  

 sanktioner, må man derfor være forberedt på, at de først virker efter en  

 længere årrække.
Spørgsmål 15 Hvilke økonomiske konsekvenser i form af materielle tab og øgede  

 finansielle byrder vil for Irak være konsekvensen af et bombeangreb? Svar Svaret på spørgsmålet afhænger bl.a. af, hvilke mål der ødelægges, og hvor  

 længe bombeangrebet varer.
Det siger sig selv, at det irakiske regime kan  

 undgå, henholdsvis standse ethvert angreb ved loyalt fuldt ud at opfylde  

 Iraks forpligtelser i henhold til sikkerhedsrådsresolution 687.
Spørgsmål 16 Kan det angives, hvor mange procent af Iraks kemiske og bakteriologiske  

 våben samt fremførelsesmidler der vil blive ødelagt ved et bombeangreb på  

 Irak, og kan det angives, hvilken usikkerhed der er behæftet med dette skøn? Svar Et militært angreb vil næppe kunne ødelægge alle masseødelæggelsesvåben og  

 produktionsfaciliteter eller fremførelsesmidler, men det vil væsentligt kunne  

 mindske Iraks kapacitet på området og den trussel, som disse våben udgør ikke  

 kun i regionen, men også i vores del af verden.
 Der findes ikke en total opgørelse over Iraks kemiske og bakteriologiske  

 våben, fordi Saddam Hussein systematisk og vedvarende har hindret FN's  

 våbeninspektører i at udføre deres arbejde med at kortlægge og få destrueret  

 lagre og produktionsfaciliteter.
Spørgsmål 35 Hvilken rolle vil et militært angreb efter regeringens mening have for  

 skabelsen af en opposition til Saddam Hussein i Irak? Svar Historisk set synes der at være to muligheder: Et militært nederlag kan  

 enten samle befolkningen bag dets ledere, eller det kan føre til en politisk  

 omvæltning.
Der kan ikke siges noget sikkert om konsekvenserne i så henseende  

 af en eventuel militær aktion mod Irak, jf. også svaret på spørgsmål 15.
Spørgsmål 73 Hvis det bliver en længerevarende konflikt, vil Standard Flex blive en  

 mulighed for dansk indsættelse? Svar Regeringen har ingen grund til at tro, at de forudsætninger, hvorunder  

 regeringens beslutning om det danske bidrag blev truffet, vil ændre sig.  

 Regeringen vil løbende vurdere, om udviklingen bør medføre justeringer i det  

 danske bidrag.
Såfremt der viser sig behov for ændringer af det danske  

 bidrag, vil regeringen forelægge dette for Folketinget.
Spørgsmål 74 Vil ministeren sikre, at dansk personel, som kommer til at indgå i en  

 multinational styrke, tilbydes en lægeundersøgelse efter hjemkomst fra  

 indsatsområdet? Svar Forsvaret er, som det fremgår af min besvarelse af spørgsmål nr. 4, meget  

 opmærksom på de sundhedsmæssige aspekter.
Derfor vil personellet blive  

 tilbudt en lægeundersøgelse efter hjemkomst.
Undersøgelsen vil blive  

 gennemført af Forsvarets Sundhedstjeneste.
