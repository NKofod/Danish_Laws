Skriftlig fremsættelse (23. februar 2005) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov om  

 ændring af visse skatte- og afgiftslove,  

 arbejdsmarkedsfondsloven, opkrævningsloven og miljøbeskyttelsesloven (Indsats  

 mod skatte- og afgiftsunddragelse) (Lovforslag nr.
L 96).
 Som led i regeringens Fairplay-kampagne for at skabe et  

 samfund, hvor der konkurreres på lige vilkår virksomhederne imellem  

 fremsættes  

 en række forslag til bekæmpelse af sort arbejde og virksomhedssnyd.  

 Lovforslaget er et af en række forslag, der bliver fremsat af blandt andet  

 Beskæftigelsesministeriet, Miljøministeriet og Skatteministeriet.
 Forslaget indeholder følgende initiativer:
 1. Der forslås ændringer i spilafgiftsloven, hvor der  

 indføres en hjemmel for de statslige told- og skattemyndigheder til at  

 videregive oplysninger til Dansk Tipstjeneste A/S om en forhandlers  

 overtrædelser af skatte- og afgiftslovgivningen til brug for Tipstjenestens  

 vurdering af om en forhandlerkontakt skal ophæves.
2. Med henblik på at skærpe mulighederne for at afsløre  

 anvendelsen af sort arbejde og andre former for virksomhedssnyd forslås det,  

 at  

 told- og skattemyndighederne fremover også kan gennemføre kontrol der, hvor  

 den  

 erhvervsdrivende eller dennes ansatte fysisk udfører arbejdet, dvs. ude på  

 arbejdsstedet.
Skattemyndighederne kan således få adgang til at foretage  

 kontrol på f.eks. byggepladser for ved selvsyn at konstatere, om der er  

 overensstemmelse  

 mellem de oplysninger, man har fået fra hovedentreprenøren om f.eks.  

 underentreprenører og ansatte, og den faktiske virkelighed ude på  

 arbejdsstedet.
3. I dag er et af problemerne i forbindelse med  

 myndighedernes kontrolbesøg, at én eller flere ansatte påstår, at det er  

 deres  

 første arbejdsdag.
Det er opfattelsen, at oplysningen om, at det er  

 første  

 arbejdsdag ofte reelt dækker over personer, der udfører sort arbejde.  

 For at  

 sikre, at der sker en registrering af ansatte allerede fra ansættelsens  

 første  

 dag foreslås det, at de statslige told- og skattemyndigheder, får mulighed  

 for  

 at pålægge en virksomhed at føre en såkaldt logbog, hvori  

 arbejdsgiveren skal  

 registrere en række oplysninger om de ansatte allerede fra den første dags  

 ansættelse.
Kun virksomheder, der ikke på anden måde registrerer de ansatte  

 gennem lønregistrering, eller som udarbejder ansættelseskontrakter for de  

 ansatte inden ansættelsen, skal kunne pålægges et krav om at føre en  

 logbog.
 Forslaget om kontrol på arbejdsstedet og logbogen skal ses  

 i sammenhæng med et forslag, der fremsættes af Beskæftigelsesministeriet.
4. Et af de problemer, der oftest konstateres i forbindelse  

 med skattemyndighedernes kontrol-besøg er, at bogførings- og  

 regnskabsmateriale  

 er mangelfuldt eller ikke findes.
Lovforslaget indeholder derfor forslag til,  

 at skattemyndighederne skal kunne lade en  

 revisor udarbejde regnskabet for en erhvervsdrivende på dennes regning.  

 Forslaget giver skattemyndighederne et ekstra redskab til at sikre, at de  

 erhvervsdrivende overholder deres selvangivelses- og regnskabspligt efter  

 skatte- og regnskabslovgivningen.
Forslaget er således et supplement til  

 skattetillæg, daglige bøder og skønsmæssige ansættelser.
5. Det kan i relation til pant- og retursystemet for  

 emballager til øl og visse læskedrikke konstateres, at de fleste  

 overtrædelser  

 af reguleringen handler om manglende tilmelding af importørerne og  

 emballagerne  

 til systemet samt manglende pantmærkning af engangsemballagerne.
For at  

 forebygge denne omgåelse foreslås det, at hjemmelsgrundlaget præciseres.
Det har i praksis måtte konstateres, at salg af f.eks. øl og  

 visse læskedrikke i upantmærkede engangsemballager fortsætter uhindret efter  

 et  

 tilsynsbesøg, hvor manglende overholdelse af pantreguleringen er påtalt.
For  

 at  

 formålet med tilsynet ikke forspildes og for generelt at forebygge yderligere  

 overtrædelser, foreslås der derfor indført en adgang for tilsynsmyndigheden  

 til  

 at beslaglægge de af en ordning omfattede produkter, varer eller emballager  

 efter reglerne i retsplejelovens kapitel 74 eller tage produkterne mv. i  

 bevaring.
Denne beslaglæggelse eller bevaring skal kunne opretholdes, indtil  

 der er foretaget lovliggørelse af forholdet.
 Desuden vil der blive mulighed for at tage emballager i  

 bevaring, som ikke overholder reglerne om tilmelding og mærkning, og som  

 standses under transporten mellem det danske toldområde og toldområdet i et  

 andet EU-land.
 6. I forhold til den tidligere fremsættelse af lovforslaget  

 foreslås det desuden, at der i en række skatte- og afgiftslove indsættes en  

 direkte henvisning til straffelovens § 289. Ændringerne indebærer, at grove  

 overtrædelser kan straffes efter straffelovens § 289, og derfor forslås det,  

 at  

 normalstrafferammen for overtrædelser af de omhandlende bestemmelser i  

 skatte-  

 og afgiftslovgivningen er bøde og fængsel indtil 1 år og 6 måneder.
 Forslaget skønnes at være provenuneutralt.
 Med disse bemærkninger skal jeg anbefale forslaget til  

 Folketingets velvillige behandling.
