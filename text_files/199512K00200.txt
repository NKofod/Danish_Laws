Nr LSF 200 Forslag til Lov om kunstig befrugtning i forbindelse med lægelig  

 behandling, diagnostik og forskning m.v.
Fremsat af sundhedsministeren (Yvonne Herløv Andersen) den 7. februar 1996 Kapitel 1 Anvendelsesområde § 1. Loven gælder for kunstig befrugtning m.v., der foretages af  

 en læge eller under en læges ansvar, hvor graviditet hos en kvinde søges  

 etableret på anden måde end ved samleje mellem en kvinde og en mand.
 Stk. 2. Loven gælder endvidere for biomedicinsk forskning og  

 forsøg, hvori indgår kønsceller fra mennesker, befrugtede æg og fosteranlæg.
Kapitel 2 Forbud mod behandling § 2. Kunstig befrugtning må ikke finde sted, medmindre det sker  

 med henblik på at forene en genetisk uændret (umodificeret) ægcelle med en  

 genetisk uændret (umodificeret) sædcelle.
 § 3. Der må ikke på samme tid eller efterfølgende opsættes  

 identiske ubefrugtede eller befrugtede æg hos en eller flere kvinder i  

 befrugtningsøjemed.
 § 4. Der må ikke etableres kunstig befrugtning, medmindre ægcellen  

 stammer fra den kvinde, der skal føde barnet, eller sæden stammer fra hendes  

 partner.
 § 5. Kunstig befrugtning må ikke finde sted i de tilfælde, hvor  

 årsagen til en kvindes eller en mands ufrugtbarhed med sikkerhed kan  

 tilskrives fuldstændig ophør af reproduktionsevnen af naturlige samt  

 aldersbetingede årsager.
 § 6. Genetisk undersøgelse af et befrugtet æg må kun foretages i  

 de tilfælde, hvor der er en kendt og væsentlig øget risiko for, at barnet får  

 en alvorlig arvelig sygdom.
 Stk. 2. Endvidere kan genetisk undersøgelse foretages i  

 forbindelse med kunstig befrugtning uden for kvindens krop på grund af  

 ufrugtbarhed, hvor en sådan undersøgelse kan påvise eller udelukke en  

 væsentlig kromosomabnormitet.
 § 7. Kunstig befrugtning med udvælgelse af sædceller eller  

 befrugtede æg før opsætning i en kvindes livmoder med henblik på at vælge  

 barnets køn må ikke foretages, medmindre dette sker for at forhindre en  

 kønsbundet alvorlig arvelig sygdom hos barnet.
 § 8. Det befrugtede ægs videre udvikling til et menneskeligt  

 individ må ikke finde sted uden for en kvindes livmoder.
 § 9. Anvendelse af æganlæg og æggestokke fra aborterede  

 pigefostre, dødfødte pigebørn eller afdøde kvinder må ikke finde sted.
 § 10. Transplantation af æggestokke til en kvinde med det formål  

 at afhjælpe ufrugtbarhed (infertilitet) må ikke finde sted.
Kapitel 3 Salg, donation og opbevaring af menneskelige æg § 11. Det er ikke tilladt at sælge, formidle salg eller på anden  

 måde at medvirke til salg af ubefrugtede eller befrugtede menneskelige æg.
 § 12. Kunstig befrugtning må ikke finde sted, når der foreligger  

 en aftale mellem den kvinde, hvor graviditet søges etableret, og en anden om,  

 at kvinden skal føde et barn til denne (surrogatmoderskab).
 § 13. Kunstig befrugtning med et æg doneret af en anden kvinde må  

 ikke finde sted, hvis den donerende kvindes identitet på forhånd er kendt af  

 den modtagende kvinde eller af det modtagende par, ligesom den modtagende  

 kvinde eller det modtagende par ikke på forhånd må bestemme donors identitet.
 § 14. Befrugtede og ubefrugtede menneskelige æg kan opbevares i op  

 til 1 år, hvorefter æggene skal destrueres, jævnfør dog stk. 2.
Stk. 2. Sundhedsstyrelsen kan efter ansøgning forlænge  

 opbevaringstiden efter stk. 1, i særlige tilfælde, hvor hensynet til kvindens  

 helbredstilstand eller andre alvorlige hensyn taler herfor.
Indgivelse af  

 ansøgning har opsættende virkning med hensyn til opbevaringstidens udløb.
 Stk. 3. Sundhedsstyrelsens afgørelser efter stk. 2, kan ikke  

 indbringes for højere administrativ myndighed.
 Stk. 4. I tilfælde af kvindens eller mandens død eller i tilfælde  

 af parrets separation eller skilsmisse eller samlivets ophør skal de  

 opbevarede befrugtede æg destrueres.
 Stk. 5. Der skal ske destruktion af ægtefællens eller samleverens  

 opbevarede ubefrugtede æg i tilfælde af kvindens død.
 § 15. Det er ikke tilladt at bringe ubefrugtede eller befrugtede  

 menneskelige æg, der her i landet er udtaget med henblik på kunstig  

 befrugtning eller forskning, til udlandet.
 § 16. Sundhedsministeren fastsætter regler om donation,  

 anvendelse, opsætning og opbevaring af menneskelige æg.
 Stk. 2. Sundhedsstyrelsen bemyndiges til at fastsætte  

 sundhedsfaglige regler for donation, anvendelse, opsætning og opbevaring af  

 menneskelige æg.
Kapitel 4 Donation, anvendelse og opbevaring af sæd § 17. Der skal ske destruktion af ægtefællens eller samleverens  

 opbevarede sæd i tilfælde af mandens død.
 § 18. Sundhedsministeren fastsætter nærmere regler om donation, anvendelse  

 og opbevaring af donorsæd.
 Stk. 2. Sundhedsstyrelsen bemyndiges til at fastsætte  

 sundhedsfaglige regler for donation, anvendelse og opbevaring af sæd,  

 herunder med henblik på at forebygge overførsel af sygdomme.
Kapitel 5 Kontrol med behandlingen § 19. Det er ikke tilladt at tage nye behandlings- og  

 diagnosticeringsmetoder m.v. i forbindelse med kunstig befrugtning i brug,  

 før sundhedsministeren har godkendt disse ud fra etiske og sundhedsfaglige  

 hensyn.
 Stk. 2. Sundhedsministeren fastsætter regler for anmeldelse og  

 godkendelse af nye behandlings- og diagnosticeringsmetoder m.v. inden for  

 kunstig befrugtning.
 § 20. Behandlingsstederne indberetter oplysninger til  

 Sundhedsstyrelsen om behandlingsresultater med kunstig befrugtning.  

 Sundhedsstyrelsen fastsætter regler herom.
Kapitel 6 Information og samtykke § 21. Før behandling med kunstig befrugtning indledes, skal der  

 indhentes skriftlig samtykke til behandlingen fra kvinden og tillige fra  

 dennes eventuelle ægtefælle eller partner.
Den behandlende læge skal påse, at  

 samtykket fortsat er gyldigt, når behandlingen påbegyndes.
 Stk. 2. Samtykket kan kun afgives på baggrund af en skriftlig og  

 mundtlig information om behandlingens virkninger og bivirkninger, herunder  

 risici i forbindelse med behandlingen.
 Stk. 3. I tilfælde, hvor der er sket donation af æg eller sæd,  

 skal der endvidere foreligge skriftligt samtykke fra den donerende mand eller  

 kvinde.
 § 22. Den behandlende læge skal sikre, at der gives information om  

 de civilretlige virkninger af, at en kvinde eller et par modtager donerede  

 kønsceller i forbindelse med behandling med kunstig befrugtning.
Kapitel 7 Forbud mod forskning og forsøg § 23. Biomedicinske forsøg på befrugtede menneskelige æg samt på  

 kønsceller, der agtes anvendt til befrugtning, må kun foretages i følgende  

 tilfælde:
 1) Hvis de har til formål at forbedre in vitro befrugtning eller lignende  

 teknikker med henblik på at fremkalde en graviditet.
 2) Hvis de har til formål at forbedre teknikker til genetisk undersøgelse  

 af et befrugtet æg med henblik på at fastslå, om der foreligger en alvorlig  

 arvelig sygdom (præimplantationsdiagnostik).
 Stk. 2. Udtagning og befrugtning af æg med henblik på at  

 gennemføre andre forsøg end de i stk. 1, nævnte er ikke tilladt.
§ 24. Befrugtede æg må kun holdes i live uden for en kvindes  

 livmoder i 14 dage fra befrugtningen er sket.
Den tid, hvori de befrugtede  

 menneskelige æg har været nedfrosset, medregnes ikke.
 § 25. Befrugtede menneskelige æg, der har været gjort til genstand  

 for biomedicinsk forskning, må ikke opsættes i en kvindes livmoder, medmindre  

 det kan ske uden risiko for videregivelse af arvelige sygdomme, defekter,  

 misdannelser eller lignende, som er forårsaget af forsøget.
 § 26. Følgende forsøg må ikke foretages:
 1) Forsøg, der har til formål at muliggøre fremstilling af arvemæssigt  

 identiske menneskelige individer.
 2) Forsøg, der har til formål at muliggøre fremstilling af menneskelige  

 individer ved sammensmeltning af genetisk forskellige fosteranlæg, eller dele  

 af fosteranlæg, før de sætter sig fast i livmoderen.
 3) Forsøg, der har til formål at muliggøre fremstilling af levende  

 menneskelige individer, som er hybrider, med en arvemasse, hvori indgår  

 bestanddele fra andre arter.
 4) Forsøg, der har til formål at muliggøre udvikling af et menneskeligt  

 individ i artsfremmed livmoder.
Kapitel 8 Straffebestemmelser § 27. Med mindre højere straf er forskyldt efter den øvrige  

 lovgivning, straffes den, der overtræder §§ 2-13, § 14, stk. 1, og § 14, stk.  

 4, og 5, § 15, § 17, og § 19, stk. 1, § 20, og §§ 21-26, med bøde eller  

 hæfte.
Stk. 2. Den, der donerer sæd eller æg, og den kvinde eller det  

 par, der samtykker i en kunstig befrugtning, kan ikke straffes efter denne  

 lov.
Det samme gælder den kvinde, der overdrager æg, medmindre overdragelsen  

 er i strid med § 11.
 Stk. 3. I forskrifter, der udstedes i medfør af loven, kan der  

 fastsættes straf af bøde for overtrædelse af bestemmelser i forskrifterne.
Stk. 4. Er en overtrædelse begået af et selskab, en forening, en  

 selvejende institution, en fond eller lignende, pålægges den juridiske person  

 som sådan bødeansvar.
Er overtrædelsen begået af staten, en kommune, et  

 kommunalt fællesskab, jf. § 60, i lov om kommunernes styrelse, eller af  

 Hovedstadens Sygehusfællesskab, kan der pålægges staten, kommunen, det  

 kommunale fællesskab eller Hovedstadens Sygehusfællesskab bødeansvar.
Kapitel 9 Ikrafttræden m.v.
 § 28. Loven træder i kraft den 1. oktober 1996. § 14, og § 15,  

 træder dog i kraft dagen efter bekendtgørelse i Lovtidende.
 Stk. 2. Samtidig ophæves § 2, stk. 1, og § 4, stk. 1, i  

 sundhedsministeriets bekendtgørelse nr. 392 af 17. maj 1994 om nedfrysning og  

 donation af menneskelige æg.
 Stk. 3. § 14, gælder tillige menneskelige æg, der ved  

 bestemmelsens ikrafttræden er opbevaret.
 Stk. 4. Sundhedsministeren fremsætter forslag til revision af  

 loven i folketingsåret 1998/99.
 § 29. I lov nr. 503 af 24. juni 1992 om et videnskabsetisk  

 komitesystem og behandling af biomedicinske forskningsprojekter, som ændret  

 ved lov nr. 1133 af 21. december 1994 om ændring af flere love, foretages  

 følgende ændringer:
 1. § 14, og § 15, ophæves.
 2. I § 17, stk. 1, ændres »§ 6, § 7, § 14, stk. 2, 3,  

 4 og 5, og § 15« til: »§ 6, og § 7«.
 § 30. Loven gælder ikke for Færøerne og Grønland, men kan ved kgl.  

 anordning sættes i kraft for Færøerne med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger 1. Lovforslagets hovedindhold Lovforslaget har til formål at skabe retligt bindende rammer for  

 behandling med kunstig befrugtning, der udføres af en læge eller under en  

 læges ansvar.
Endvidere fastsættes der rammer for forskning og forsøg på  

 området.
Lovforslaget tager ikke sigte på at definere, hvilke behandlinger, der  

 skal tilbydes i det offentlige sygehusvæsen.
Det er derimod lovforslagets  

 formål at fastsætte generelle retlige rammer for de behandlinger, der  

 indebærer brug af kunstige befrugtningsmetoder, og som udføres af en læge  

 eller på en læges ansvar.
 Lovforslaget samler den nuværende regulering, idet der dog på  

 behandlingsområdet er foretaget følgende større indholdsmæssige ændringer:
 - Donation af menneskelige æg er ikke længere betinget af, at den  

 donerende kvinde selv er i IVF-behandling.
 - Opbevaringstiden for menneskelige befrugtede æg lovfæstes til 1 år, og  

 suppleres med en mulighed for dispensation i særlige tilfælde.
 - Adgangen til kunstig befrugtning knyttes direkte til en lægelig  

 konstatering af om reproduktionsevnen hos kvinden eller manden er fuldstændig  

 ophørt.
 - Præimplantationsdiagnostik må kun finde sted, når der er en kendt og  

 væsentlig øget risiko for, at barnet vil få en alvorlig arvelig sygdom, eller  

 i forbindelse med kunstig befrugtning ved ufrivillig barnløshed, hvor en  

 sådan undersøgelse kan påvise eller udelukke en væsentlig kromosomabnormitet.
 - Der må ikke ske valg af sædcellens eller det befrugtede ægs køn,  

 medmindre det sker for at hindre, at barnet får en alvorlig arvelig sygdom.
 - Kravene til information og samtykke i forbindelse med kunstig  

 befrugtning skærpes.
Loven vedrører de behandlinger, der udføres af en læge eller under en  

 læges ansvar samt forskning og forsøg på befrugtede menneskelige æg,  

 kønsceller og fosteranlæg.
Inseminationer, der finder sted uden for en læges  

 ansvarsområde, vil som hidtil ikke være lovreguleret.
 Da loven endvidere kun retter sig mod kunstig befrugtning, vil behandling  

 af barnløshed, der retter sig direkte mod mandens eller kvindens evne til at  

 få børn ved et samleje, f.eks. kirurgisk behandling af lukkede æggeledere,  

 ligeledes ligge uden for lovens område.
 Lovforslaget samler endvidere den nuværende regulering på  

 forskningsområdet, idet der dog er foretaget følgende indholdsmæssige  

 ændring:
 - Adgangen til forskning på området udvides fra kun at give adgang til at  

 forske i forbedring af IVF-teknikker, til nu også at omfatte forskning til  

 forbedring af præimplantationsdiagnostikken.
 Forskningsforbuddene fra kapitel 4, § 14, og 15, i lov nr. 503 af 24. juni  

 1992 om et videnskabsetisk komitesystem og behandling af biomedicinske  

 forskningsprojekter foreslås overført til loven om kunstig befrugtning.
 Det er regeringens vurdering, at reglerne for forskning i forbindelse med  

 de nye forplantningsteknologier bør ses i sammenhæng med reglerne for, hvilke  

 behandlingsformer, der kan anvendes i forbindelse med de nye former for  

 kunstig befrugtning.
Loven om et videnskabsetisk komitesystem fastsætter rammerne for  

 komitesystemets virksomhed.
Udskillelsen af kapitel 4 til en særlig  

 lovgivning har til hensigt at tilvejebringe en samlet ramme for lovgivningen  

 om både behandling og forskning i forbindelse med kunstig befrugtning.
 Det foreslås, at forskningsforbuddene fra komitelovens kapitel 4  

 videreføres dog med den udvidelse, at det nu bliver muligt at forske med  

 henblik på at udvikle præimplantationsdiagnostikken.
 Efter de nugældende regler i komitelovens § 14, stk. 1, er det kun  

 forskningsprojekter, der har til hensigt at forbedre IVF-teknikken, som det  

 er tilladt at udføre.
For så vidt angår behandling med kunstig befrugtning er lovforslaget  

 bygget op omkring en række fastsatte forbud kombineret med et  

 godkendelsessystem for nye behandlingsformer.
Hermed synliggøres, hvad man  

 ønsker at forbyde, og man kan gennem godkendelsessystemet sikre, at  

 udviklingen sker inden for acceptable etiske rammer.
Da udviklingen på området er vanskelig at forudsige, må man regne med, at  

 det kan blive aktuelt at revidere loven efter nogle år.
Lovforslaget  

 indeholder derfor en bestemmelse om, at loven skal revideres i folketingsåret  

 1998/99.
 Loven træder i kraft den 1. oktober 1996.
2. Lovforslagets baggrund 2.1. Loven om et videnskabsetisk komitesystem Loven om et videnskabsetisk komitesystem og behandling af biomedicinske  

 forskningsprojekter - komiteloven - (L nr. 503 af 24. juni 1992) fastsætter  

 retligt bindende rammer for den videnskabsetiske bedømmelse af biomedicinske  

 forskningsprojekter.
Endvidere indeholder loven særregler om forsøg på  

 befrugtede menneskelige æg og kønsceller, der agtes anvendt til befrugtning  

 samt forbud mod visse forsøg, i.h.t. lovens kapitel 4, §§ 14, og 15.
 Loven indeholder endvidere enkelte bestemmelser, der regulerer  

 behandlingsmæssige spørgsmål vedrørende kunstig befrugtning.
 Loven bestemmer i § 18, stk. 2, at sundhedsministeren skal fremsætte  

 forslag til revision af loven i folketingsåret 1995-96.
Da komiteloven således primært regulerer det videnskabsetiske komitesystem  

 og fastsætter rammer for, hvornår biomedicinske forskningsprojekter skal  

 godkendes, og da udviklingen inden for forplantningsteknologien i de senere  

 år har vist, at der er behov for en præcisering af, hvilke rammer, der bør  

 lægges for de behandlingsmetoder, der kan tænkes at blive anvendt i  

 forbindelse med kunstig befrugtning i den lægelige behandling i Danmark, har  

 regeringen fundet det hensigtsmæssigt at fremsætte et særskilt lovforslag om  

 de behandlingsmæssige og forskningsmæssige forhold vedrørende kunstig  

 befrugtning.
Regeringen har den 17. januar 1996 fremsat et lovforslag om  

 revision af loven om et videnskabsetisk komitesystem (L 179).
 Vedrørende Folketingets behandling af komiteloven henvises til  

 Folketingets Forhandlinger 1991-1992.
 1. behandling den 29. oktober 1991, side 1143.
 2. behandling den 16. juni 1992, side 10538.
 3. behandling den 19. juni 1992, side 11101.
2.2. Den nuværende retlige regulering Loven om et videnskabsetisk komitesystems hovedgyldighedsområde er  

 biomedicinske forskningsprojekter .
 Lovens § 15, nr. 1-4, indeholder forbud mod en række forsøg på kønsceller  

 og befrugtede menneskelige æg, der griber ind i den menneskelige arvemasse,  

 nemlig:
1) forsøg, der har til formål at muliggøre fremstilling af arvemæssigt  

 identiske menneskelige individer, 2) forsøg, der har til formål at muliggøre fremstilling af menneskelige  

 individer ved sammensmeltning af genetisk forskellige fosteranlæg eller dele  

 af fosteranlæg, før de sætter sig fast i livmoderen, 3) forsøg, der har til formål at muliggøre fremstilling af levende  

 menneskelige individer, som er hybrider med en arvemasse, hvori indgår  

 bestanddele fra andre arter, og 4) forsøg, der har til formål at muliggøre udvikling af et menneskeligt  

 individ i artsfremmed livmoder.
 De bestemmelser i loven, som vedrører brugen af kunstig befrugtning som  

behandlingsmetode , er lovens § 14, stk. 4, 5, og 6. Heri er fastsat  

 begrænsninger i brugen af befrugtede æg, der har været genstand for  

 forskning, forbud mod donation af befrugtede menneskelige æg, og en  

 bemyndigelse til sundhedsministeren om at fastsætte regler om nedfrysning og  

 donation af menneskelige æg.
 Loven omhandler derudover ikke regler for medicinsk diagnostik, behandling  

 eller pleje af enkelte patienter.
Det er almindelig praksis på sundhedsområdet, at der ikke udstikkes  

 retlige rammer for, hvilke behandlingsmetoder, den ansvarlige læge må anvende  

 i behandlingen af patienten.
Lægens valg af behandlingsmetode sker under  

 ansvar efter lægelovens § 6 og 18 om lægens pligt til at udvise omhu og  

 samvittighedsfuldhed og om sikring af information og samtykke fra patienten.
Dette er ligeledes gældende for behandlinger, der involverer kunstig  

 befrugtning.
Det er imidlertid regeringens opfattelse, at der særligt på  

 dette område bør udstikkes en samlet retlig ramme for, hvilke former for  

 behandling og forskning i forbindelse med kunstig befrugtning, som det ikke  

 skal være tilladt at udføre i Danmark.
Samtidig sker en retlig opsamling af  

 de hidtidige regler, principper og beslutninger, der har reguleret området.
 Det gælder f.eks. den regulering, der er sket med Sundhedsstyrelsens  

 vejledning af 22. december 1993 om lægers anvendelse af kunstig befrugtning  

 og andre former for reproduktionsfremmende behandling og Sundhedsstyrelsens  

 cirkulære nr. 108 af 13. juni 1994 om indførelse af nye behandlingsmetoder  

 inden for forplantningsteknologien og Sundhedsstyrelsens vejledning nr. 109  

 af 13. juni 1994 om samme emne.
 Sundhedsstyrelsens cirkulære nr. 108 og vejledning nr. 109 indeholder  

 endvidere en tilkendegivelse om, at § 15 i lov om et videnskabsetisk  

 komitesystem om forbud mod visse forsøg på kønsceller og befrugtede  

 menneskelige æg skal fortolkes således, at der heller ikke må foretages  

 behandling med det formål, som komitelovens § 15 forbyder i forbindelse med  

 forskning og forsøg.
 Som eksempler på den hidtidige retlige regulering, der er sket i  

 administrative retningslinier, i cirkulærer og vejledninger, kan bl.a. nævnes  

 beslutningen om, at kunstige befrugtningsteknikker af hensyn til barnets  

 forsørgelse og opvækst ikke bør tilbydes kvinder, der er over 45 år, og at  

 donorinsemination kun må ske ved frossen sæd.
 Der bør nu gennemføres en samlet og selvstændig lovregulering af området,  

 således at der blandt andet kan skaffes lovhjemmel for de administrativt  

 fastsatte forbud i forbindelse med behandlingen og straffebestemmelser for  

 overtrædelse af reglerne.
 Baggrundsmateriale kan findes i de følgende rapporter:
 »Behandling af ufrivillig barnløshed«, Sundhedsministeriet,  

 december 1992.
 »Redegørelse om kunstig befrugtning«, Det Etiske Råd, august  

 1995.
3. Nærmere om den nuværende regulering af området 3.1. Lovgivningsmæssig regulering 3.1.1. Lov nr. 503 af 24. juni 1992 om et videnskabsetisk komitesystem og  

 behandling af biomedicinske forskningsprojekter Reglerne i kapitel 4 i loven om det videnskabsetiske komitesystem og i  

 bekendtgørelse nr. 392 af 17. maj 1994 om nedfrysning og donation af  

 menneskelige æg regulerer hovedsagelig forskning og forsøg på kønsceller og  

 befrugtede menneskelige æg, men omfatter også en regulering af donation og  

 nedfrysning af menneskelige æg.
Det betyder, at der på disse punkter også er  

 en lovmæssig regulering af den lægelige behandling på disse områder.
A.
Regler om forsøg (forskning) på menneskelige kønsceller og  

 befrugtede menneskelige æg (§ 14) - Forsøg på menneskelige kønsceller og befrugtede menneskelige æg, der  

 agtes anvendt til befrugtning, skal godkendes i både den lokale og den  

 Centrale Videnskabsetiske Komite.
 - Der må kun udføres forsøg på kønsceller og befrugtede menneskelige æg,  

 når formålet er at forbedre reagensglasmetoden eller lignende metoder til  

 kunstig befrugtning.
 - De befrugtede menneskelige æg må kun holdes i live uden for en kvindes  

 livmoder i 14 dage fra befrugtningen er sket (excl. den tid, hvor ægget er  

 nedfrosset).
B.
Behandling af ufrivillig barnløshed, der indebærer brug af  

 menneskelige æg - Donation af befrugtede menneskelige æg er ikke tilladt (§ 14).
 - Sundhedsministeren fastsætter regler om nedfrysning og donation af  

 menneskelige æg.
C.
Det er forbudt at foretage følgende forsøg (§ 15) - Forsøg, der har til formål at muliggøre fremstilling af arvemæssigt  

 identiske individer (kloning).
 - Forsøg, der har til formål at muliggøre fremstilling af menneskelige  

 individer ved sammensmeltning af genetisk forskellige fosteranlæg  

 (»blanding« af flere fostres arveanlæg).
 - Forsøg, der har til formål af fremstille levende menneskelige individer,  

 der er hybrider, med en arvemasse, hvori indgår bestanddele fra andre arter  

 (forsøg på at blande menneskers arvemasse med dyrs arvemasse).
 - Forsøg, der har til formål at muliggøre udvikling af et menneskeligt  

 individ i artsfremmed livmoder (f.eks. udvikling af et menneskefoster i en  

 gorilla).
3.1.2. Bekendtgørelse nr. 392 af 17. maj 1994 om nedfrysning og  

 donation af menneskelige æg A.
Regler om donation af ubefrugtede og befrugtede æg (§ 5, 6, 7 og 8) - Donation af befrugtede menneskelige æg er ikke tilladt, jf. § 14, stk.  

 5, i lov om et videnskabsetisk komitesystem og behandling af biomedicinske  

 forskningsprojekter.
 - Donation af ubefrugtede æg er tilladt.
- Donation af ubefrugtede menneskelige æg kan ske med henblik på 1) at fremkalde en graviditet hos en anden kvinde, og 2) forskning.
 - Donation af ubefrugtede menneskelige æg med det formål at opnå  

 graviditet hos en anden kvinde må kun finde sted, hvor de ubefrugtede æg er  

 udtaget fra den donerende kvindes ovarier, og hvor æggene udtages som led i  

 IVF-behandling eller lignende behandling af den donerende kvinde.
 - Kvinden/parret skal altid give samtykke til donation.
B.
Regler om nedfrysning af menneskelige æg (§ 1,2,3,4) - Ifølge bekendtgørelsen om nedfrysning og donation af menneskelige æg -  

 og i overensstemmelse med bemærkningerne til lovforslaget om komitesystemet  

 fra 1991 - må menneskelige æg kun være nedfrosset i 1 år.
Efter udløbet af 1  

 års-fristen skal æggene destrueres. Æggene destrueres tillige i tilfælde af  

 den ene parts død, separation eller skilsmisse, inden der er gået 1 år fra  

 nedfrysningstidspunktet.
Nedfrysning må kun finde sted med henblik på  

 forskning eller behandling her i landet.
3.2. Administrativ regulering af forhold i forbindelse med  

 forplantningsteknologien Der findes en del administrativ, ikke-lovgivningsmæssig regulering af  

 forholdene i forbindelse med kunstig befrugtning.
3.2.1. Sundhedsstyrelsens vejledning af 22. december 1993 om lægers  

 anvendelse af kunstig befrugtning og andre former for reproduktionsfremmende  

 behandling som blandt andet henviser til følgende retningslinier - En in vitro befrugtning må foretages med højst 3 æg af gangen, i nogle  

 tilfælde kun 2. Dermed indskærpes, at hensynet til at fremkalde en graviditet  

 bør vejes over for risikoen for en såkaldt flerfoldsgraviditet med mange  

 fostre.
 - Kunstige befrugtningsteknikker bør af hensyn til barnets forsørgelse og  

 opvækst ikke tilbydes kvinder, der er over 45 år.
 - Kunstige befrugtningsteknikker bør tilbydes kvinder op til 40 år, hvis  

 evne til at få børn er ophørt.
 - Lægens forpligtelse til at udvise omhu ved hormonstimulation  

 understreges af Sundhedsstyrelsen.
 - Der indføres et indberetningssystem for både offentlige og private  

 klinikker, med henblik på at Sundhedsstyrelsen kan føre kontrol med udtagne  

 æg og overvåge behandlingskvaliteten på de enkelte behandlingssteder, bl.a.  

 vedrørende:
 - Lægernes pligt til at indberette alle de kunstige befrugtninger med  

 reagensglasmetoden, der udføres.
- Krav om, at der kun må bruges frossen sæd som donorsæd (for at mindske  

 risikoen for overførsel af smitsomme sygdomme) - Krav om, at der kun må gives nogle få vigtige oplysninger om sæddonors  

 karakteristika som f.eks. oplysning om højde, legemsbygning og øjenfarve.
3.2.2. Sundhedsstyrelsens cirkulære nr. 108 af 13. juni 1994 om lægers  

 anmeldelse af nye behandlingsformer m.v., hvor graviditet søges etableret, og  

 Sundhedsstyrelsens vejledning nr. 109 af 13. juni 1994 om indførelse af nye  

 behandlingsmetoder inden for forplantningsteknologien Anmeldelsessystemet går ud på følgende: Når en ny behandlingsmetode, der  

 indebærer brug af nye teknikker inden for forplantningsteknologien skal tages  

 i brug, skal den anmeldes til Sundhedsstyrelsen og Det Etiske Råd.  

 Sundhedsstyrelsen og Det Etiske Råd sender en udtalelse til  

 sundhedsministeren.
Sundhedsministeren orienterer Folketinget  

 (Sundhedsudvalget) om disse udtalelser, før det konstateres, om den nye  

 behandlingsmetode ligger inden for acceptable etiske rammer.
Hvis  

 sundhedsministeren vurderer, at den nye behandlingsmetode ligger inden for  

 acceptable etiske rammer, kan den tages i brug.
4. Hvad er kunstig befrugtning Ved kunstig befrugtning forstås i denne lov, at graviditet hos en kvinde  

 søges etableret på anden måde end samleje mellem en kvinde og en mand.
 Loven omfatter således også de forskellige teknikker til undersøgelse,  

 diagnostik og behandling, der bruges i forbindelse med kunstig befrugtning.
 Desuden anvendes kunstig befrugtning ved præimplantationsdiagnostik for at  

 forebygge(forhindre) at barnet får en alvorlig arvelig sygdom eller en  

 alvorlig kromosomfejl.
 De mest almindelige teknikker i forbindelse med kunstig befrugtning er  

 insemination med ægtefællens eller partners sæd, IVF-teknikker (dvs. in vitro  

 fertilisering, også kaldet reagensglasbefrugtning, hvor ægget og sæden  

 bringes sammen i et reagensglas og befrugtes her) og mikroinsemination (hvor  

 befrugtningen sker uden for kroppen mellem en ægcelle og en enkelt sædcelle,  

 der bringes ind i ægcellen med en nål).
5. Lovgivning i Norge og Sverige Sverige I Sverige er lovgivningen delt mellem en lov om insemination fra 1985 og  

 en lov om befrugtning uden for kroppen fra 1988.
 Der stilles krav om, at kunstig befrugtning kun udføres på kvinder der er  

 gift eller bor sammen med en mand i et ægteskabslignende forhold.
 Reagensglasbehandling kan finde sted, når der foreligger ufrivillig  

 barnløshed hos kvinden.
 Reagensglasbehandling må kun finde sted med kvindens eget æg og med sæd  

 fra hendes ægtemand eller samlever.
Det er tilladt at opbevare befrugtede æg i op til 1 år, og socialstyrelsen  

 har hjemmel til at forlænge opbevaringstiden i op til 1 år.
Reglen foreslås  

 af Statens Medicinsk-Etiske Råd ændret til 5 år.
Der er forbud imod donation af såvel ubefrugtede som befrugtede æg.
Dette  

 foreslås ligeledes ændret af statens Medicinsk-Etiske Råd således at donation  

 af ubefrugtede æg tillades.
 Der er ingen anonymitet for sæddonorer.
 Der kræves skriftligt samtykke fra begge parter før gennemførelse af  

 kunstig befrugtning.
Norge Den norske lov nr. 56 af 5. august 1994 om medicinsk brug af bioteknologi  

 og omfatter både insemination og befrugtning udenfor kroppen.
 Der stilles krav om, at kunstig befrugtning kun kan udføres på en kvinde,  

 som er gift eller lever i et ægteskabslignende forhold til en mand.
 Insemination kan finde sted, når manden er infertil (befrugtningsudygtig),  

 eller har eller er bærer af en alvorlig arvelig sygdom.
Reagensglasbefrugtning kan finde sted, når der foreligger  

 befrugtningsudygtighed hos manden eller kvinden, eller der foreligger  

 uforklarlig befrugtningsudygtighed.
Reagensglasbefrugtning kan kun ske med  

 parrets egne æg- og sædceller.
 Efter nærmere fastsatte regler kan befrugtning udenfor kroppen finde sted  

 ved alvorlig arvelig sygdom.
 I Norge er det tilladt at opbevare befrugtede æg i indtil 3 år, hvorimod  

 opbevaring af ubefrugtede æg er forbudt.
 Opbevaringen af æg og sæd kan kun ske på steder, der er autoriseret  

 hertil.
 Donation af såvel befrugtede som ubefrugtede æg er ikke tilladt.
 Man har i Norge fuld anonymitet for sæddonorer.
 Et befrugtet æg kan udelukkende underkastes en genetisk undersøgelse i  

 specielle tilfælde ved alvorlig arvelig sygdom uden behandlingsmuligheder.  

 Undersøgelse af det befrugtede æg med henblik på at vælge køn, er kun tilladt  

 i særlige tilfælde ved alvorlig arvelig kønsbundet sygdom.
 Der stilles krav om skriftligt samtykke før behandling med kunstig  

 befrugtning påbegyndes, og samtykket skal af lægen påses gyldigt, når  

 behandlingen starter.
 6. Administrative og økonomiske konsekvenser m.v.
 Da lovforslaget, bortset fra enkelte mindre undtagelser, viderefører  

 hidtidige regler og praksis på området, vil lovforslaget ikke få nye  

 administrative eller økonomiske konsekvenser, hverken for staten eller  

 kommunerne.
 Lovforslaget tager ikke sigte på at definere, hvilke behandlinger, der  

 skal tilbydes i det offentlige sygehusvæsen, men fastsætter derimod generelle  

 retlige rammer for de behandlinger, der indebærer brug af kunstige  

 befrugtningsmetoder.
 Lovforslaget vil heller ikke have erhvervsøkonomiske eller miljømæssige  

 konsekvenser, ligesom lovforslaget ikke indeholder EU-retlige aspekter.
 7. Hørte myndigheder m.v.
 Lovforslaget har været sendt til høring i en periode fra den 5. oktober  

 1995 hos en bred kreds af ministerier og myndigheder, herunder  

 Amtsrådsforeningen og Det Etiske Råd samt forskellige institutioner,  

 interesseorganisationer og patientforeninger m.fl.
Bemærkninger til lovforslagets enkelte bestemmelser Kapitel 1 Anvendelsesområde Til § 1 § 1 afstikker lovens anvendelsesområde.
Loven gælder for kunstig  

 befrugtning i forbindelse med lægelig behandling og diagnostik, der foretages  

 af en læge eller under en læges ansvar.
Desuden omfatter lovens  

 gyldighedsområde forskning og forsøgsvirksomhed på området.
Loven regulerer således ikke behandling for ufrivillig barnløshed, som  

 måtte finde sted uden en læges medvirken.
Det vil navnlig være insemination,  

 hvor sæd indføres instrumentalt i en kvindes vagina.
Denne behandling er så  

 ukompliceret og let, at den kan udføres uden nogen form for lægelig eller  

 sundhedsfaglig ekspertise.
Der vil endvidere ikke være nogen reel mulighed  

 for at efterforske og finde disse tilfælde.
En retlig regulering af denne  

 form for kunstig befrugtning, der ikke finder sted under en læges ansvar, er  

 derfor ikke foretaget i lovforslaget.
Betegnelsen »kunstig befrugtning« omfatter de forskellige  

 teknikker til undersøgelse, diagnostik og behandling, der bruges, hvor  

 graviditet hos en kvinde søges etableret på en anden måde end ved samleje  

 mellem en kvinde og en mand.
Loven gælder bl.a. også for de teknikker, der  

 tager sigte på at undersøge, om kønsceller eller befrugtede æg bærer anlæg  

 for alvorlige arvelige sygdomme eller har alvorlige kromosomabnormiteter.
 De enkelte metoder er ikke nærmere beskrevet i lovteksten, idet loven også  

 forudsættes at vedrøre metoder, der ikke er kendte på nuværende tidspunkt,  

 såfremt disse metoder har til formål at etablere en graviditet og fødsel hos  

 en kvinde på anden måde end ved samleje mellem en kvinde og en mand og  

 metoder, der tager sigte på at undersøge, om kønsceller eller befrugtede æg  

 bærer anlæg for alvorlige arvelige sygdomme eller kromosomabnormiter.
 Kunstig befrugtning omfatter blandt andet fremgangsmåder, hvor æg udtages  

 fra en kvinde som led i befrugtning eller forsøg herpå, herunder med  

 befrugtning i reagensglas (IVF - in vitro fertilisation), i kvindens  

 æggeleder (GIFT- Gameto Intra Fallopisk Transfer), og hermed beslægtede  

 metoder med transferering på forskellige udviklingstrin af ægget (ZIFT -  

 Zygote Intra Fallopisk Transfer) m.fl.
 Endvidere omfatter begrebet kunstig befrugtning metoder til assisteret  

 indføring af sædcellen i ægget (mikroinsemination), for eksempel  

 intracytoplasmatisk injektion (ICSI), samt alle former for insemination med  

 ægtefælle/samlevers sæd (homolog insemination) eller med sæd fra fremmed  

 donor (heterolog insemination).
 Som det fremgår af § 1, stk. 2, gælder loven også for biomedicinsk  

 forskning, som vedrører kønsceller, befrugtede æg, fosteranlæg og fostre.
Kapitel 2 Forbud mod behandling Til § 2 Bestemmelsen udtrykker lovens hovedsynspunkt, hvorefter det foster, som  

 skabes som følge af kunstig befrugtning ikke må adskille sig fra det, som  

 principielt kunne være frembragt ved sædvanlig befrugtning efter samleje  

 mellem en mand og en kvinde.
 Det betyder, at der ikke i forbindelse med behandlingen må ske ændring af  

 egenskaber og arvemasse hos det barn, der bliver til ved den kunstige  

 befrugtning.
 Ifølge loven om et videnskabsetisk komitesystem, § 15, nr 2 og 3, er det  

 forbudt at foretage forsøg, der har til formål at muliggøre fremstilling af  

 menneskelige individer ved sammensmeltning af genetisk forskellige  

 fosteranlæg eller dele af fosteranlæg, før de sætter sig fast i livmoderen,  

 og forsøg, der har til formål at muliggøre fremstilling af menneskelige  

 individer, som er hybrider med en arvemasse, hvori indgår bestanddele fra  

 andre arter.
 Samme forskningsbegrænsninger findes i nærværende lovforslags § 26. Der er  

 en tæt sammenhæng mellem behandlingsforbuddet i lovforslagets § 2 og  

 forskningsforbuddene i § 23 og i § 26.
 Også anvendelse af kønsceller, som er undergået andre former for genetisk  

 forandring (modifikation), ved genterapi, udelukkes, ligesom  

 kernetransferering til kerneløse celler vil være udelukket.
 Bestemmelsen i § 2 indebærer, at behandling, der har de ovennævnte  

 hensigter, bliver direkte forbudt i loven.
 Dette medfører, at hovedprincippet bag en behandling med kunstig  

 befrugtning er, at der ikke må ske en forandring eller manipulation med de  

 arveegenskaber, som skal videregives til fosteret.
Selv i forbindelse med en eventuel præimplantationsdiagnostik vil der ikke  

 ske en forandring eller manipulation med arveegenskaberne.  

 Præimplantationsdiagnostikken tager sigte på at finde det befrugtede æg, der  

 (ikke) har sygdomsanlæg.
Præimplantationsdiagnostikken tager derimod ikke  

 sigte på at ændre eller manipulere med et befrugtet ægs arveanlæg.
Til § 3 Bestemmelsen svarer til forbuddet i komitelovens § 15, nr. 1, som forbyder  

forsøg på kloning af menneskelige individer, det vil sige forsøg, med  

 det formål systematisk at fremstille ensartede kopier af et og samme individ.
 Lovbestemmelsen indebærer, at der heller ikke må foretages  

behandling med det formål at fremstille ensartede kopier af et og  

 samme individ.
 Bestemmelsen betyder, at det ikke vil være lovligt at skabe identiske  

 menneskelige individer.
Bestemmelsen betyder også, at det ikke vil være lovligt at fremstille  

 »sikkerhedskopier« af et befrugtet æg.
Det betyder, at det er  

 forbudt ved kloning at fremstille identiske befrugtede æg med henblik på at  

 forøge muligheden for graviditet hos par, der har meget få æg.
Udtrykket kloning omfatter ikke alene de tilfælde, hvor celler fra et  

 allerede levende individ søges bragt til at genoptage produktionen af væv i  

 et befrugtet æg, men også andre typer af forsøg på kloning på individniveau,  

 samt indføring af det delte æg i flere livmødre.
Det er for eksempel forbudt  

 at dele et æg og indføre delene i flere kvinders livmødre med det resultat at  

 der ville fødes reelt enæggede tvillinger af forskellige mødre.
Til § 4 Bestemmelsen er en præcisering af den tidligere regulering.
Det fremgår af Sundhedsstyrelsens vejledning af 22. december 1993, at:  

 »betingelsen for at transferere et befrugtet æg til en kvinde er, at  

 mindst den ægcelle, eller den sædcelle, som har dannet det befrugtede æg,  

 biologisk set skal hidrøre fra kvinden, respektive manden i parret, som  

 modtager den reproduktionsfremmende behandling.« Der er således tale om, at den hidtidige retstilstand på dette område  

 videreføres uændret.
 Bestemmelsen i § 4 medfører, at kunstig befrugtning ikke kan ske med et  

 doneret befrugtet menneskeligt æg, hvor både æg og sæd er  

 »fremmede« i forhold til den kvinde eller det par, der skal føde og  

 beholde barnet.
 En kunstig befrugtning, hvor der anvendes både doneret æg og doneret sæd,  

 indebærer, at barnet ikke vil være direkte beslægtet med nogen af sine  

 kommende forældre.
Det betyder, at det vil være ulovligt, at en kvinde, der ikke er i stand  

 til selv at levere et befrugtningsdygtigt æg, får doneret et ubefrugtet æg,  

 som derefter bliver insemineret med donorsæd.
I et sådant tilfælde vil ingen  

 af de kommende forældre være genetisk beslægtede med barnet.
Denne  

 fremgangsmåde vil derfor være i strid med bestemmelsen.
Til § 5 Bestemmelsen tager udgangspunkt i den intention, som er kommet til udtryk  

 i Sundhedsstyrelsens vejledning af 22. december 1993, hvorefter der ikke bør  

 gennemføres kunstig befrugtning i tilfælde, hvor kvinden er over 45 år.
Hensynet til barnets opvækst og forsørgelse tilsiger, at der ikke må ske  

 kunstig befrugtning efter den naturlige reproduktionsevnes ophør.
Det vil  

 være af væsentlig interesse for barnet, at forældrene ikke er så gamle, at  

 der er en væsentlig risiko for, at de ikke vil være i stand til at tage sig  

 af barnet under opvæksten.
Reglen gælder både mænd og kvinder.
 Den læge, der iværksætter en kunstig befrugtning, når reproduktionsevnen  

 fuldstændig er ophørt af naturlige, aldersbetingede årsager, kan straffes.
Bestemmelsen er for kvinders vedkommende søgt udformet under hensyntagen  

 til, at menopause fra et biologisk synspunkt ikke lader sig definere ved en  

 bestemt fælles aldersgrænse.
En fast aldersgrænse til regulering af forholdet  

 findes derfor ikke hensigtsmæssig.
Det vil nu efter § 5, bero på en læges  

 undersøgelse og skøn at fastlægge, om der er tale om et naturligt samt  

 aldersbestemt og fuldstændig ophør af reproduktionsevnen.
 Der skal være tale om tilfælde, hvor de to betingelser:  

 »naturligt« samt »aldersbestemt« begge er opfyldt, før  

 den enkelte ikke er berettiget til behandling.
 Bestemmelsen hindrer derfor ikke, at de kvinder, hvis reproduktionsevne er  

 ophørt i en unaturligt tidlig alder, kan blive behandlet med kunstig  

 befrugtning.
Til § 6 Bestemmelsen i § 6, indfører en regulering, der ikke tidligere har  

 eksisteret.
Efter bestemmelsen kan de teknikker, der anvendes ved kunstig  

 befrugtning for at afhjælpe ufrivillig barnløshed, også anvendes i  

 forbindelse med anden form for lægelig behandling, det vil sige  

 præimplantationsdiagnostik.
 Bestemmelsen i § 6, stk. 1 sætter grænser for, hvornår  

 præimplantationsdiagnostik kan anvendes i forbindelse med forebyggelse af  

 arvelig sygdom, idet stk. 1 bestemmer, at præimplantationsdiagnostik kun kan  

 anvendes i tilfælde, hvor der er en kendt og væsentlig øget risiko for, at  

 barnet får en alvorlig arvelig sygdom.
 Det indebærer, at de par, der ikke er infertile, men som har en på forhånd  

 kendt og væsentligt øget risiko for at få et barn med en alvorlig arvelig  

 sygdom, kan behandles med kunstig befrugtning, for eksempel  

 præimplantationsdiagnostik.
 Gruppen af kvinder/par, som omfattes af lovforslagets § 6, stk. 1, er  

 allerede omfattet af det nuværende tilbud om fosterdiagnostik  

 (fostervandsundersøgelse, moderkageprøve).
Det skønnes, at der i dag udføres 100 til 150 årlige fosterdiagnostikker  

 hos par, hvor der er en kendt, væsentlig forøget risiko for alvorlig arvelig  

 sygdom hos fosteret.
Det vil sige på tilsvarende indikation som lovforslagets  

 § 6, stk. 1.
 Der er således tale om en lille gruppe, og en vurdering af omfanget af  

 præimplantationsdiagnostik må tage udgangspunkt heri.
 En kvinde, som er omfattet af § 6, stk. 1, vil endvidere i givet fald  

 skulle vælge imellem præimplantationsdiagnostik - som forudsætter, at hun  

 også gennemgår en eller flere IVF-behandlinger - eller at blive gravid på  

 almindelig vis og tage imod et tilbud om sædvanlig fosterdiagnostik og  

 eventuel abort.
Denne gruppe omfatter udelukkende de kvinder/par, der har en på forhånd  

 kendt, væsentlig øget risiko for, at fosteret får en alvorlig arvelig sygdom.  

 I typiske tilfælde, hos denne gruppe, vil hver graviditet være forbundet med  

 25-50% risiko for, at fosteret er sygt, eller omvendt 50-75% chance for, at  

 fosteret er rask.
Formentlig vil de fleste kvinder i første omgang foretrække  

 sædvanlig fosterdiagnostik i håb om, at fosteret vil være rask.
Men  

 præimplantationsdiagnostik vil kunne blive det for kvinden mest acceptable  

 alternativ til en sen legal abort, hvis hun fortsat ønsker barn.
 Rigshospitalet skønner, at der der årligt vil være behov for 10  

 præimplantationsdiagnostikker.
Ved en præimplantationsdiagnostik forstås en undersøgelse af, om det  

 befrugtede æg lider af alvorlige arvelige sygdomme.
Da undersøgelsen sker,  

 inden det befrugtede æg sættes op i livmoderen, kan man eventuelt skåne de  

 par for abort, der er i højrisikogruppe for at få et barn med en alvorlig  

 arvelig sygdom, ligesom man i dag tilbyder par, som er i risikogruppe for at  

 få et barn med en alvorlig kromosomsygdom, prænatal genetisk information,  

 rådgivning og undersøgelse efter Sundhedsstyrelsens vejledning fra 1994.
 § 6 forbyder endvidere, at de kunstige befrugtningsteknikker kan anvendes  

 for eksempel til at vælge køn på barnet, hvis det ikke er begrundet i  

 hensynet til at forhindre videregivelse af en alvorlig, kønsbunden arvelig  

 sygdom.
 Bestemmelsen tillader genetisk diagnostik for at finde arvelige anlæg for  

 en alvorlig sygdom, hvilket harmonerer med mange års principper for prænatal  

 diagnostik.
§ 6, stk. 2, giver tillige mulighed for, at genetisk undersøgelse  

 foretages i forbindelse med kunstig befrugtning, når en sådan foretages på  

 grund af ufrugtbarhed, hvor en sådan undersøgelse kan påvise eller udelukke  

 en væsentlig kromosomabnormitet.
Det indebærer, at der i de tilfælde, hvor  

 der foretages reagensglasbefrugtning på grund af ufrugtbarhed, vil være  

 mulighed for, at der foretages en undersøgelse af ægget for at forhindre, at  

 der opsættes æg med alvorlige kromosomfejl.
På den måde skabes der mulighed  

 for at skåne den kvinde, der er blevet gravid ved hjælp af en  

 reagensglasbefrugtning, for en senere abort, hvis det viser sig, at der er  

 opstået en alvorlig kromosomfejl ved befrugtningen.
 Sundhedsstyrelsen vil - i en revideret vejledning om kunstig befrugtning -  

 indarbejde retningslinier til lægerne i forbindelse med  

 præimplantationsdiagnostik.
Til § 7 Efter den nugældende regulering er der ikke noget forbud mod, at der  

 bevidst søges etableret en graviditet, hvor fosteret enten er en dreng eller  

 en pige.
Der ventes inden for de nærmeste år færdigudviklet enkle og sikre  

 metoder til at adskille X-bærende fra Y-bærende sædceller, hvorved kønnet kan  

 vælges i forbindelse med insemination.
Det vil ligeledes blive muligt at  

 skelne mellem hanlige og hunlige befrugtede æg, således at kønnet kan vælges  

 i forbindelse med IVF-behandling m.v.
I begge disse tilfælde er der tale om  

 mulighed for kønsvalg, forinden graviditet søges etableret.
Som led i en kunstig befrugtning foretaget på en læges ansvar bør der kun  

 gives mulighed for kønsvalg i forbindelse med at afværge, at en alvorlig  

 kønsbunden arvelig sygdom videreføres.
Det kan f.eks. være en lidelse som  

 blødersygdom (hæmofili A) og muskeldystrofi (duchenne).
Til § 8 Et tilsvarende forbud mod forskningsprojekter med samme sigte findes i  

 komitelovens § 15, nr. 4.
Bestemmelsen udelukker, at kunstig befrugtning, som anvendes i forbindelse  

 med behandling, kan kombineres med anvendelse af en biologisk artsfremmed  

 livmoder eller en kunstig livmoder.
Da det hidtil har været fortolket, at  

 også sådanne behandlinger ville være forbudt, er der alene tale om en  

 præcisering og klarificering af det lægelige ansvar. § 8 indebærer f.eks., at  

 det er forbudt at udvikle et foster i en dyrelivmoder eller i en kunstig  

 livmoder.
 Bestemmelsen afskærer selvsagt ikke muligheden for - i det indledende  

 befrugtningsstadium - at udvikle det befrugtede æg uden for livmoderen, inden  

 det opsættes i en kvindes livmoder med henblik på befrugtning.
Til § 9 Bestemmelsen forbyder anvendelsen af æganlæg og æggestokke eller dele  

 heraf fra aborterede pigefostre, dødfødte pigebørn og afdøde kvinder.
Til § 10 Bestemmelsen forbyder transplantation af æggestokke til en kvinde alene  

 med det formål at afhjælpe ufrugtbarhed (infertilitet).
Denne metodes anvendelse kunne evt. afhjælpe barnløshed hos kvinder med  

 Turner-syndrom, hvor bl.a. æggestokkene ofte ikke udvikles normalt.  

 Transplantation af æggestokke er dog ikke disse kvinders eneste mulighed for  

 at opnå graviditet.
Den langt mere ukomplicerede løsning, nemlig at modtage  

 et doneret æg, vil ofte afhjælpe disse kvinders ufrivillige barnløshed.
 Regeringen finder derfor, at transplantationer udelukkende med det formål  

 at afhjælpe ufrivillig barnløshed, skal være forbudt.
Kapitel 3 Salg, donation og opbevaring af menneskelige æg Til § 11 § 11 indeholder et forbud mod at sælge, formidle salg eller på anden måde  

 at medvirke til salg eller formidling af ubefrugtede eller befrugtede  

 menneskelige æg.
Det fremgår af loven om et videnskabsetisk komitesystem og bekendtgørelse  

 nr. 392 af 17. maj 1994, at der kun tillades donation af æg.
Valget af ordet  

 donation indebærer, at en kommerciel eller erhvervsmæssig vinding i  

 forbindelse med overdragelsen af æggene ikke er tilladt.
 Ifølge den nugældende retstilstand er det således ikke tilladt at sælge  

 eller på anden måde at omsætte ubefrugtede eller befrugtede æg.
Der er således med bestemmelsen tale om en uændret videreførelse af  

 hidtidig fortolkning og praksis.
Bestemmelsen i § 11 indebærer, at handel og  

 forsøg på handel med ubefrugtede og befrugtede æg forbydes.
Forbuddet gælder,  

 hvadenten transaktionen sker i forbindelse med behandling af ufrivillig  

 barnløshed eller i forbindelse med salg eller overdragelse af overskydende æg  

 i forbindelse med forskning.
Bestemmelsen udelukker ikke, at for eksempel private klinikker kan tage  

 betaling for behandling, der indebærer reagensglasbefrugtning.
Det gælder  

 både for behandling, der indebærer brug af kvindens egne æg eller brug af  

 donerede æg.
I forbindelse med brug af donerede æg kan der dog kun - ud over  

 en eventuel betaling for behandlingen - kræves betaling for de faktiske  

 omkostninger som f.eks. et hospital har haft med udtagning, opbevaring,  

 indfrysning m.v., hvis der i øvrigt kan afkræves betaling for behandlingen.  

 Der foreligger ikke her en økonomisk vinding.
Til § 12 Ifølge lov om adoption er surrogatmoderskab (rugemoderskab) i sig selv  

 ikke forbudt, men i § 33 er fastsat, at hjælp ikke må ydes eller modtages med  

 henblik på at opnå forbindelse mellem en kvinde og en anden, der ønsker, at  

 kvinden skal føde et barn til denne.
Ved en af aftale om surrogatmoderskab - eller rugemoderskab - er det  

 hensigten, at den kvinde, der føder barnet, ikke selv skal beholde det.
Hun  

 føder for en anden kvinde.
Den anden kvinde kan være afskåret fra selv at  

 gennemføre svangerskabet, for eksempel på grund af visse former for  

 sukkersyge, udtalt aborttendens, medfødt svær misdannelse, manglende  

 udvikling af livmoderen, operationsfølger med videre.
 Lægelig hjælp til kunstig befrugtning i tilfælde hvor det vides, at der er  

 tale om et surrogatmoderskab, findes at være i strid med principperne i  

 adoptionslovens § 33. § 12 præciserer, at dette ikke må finde sted.
 Surrogatmoderskab, hvor der overføres et befrugtet æg til en kvinde, der  

 skal føde barnet, hvor både sæd og æg stammer fra de forældre, der ønsker at  

 opdrage barnet, vil i øvrigt være i strid med § 4, som bestemmer, at ægget  

 enten skal stamme fra den kvinde, der skal føde og opdrage barnet, eller at  

 sæden skal stamme fra hendes mand eller samlever.
Til § 13 Bestemmelsen betyder, at det ikke er muligt at vælge donors identitet på  

 forhånd, således at der kan spekuleres i, hvilke nærmere egenskaber, det  

 kommende barn kan få fra donor.
 Bestemmelsen forhindrer ligeledes, at der i familier med barnløse par kan  

 opstå uheldige og uoverskuelige familiemæssige relationer som følge af  

 æg-donation mellem familiemedlemmer.
 Lægen kan dog i forbindelse med valg af ægdonor tage hensyn til fysisk  

 fremtræden, så barnet får mest mulig lighed med forældrene, efter samme  

 kriterier som ved valg af sæddonor, det vil sige højde, vægt, race/hudfarve,  

 hårfarve, øjenfarve, fremtoningspræg og legemsbygning.
Til § 14 Bestemmelsen fastsætter den gældende tidsramme på 1 år for opbevaring af  

 menneskelige æg, men suppleres med en dispensationsadgang.
Den nuværende regulering af frysetiden stammer fra komitelovens § 14, stk.  

 5, der indeholder en bestemmelse, hvorefter sundhedsministeren bemyndiges til  

 at fastsætte nærmere regler om donation og nedfrysning af menneskelige æg.
I  

 bemærkningerne til lovforslaget fra 1991 var det anført, at regeringen  

 forudsatte, »at det kun tillades at nedfryse ubefrugtede og befrugtede  

 menneskelige æg i maksimalt 1 år . . .«.
 Frysetiden har derfor været administreret således, at den ikke har kunnet  

 overskride 1 år, og det er, som bemærkningerne til loven har været  

 formuleret, ikke fundet muligt at dispensere for 1-årsreglen.
 I andre lande har man fastsat en længere nedfrysningsperiode, f.eks. har  

 England og Frankrig 5 år og Norge 3 år.
 Der foreligger ikke oplysninger, der tyder på, at de befrugtede æg tager  

 skade ved en længere nedfrysningstid.
Sundhedsministeriet har modtaget mange ansøgninger fra par, der har fået  

 nedfrosset æg, om en forlængelse af nedfrysningen ud over det ene år.
Mange  

 kvinder har både fysiske og psykiske problemer med at gennemgå en  

 hormonbehandling i forbindelse med en ny ægudtagning.
 Reglen i § 14, stk. 2, indeholder en adgang til dispensation for  

 1-årsgrænsen.
En ordning, hvorefter Sundhedsstyrelsen kan forlænge opbevaringstiden i  

 særlige tilfælde, er begrundet i, at der altid i forbindelse med en absolut  

 frist vil opstå situationer, hvor en forlængelse af opbevaringstiden vil  

 kunne løse et alvorligt, midlertidigt problem.
Der kan for eksempel være tale  

 om sygdom hos kvinden eller i familien eller andre alvorlige hensyn, som gør  

 en udsættelse velbegrundet.
 En dispensation for opbevaringstiden kan blandt andet være begrundet i en  

 lægelig vurdering af den fysiske og psykiske belastning af kvinden i  

 forbindelse med en eventuel ny hormonstimulation og ægudtagning.
 Desuden kan dispensation blandt andet begrundes i helbredsmæssige forhold  

 hos kvinden eller manden, der medfører, at ægopsætning inden for 1-årsfristen  

 ikke vil være lægeligt forsvarlig.
 Der kan også i forbindelse med et ønske om dispensation tages hensyn til  

 andre tungtvejende forhold, der taler imod en graviditet inden for  

 1-årsfristen.
Bestemmelsen i stk. 3 om, at Sundhedsstyrelsens afgørelser er endelige,  

 beror på, at der typisk er tale om en sundhedsfaglig vurdering af  

 ansøgningerne, og at der ikke gennem en ankeadgang skal gives en uberettiget  

 forlængelse af opbevaringstiden.
Da en ansøgning oftest vil foreligge omkring  

 opbevaringsfristens udløb, er det nødvendigt at give ansøgningen opsættende  

 virkning i henhold til stk. 2.
Årsagen til, at § 14, stk. 1-3, indeholder regler for opbevaring af både  

 ubefrugtede og befrugtede menneskelige æg, er, at det inden for en  

 overskuelig tidsramme kan være en realistisk mulighed at anvende ubefrugtede  

 æg i behandlingsøjemed.
I dag anvendes metoden med nedfrysning af ubefrugtede  

 æg ikke i Danmark.
Såfremt en tilstrækkelig velegnet og sikker metode måtte  

 blive fundet, og lægerne ønskede at tage metoden i brug her i landet, ville  

 dette efter lovforslagets § 19 kræve sundhedsministerens godkendelse.
Bestemmelsen i § 14, stk. 4, fastslår, at de befrugtede æg skal destrueres  

 i tilfælde af kvindens eller mandens død eller i tilfælde af parrets  

 separation, skilsmisse eller samlivets ophør.
Reglen svarer til bestemmelsen  

 i Sundhedsministeriets bekendtgørelse nr. 392 af 17. maj 1994, § 4.
 Begrundelsen for, at denne bestemmelse kun omhandler de befrugtede æg, er,  

 at det befrugtede æg indeholder arvemasse fra begge parter.
Bestemmelsen i § 14, stk. 5, fastslår, at ubefrugtede æg, der er  

 opbevaret, skal destrueres i tilfælde af kvindens død.
Bestemmelsen gælder  

 således de æg, som en kvinde måtte have opbevaret, med henblik på at opnå  

 graviditet.
Det vil sige, at bestemmelsen gælder de æg, som kvinden har  

 opbevaret, hvadenten der er tale om æg, som hun selv har fået udtaget eller  

 æg, som er doneret til hende.
Til § 15 Bestemmelsen er en lovfæstelse og videreførelse af gældende regulering i §  

 3, stk. 2, i Sundhedsministeriets bekendtgørelse af 17. maj 1994, hvorefter  

 nedfrysning kun må foretages med henblik på behandling og forskning her i  

 landet.
 Det understreges hermed, at menneskelige æg, der er udtaget med henblik på  

 kunstig befrugtning eller forskning, ikke kan eksporteres eller medtages til  

 udlandet, hverken for vindings skyld eller for eventuelt at omgå de i Danmark  

 gældende regler om nedfrysningstid, genetisk fællesskab eller destruktion i  

 tilfælde af skilsmisse eller dødsfald.
Til § 16 Bestemmelsen giver bemyndigelse til, at der fastsættes regler for  

 opbevaring af både ubefrugtede og befrugtede æg.
 Bestemmelsen er en videreførelse af den gældende regulering, hvorefter  

 nedfrysning er reguleret i Sundhedsministeriets bekendtgørelse af 17. maj  

 1994.
 Efter den nugældende regulering er det tilladt at nedfryse ubefrugtede og  

 befrugtede menneskelige æg.
 Nedfrysning af ubefrugtede menneskelige æg anvendes imidlertid ikke i dag,  

 idet kvaliteten af æggene efter optøning ikke er tilstrækkelig god.
 Forsøg, der involverer nedfrysnings- eller opbevaringsteknikker til  

 opbevaring af ubefrugtede menneskelige æg, skal behandles i det  

 videnskabsetiske komitesystem, før de kan påbegyndes.
 Hvis der er tale om nye behandlingsmetoder i forbindelse med kunstig  

 befrugtning, der involverer nedfrysning af ubefrugtede menneskelige æg, skal  

 de efter dette lovforslags § 19 anmeldes og godkendes centralt, før de kan  

 tages i brug.
 Det er derfor regeringens opfattelse, at der er tilstrækkelig sikkerhed  

 for, at der ikke tages metoder til opbevaring af ubefrugtede æg i brug, som  

 ikke er tilstrækkeligt sikre.
 I § 16, stk. 2, bemyndiges Sundhedsstyrelsen til at fastsætte  

 sundhedsfaglige regler for donation, anvendelse, opsætning og opbevaring af  

 menneskelige æg.
 Bemyndigelsen tænkes blandt andet anvendt til at sikre, at der ikke er  

 sundhedsfaglige risici forbundet med ægdonationen.
Kapitel 4 Opbevaring og donation af sæd Til § 17 § 17 regulerer opbevaring og destruktion af sæd efter samme retningslinier  

 som reguleringen af ubefrugtede æg i § 14, stk. 5.
Til § 18 Bemyndigelsesbestemmelsen i § 18, stk. 1, sigter mod regulering af mere  

 almen karakter for eksempel begrænsninger i forbindelse med mulighed for  

 udvælgelse af donorsæd, således at der kun må foretages udvælgelse efter  

 fysiske fremtoningspræg.
Dette er i overensstemmelse med den nuværende  

 praksis på området.
 Med hensyn til sæddonors anonymitet forudsættes det, at den hidtidige  

 retstilstand opretholdes, hvorefter de etablerede sædbanker sikrer  

 sæddonorerne fuld anonymitet, således at ingen, hverken sædbanken, barnet  

 eller andre senere kan opsøge vedkommende.
 Tilsvarende er der fuld anonymitet for sæddonor med hensyn til oplysninger  

 om, hvilke børn hans sæd har bragt til verden.
 Bemyndigelsen i § 18, stk. 2, tænkes udmøntet efter de retningslinier, der  

 fremgår af Sundhedsstyrelsens vejledning om kunstig befrugtning og andre  

 former for reproduktionsfremmende behandling.
Kapitel 5 Kontrol med behandlingen Til § 19 Bestemmelsen er en lovfæstelse af nugældende regulering i Folketingets  

 motiverede dagsorden fra den 25. januar 1994, og tager sigte på at opstille  

 regler for en central godkendelse ud fra etiske og sundhedsfaglige hensyn af  

 nye behandlings- og diagnosticeringsmetoder, der involverer brug af kunstig  

 befrugtning, før de tages i brug.
 Sundhedsministeriet vil ved udfærdigelsen af de nærmere regler for  

 godkendelsessystemet følge den gældende ordning, som den er beskrevet i de  

 almindelige bemærkninger, afsnit 3.2.2.
Til § 20 Bestemmelsen er en videreførelse af den nugældende regulering.
 De oplysninger, der tænkes indberettet, fremgår af Sundhedsstyrelsens  

 vejledning om kunstig befrugtning af 22. december 1993.
Kapitel 6 Information og samtykke Til § 21 Bestemmelsen indeholder en almindelig stramning og revidering af kravene  

 til information og samtykke ved kunstig befrugtning set i forhold til  

 Sundhedsstyrelsens cirkulære om information og samtykke m.v. af 22. september  

 1992.
I § 21, stk. 1, er det pålagt lægen at påse, at det skriftlige samtykke  

 også er gyldigt ved behandlingens start.
Lægen skal sikre sig, at samtykket  

 ikke er tilbagekaldt ved behandlingens start.
I den vejledning og information, der skal gives efter § 21, stk. 2,  

 forudsættes det, at kvinden /parret også informeres om mulighederne for  

 adoption.
Denne pligt for lægerne til at informere om muligheden for adoption  

 fremgår endvidere af Sundhedsstyrelsens vejledning af 22. december 1993 om  

 lægers anvendelse af kunstig befrugtning og andre former for  

 reproduktionsfremmende behandling.
Formuleringen i § 21, stk. 3, indebærer, at samtykket til donation gives  

 generelt.
Samtykket skal ikke gives til den enkelte modtager.
Til § 22 Regeringen anbefaler bl.a. et krav om skriftligt samtykke, idet der i  

 disse tilfælde bl.a. er civilretlige følger for den mand, der giver samtykke  

 til kunstig befrugtning med donorsæd.
 Samtykket til kunstig befrugtning med donorsæd er et vigtigt led i den  

 proces, hvor den kommende far påtager sig faderskabet til det barn, der  

 bliver til ved hjælp af behandlingen med donorsæd.
 Det forudsættes, at der i samarbejde med Justitsministeriet udarbejdes en  

 standardvejledning til støtte for information om de civilretlige virkninger.
Kapitel 7 Forbud mod forskning og forsøg Til § 23 Lovforslagets § 23 indeholder såvel en bestemmelse om, at det er tilladt  

 at forske på kønsceller og befrugtede menneskelige æg med henblik på at  

 forbedre IVF-behandling og lignende teknikker, som en bestemmelse om, at det  

 tillades, at der forskes med henblik på at forbedre  

 præimplantationsdiagnostikken.
 Det indebærer, at forskningsfeltet udvides til også at gælde forskning i  

 teknikker, der kan forbedre præimplantationsdiagnostikken.
 Baggrunden herfor er, at befrugtningsteknikken først og fremmest anvendes  

 til afhjælpning af ufrivillig barnløshed, men også kan anvendes til  

 præimplantationsdiagnostik - det vil sige at forebygge en alvorlig arvelig  

 sygdom eller en væsentlig kromosomabnormitet hos fostret.
 Forslaget vil medføre, at forskningsprojekter med andre formål end  

 forbedring af befrugtningsteknikken med henblik på at fremkalde en graviditet  

 og forskningsprojekter med henblik på at forbedre præimplantationsdiagnostik,  

 fortsat ikke er tilladt.
 Udvidelsen i forskningsadgangen i bestemmelsen betyder ikke nogen ændring  

 i det faktum, at det videnskabsetiske komitesystem stadig skal foretage en  

 videnskabsetisk vurdering af alle forskningsprojekter, før projekterne kan  

 godkendes.
Til § 24 I § 24 opretholdes reglen fra lov om et videnskabsetisk komitesystem § 14,  

 stk. 3, om en fast tidsfrist for, hvor længe befrugtede menneskelige æg må  

 holdes i live uden for en kvindes livmoder.
Den tilladte forskning  

 forudsætter en befrugtning uden for kvindens livmoder og rejser dermed et  

 behov for at fastlægge, hvor længe det befrugtede æg må holdes i live i den  

 tilstand.
I denne forbindelse foreslås grænsen på de 14 dage regnet fra  

 befrugtningen opretholdt.
Denne regel har opnået en vis international accept.  

 I de 14 dage skal ikke medregnes den tid, hvori de befrugtede æg befinder sig  

 i en nedfrossen tilstand.
Til § 25 Bestemmelsen i § 25 svarer til bestemmelsen i komitelovens § 14, stk. 4.  

 Bestemmelsen fastslår, at befrugtede menneskelige æg, der har været gjort til  

 genstand for forskning, ikke må opsættes i en kvindes livmoder, medmindre det  

 kan ske uden risiko for videregivelse af arvelige sygdomme, defekter,  

 misdannelser eller lignende, som er forårsaget af forsøget.
Til § 26 Bestemmelserne i § 26 svarer til § 15 i lov om et videnskabsetisk  

 komitesystem.
Bestemmelserne stammer oprindeligt fra lov om oprettelse af et  

 etisk råd og regulering af visse biomedicinske forsøg, § 11.
I § 26, nr. 1, forbydes forsøg på kloning af menneskelige individer, det  

 vil sige forsøg, med det formål systematisk at fremstille ensartede kopier af  

 et og samme individ.
I streng forstand omfatter dette alene tilfælde, hvor  

 celler fra et allerede levende individ søges bragt til at genoptage  

 produktionen af væv i et befrugtet æg, men bestemmelsen dækker også andre  

 typer af forsøg på kloning på individniveau, for eksempel indføring af det  

 delte æg i flere livmødre.
Bestemmelsen retter sig alene mod formålet at skabe et menneskeligt  

 individ.
Kloning af celler, der er en ganske sædvanlig biologisk teknik,  

 berøres som metode ikke af bestemmelsen.
 I § 26, nr. 2, forbydes forsøg, der stiler mod at fremstille individer,  

 som har en arvemasse, der er en kombination af arvemasser fra flere  

 forskellige befrugtede æg.
 I § 26, nr. 3, forbydes forsøg, der har til formål at fremstille levende  

 menneskelige hybrider, det vil sige individer, hvis arvemasse, foruden  

 menneskelige arveanlæg, indeholder arveanlæg fra andre arter.
 I § 26, nr. 4, forbydes forsøg, med det formål at muliggøre  

 individudvikling i artsfremmed livmoder.
Kapitel 8 Straffebestemmelser Til § 27 Med mindre højere straf er forskyldt efter den øvrige lovgivning  

 fastsætter § 27, at overtrædelse af lovens bestemmelser straffes med bøde  

 eller hæfte.
Dette strafniveau svarer til f.eks. det, der er fastsat i  

 komiteloven for iværksættelse af projekter i strid med denne lov.
Forbudsbestemmelserne er primært rettet mod den læge og eventuelt andet  

 medhjælpende personale, der udfører kunstig befrugtning i strid med lovens  

 bestemmelser.
Det er, jævnfør § 27, stk. 2, ikke fundet rimeligt at straffe  

 de personer, der er donorer eller modtager behandling, da de ikke selv  

 udfører de pågældende behandlinger m.v., og heller ikke kan forventes at  

 kende de retlige rammer for behandlingsmulighederne nærmere.
Dette gælder dog  

 ikke bestemmelsen i lovens § 11 om salg og formidling af menneskelige æg,  

 idet det for eksempel findes rimeligt, at den kvinde, der måtte sælge sine æg  

 til donation, kan straffes.
Kapitel 9 Ikrafttræden m.v.
Til § 28 Loven forudsættes at træde i kraft den 1. oktober 1996. Det forventes  

 ikke, at der i større omfang inden lovens ikrafttræden skal udstedes nye  

 bestemmelser i henhold til de givne bemyndigelser, idet der hovedsageligt vil  

 være tale om at videreføre de reguleringer, der allerede er foretaget i  

 Sundhedsstyrelsens nævnte vejledninger og cirkulærer.
 Dog er det fundet rimeligt, af hensyn til de personer, der allerede har  

 opbevaret æg for senere befrugtning, at lade reglen om 1 års opbevaringstid  

 samt den tilhørende dispensationsregel gælde med virkning umiddelbart efter  

 lovens bekendtgørelse i Lovtidende.
 Ifølge § 28, stk. 4, skal loven forelægges til revision i folketingsåret  

 1998/99. Den relative korte revisionsfrist, 2 år, er blandt andet begrundet  

 i, at der efter indvundne erfaringer ønskes en fornyet stillingtagen til  

 anvendelsen af den præimplantationsdiagnostik, som er indeholdt i  

 lovforslagets § 6 vedrørende genetiske undersøgelser af befrugtede æg for  

 alvorlige arvelige sygdomme og for væsentlige kromosomabnormiteter.
 Revisionsfristen på 2 år er endvidere begrundet i, at der - blandt andet i  

 lyset af de svenske erfaringer - ønskes mulighed for fornyet overvejelse af  

 anonymitetsprincippet ved donation af æg og sæd.
Til § 29 Ændringerne i komiteloven er en konsekvens af, at de heri indeholdte  

 forsknings- og behandlingsforbud nu er indeholdt i nærværende lovforslag.
 Med ophævelsen af komitelovens § 14 afskaffes den procedure, hvorefter  

 forskningsprojekter, der indebærer forsøg på befrugtede menneskelige æg og  

 kønsceller, der agtes anvendt til befrugtning, skal godkendes i både en  

 regional og den centrale videnskabsetiske komite.
 Det betyder, at de forskningsprojekter, som er omfattet af lovforslagets  

 kapitel 7 om forbud mod forskning og forsøg, nu er underlagt samme procedure  

 som andre forskningsprojekter omfattet af komiteloven.
Til § 30 Ifølge § 30 gælder loven ikke for Færøerne og Grønland, men kan ved  

 kongelig anordning sættes i kraft i for Færøerne med de afvigelser, som de  

 særlige Færøske forhold tilsiger.
Bilag 1 Kapitel 4 i Lov nr. 503 af 24. juni 1992 om et videnskabetisk komitesystem og behandling af biomedicinske forskningsprojekter Kapitel 4 Forskning på befrugtede menneskelige æg og menneskelige kønsceller,  

 der agtes anvendt til befrugtning § 14. Biomedicinske forsøg på befrugtede menneskelige æg og  

 kønsceller, der agtes anvendt til befrugtning, må på de i §§ 6-8 nævnte  

 betingelser kun foretages efter tilladelse fra såvel den regionale som den  

 centrale komite, hvis de har til formål at forbedre in vitrobefrugtning med  

 henblik på at fremkalde en graviditet.
Tilsvarende gælder for andre  

 behandlinger for ufrivillig barnløshed, hvor en kvindes æg befrugtes uden for  

 livmoderen.
 Stk. 2. Udtagning og befrugtning af æg med henblik på at  

 gennemføre andre forsøg end de i stk. 1 nævnte er ikke tilladt.
 Stk. 3. De befrugtede æg må kun holdes i live uden for en kvindes  

 livmoder i 14 dage, fra befrugtningen er sket, heri ikke medregnet den tid,  

 hvori de befrugtede æg har været nedfrosset.
 Stk. 4. Befrugtede menneskelige æg, der har været gjort til  

 genstand for biomedicinsk forskning efter stk. 1, må ikke opsættes i kvindens  

 livmoder, medmindre det kan ske uden nogen risiko for videregivelse af  

 arvelige sygdomme, defekter, misdannelser eller lignende.
 Stk. 5. Donation af befrugtede menneskelige æg er ikke tilladt.
 Stk. 6. Sundhedsministeren bemyndiges til at fastsætte regler om  

 nedfrysning og donation af menneskelige æg.
 § 15. Følgende forsøg må ikke foretages:
1) forsøg, der har til formål at muliggøre fremstilling af arvemæssigt  

 identiske menneskelige individer, 2) forsøg, der har til formål at muliggøre fremstilling af menneskelige  

 individer ved sammensmeltning af genetisk forskellige fosteranlæg eller dele  

 af fosteranlæg, før de sætter sig fast i livmoderen, 3) forsøg, der har til formål at muliggøre fremstilling af levende  

 menneskelige individer, som er hybrider med en arvemasse, hvori indgår  

 bestanddele fra andre arter, og 4) forsøg, der har til formål at muliggøre udvikling af et menneskeligt  

 individ i artsfremmed livmoder.
