 Under henvisning til ministeriets skrivelse af 30. august 1976 vedrørende  

 den lønmæssige placering af adjunkter og lektorer ved de højere  

 uddannelsesinstitutioner med eksamen fra udenlandske universiteter m.v.,  

 herunder adjunkter og lektorer med svensk fil.kand.- eller fil.lic.eksamen,  

 skal man efter fornyet brevveksling med finansministeriet meddele følgende:
Fil.kand.er, der i forbindelse med ansættelse i videnskabelige  

 adjunkt/lektorstillinger ved højere uddannelsesinstitutioner aflønnes efter  

 reglerne for cand.phil.er, jfr. senest overenskomst mellem Dansk  

 psykologforening, Dansk magisterforening og finansministeriet af 4. oktober  

 1977, og som har gennemført deres uddannelse i henhold til den i Sverige før  

 studiereformen i 1969 gældende studieordning (studieordningen af 1953) med et  

 minimum i 2 fag på henholdsvis 3 betygsenheder, inclusive specialemodul, og 2  

 betygsenheder inden for en ramme på 6 betygsenheder eller derover, vil kunne  

 indplaceres således, at de - betinget af dokumentation for efterfølgende  

 beskæftigelse af tilstrækkeligt omfang i medfør af deres uddannelse - får  

 mulighed for at opnå lønanciennitet efter lønskalaen for cand.phil.er fra det  

 tidspunkt, da de ovenfor angivne uddannelsesmæssige krav kan anses for  

 opfyldt, og at de efter opnåelse af slutløn på cand.phil.-skalaen overgår til  

 den almindelige lønskala for magistre m.fl. akademisk uddannede, d.v.s., at  

 de efter 1 år på slutløn på cand.phil.-skalaen indplaceres på det nærmest  

 højere trin på den almindelige lønskala, jfr. gældende lønskalaer med 1-årige  

 anciennitetstrin.
Det skal understreges, at medregning af beskæftigelse forud  

 for ansættelsen i en adjunkt/lektorstilling som anciennitetsgivende må  

 forudsætte, at der kan gives fyldestgørende oplysninger om beskæftigelsens  

 art, omfang og varighed, ligesom opmærksomheden i denne sammenhæng skal  

 henledes på overenskomstbestemmelserne om medregning af deltidsbeskæftigelse.  

 En indplacering i medfør af ovenstående vil for allerede ansatte kunne ske  

 fra 1. april 1977 eller et eventuelt senere ansættelsestidspunkt.
Der vil herudover være mulighed for i særlige tilfælde efter en konkret  

 vurdering at placere fil.kand.er på den almindelige lønskala for akademisk  

 uddannede.
Spørgsmål herom må forelægges for undervisningsministeriet.
P.
M.
V.
 E.B.
