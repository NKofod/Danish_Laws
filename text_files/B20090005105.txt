 Bekendtgørelse om gebyr for registrering af rettigheder over luftfartøjer mv.
 I medfør af § 31 i lov om registrering af rettigheder over luftfartøjer, jf. lovbekendtgørelse nr. 620 af 15. september 1986, som ændret ved lov nr. 396 af 13. juni 1990 og lov nr. 1088 af 23. december 1992 samt efter bemyndigelse fra Transportministeriet, fastsættes:
 § 1. For registrering af rettigheder over luftfartøjer som nævnt i § 2, nr. 2 og 3, i lov om registrering af rettigheder over luftfartøjer betales et gebyr på kr. 3310.
 § 2. Gebyret betales for ethvert dokument, som anmeldes til registrering, og som skal indføres i dagbogen.
 § 3. Afvises et dokument, betales ikke nyt gebyr, hvis dokumentet anmeldes til registrering på ny inden 3 måneder regnet fra den første anmeldelse til registrering.
§ 4. Gebyrfri er registrering af 1) adresseændringer, 2) umyndiggørelse og lavværgemål, jf. § 1, stk. 3, i lov om registrering af rettigheder over luftfartøjer, 3) meddelelser som nævnt i § 11 i lov om registrering af rettigheder over luftfartøjer, 4) rådighedsfratagelse efter konkurslovens § 26 og 5) retspant.
Stk. 2. Gebyrfri er endvidere anmodning om 1) sletning, 2) ophævelse af anmærkning, 3) fristforlængelse eller endelig indførelse i rettighedsregisteret af et dokument, som er registreret med frist, og 4) sletning af rettigheder, som ikke har opnået dækning ved tvangsauktion, jf. retsplejelovens § 581.
 § 5. For attester, afskrifter, udskrifter, fotokopier eller lignede, der udfærdiges af rettighedsregisteret, betales et gebyr på kr. 905 pr. dokument.
 § 6. Gebyret forfalder til betaling, når dokumentet anmeldes til registrering, eller når attest, afskrift, udskrift, kopi mv. rekvireres.
 § 7. Bekendtgørelsen træder i kraft den 1. februar 2009.
 Stk. 2. Samtidig ophæves bekendtgørelse nr. 452 af 21. maj 2007 om gebyr for registrering af rettigheder over luftfartøjer.
