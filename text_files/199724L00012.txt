Betænkning afgivet af Retsudvalget den  

 11. juni 1998 Betænkning over Forslag til lov om ændring af lov om  

 frihedsberøvelse og anden tvang i psykiatrien, retsplejeloven og  

 straffeloven (Revision af psykiatriloven m.v.) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret dels skriftligt, dels mundtligt, samt til  

 sundhedsministeren, som denne har besvaret skriftligt.
 Nogle af udvalgets spørgsmål samt  

 justitsministerens og sundhedsministerens svar herpå er optrykt som  

 bilag til betænkningen.
 I udvalgets behandling af lovforslaget er tillige  

 indgået materiale fra udvalgets behandling af det tilsvarende  

 lovforslag i folketingsåret 1997-98, 1. samling (L 75).
 Endvidere har udvalget modtaget skriftlige og/eller  

 mundtlige henvendelser fra:
Danske Psykiatere og Børne-ungdomspsykiatere, Den Almindelige Danske Lægeforening, Fagligt Netværk Socialpsykiatri, Jensen, Lars, Rødekro, Landsforeningen Sind og Medborgernes Menneskerettigheds Kommission.
 Der er af justitsministeren og af et mindretal stillet  

 ændringsforslag, hvorom henvises til de ledsagende  

 bemærkninger.
En række spørgsmål har været  

 særligt drøftet i forbindelse med udvalgets behandling af  

 lovforslaget.
Et flertal (udvalget med undtagelse af Dansk Folkepartis og  

 Centrum-Demokraternes medlemmer) bemærker i den anledning  

 følgende:
Udvalget har drøftet de særlige  

 spørgsmål, der knytter sig til tvangsindlæggelse og  

 tvangstilbageholdelse af børn og unge på voksenpsykiatriske  

 afdelinger.
Udvalget har i den forbindelse stillet spørgsmål til  

 justitsministeren om foreneligheden heraf med artikel 37, litra c, i FN's  

 Børnekonvention.
 Det fremgår af justitsministerens besvarelse af  

 udvalgets spørgsmål, at Justitsministeriet er mest  

 tilbøjelig til at mene, at pligten ifølge artikel 37, litra c,  

 i FN's Børnekonvention til at sikre, at børn og unge, der  

 frihedsberøves, som udgangspunkt skal holdes adskilt fra voksne, ikke  

 kun gælder inden for strafferetsplejen, men f.eks. også  

 gælder i tilfælde, hvor børn og unge er tvangsindlagt  

 eller tvangstilbageholdt på en psykiatrisk afdeling efter  

 psykiatrilovens regler.
 Af besvarelsen fremgår også, at  

 Sundhedsministeriet har oplyst, at tvangsindlæggelse og  

 tvangstilbageholdelse af børn og unge i henhold til psykiatriloven  

 på lukkede voksenpsykiatriske afdelinger kun forekommer i meget  

 beskedent omfang.
 Om der er sket en overtrædelse af artikel 37, litra  

 c, i tilfælde, hvor unge tvangsindlægges eller  

 tvangstilbageholdes sammen med voksne, beror på en konkret vurdering  

 af, hvad der i det enkelte tilfælde tjener den unges tarv.
 Flertallet lægger afgørende vægt  

 på, at Børnekonventionens regler overholdes.
 Det er i den forbindelse vigtigt, at sygehusmyndighederne  

 vejledes om Børnekonventionens krav på dette punkt.
Der er endvidere behov for en forbedring af forholdene for  

 tvangsindlagte og tvangstilbageholdte unge, således at det sikres, at  

 Børnekonventionen ikke overtrædes.
Efter flertallets opfattelse  

 er der imidlertid også mere generelt behov for en forbedring af  

 indsatsen på det børne- og ungdomspsykiatriske område.
Flertallet har i den forbindelse noteret sig regeringens  

 aftale af 4. april 1997 med de kommunale parter om den fortsatte udbygning af  

 tilbudene til sindslidende, hvorefter der vil ske en markant styrkelse af de  

 børne- og ungdomspsykiatriske behandlingstilbud i de kommende  

 år.
Denne styrkede indsats vil også indebære øget  

 kvalitet i behandlingstilbudene til gruppen af psykisk syge børn og  

 unge, der har behov for at blive indlagt, eventuelt ved tvang.
Det fremgår bl.a. af aftalen, at der ved udgangen af  

 år 2005 skal være etableret ungdomspsykiatriske funktioner i alle  

 amter.
I amter med et stort befolkningsunderlag kan der etableres et  

 ungdomspsykiatrisk afsnit med lukket eller skærmet afsnit.
Flertallet har hæftet sig ved, at der mellem  

 aftaleparterne er enighed om, at psykisk syge børn og unge skal  

 undersøges og behandles på børne- og ungdomspsykiatriske  

 afdelinger.
Antallet af børn og unge, der indlægges på  

 voksenpsykiatrisk afdeling med psykiatrisk hoveddiagnose, skal derfor gennem  

 udbygning af børne- og ungdomspsykiatrien reduceres væsentligt  

 inden år 2000.
 Flertallet lægger vægt på, at  

 gennemførelsen af aftalen nøje følges, således at  

 der eventuelt kan tages nye initiativer, hvis den hidtidige indsats viser sig  

 utilstrækkelig til at nå de opstillede mål, herunder  

 på det børne- og ungdomspsykiatriske område.
 Flertallet lægger i øvrigt vægt  

 på, at regeringen søger at indgå en ny psykiatriaftale med  

 amterne, Københavns og Frederiksberg Kommuner i god tid, inden den  

 nuværende aftale udløber ved udgangen af 1999. Flertallet har  

 med tilfredshed noteret sig, at der i den gældende aftale er enighed  

 om, at det er målsætningen, at alle patienter skal have tilbud om  

 enestue.
Det er vigtigt, at patienter, der udskrives, ikke efter  

 udskrivningen lades i stikken.
Flertallet er derfor enig i forslaget om, at  

 der ydes en særlig støtte i form af udskrivningsaftaler og  

 koordinationsplaner til patienter, som ellers risikerer at falde ud af  

 behandlingssystemet, uden at nogen lægger mærke til det,  

 før det er for sent.
Flertallet lægger i den forbindelse vægt  

 på, at ordningen indebærer en række  

 myndighedsforpligtelser.
Ordningen indebærer således en pligt for  

 overlægen til at sørge for, at udskrivningsaftalen indgås,  

 eller koordinationsplanen opstilles.
Formålet med aftalen/planen er  

 bl.a. at få præciseret, hvem der har pligten til at følge  

 patienten efter udskrivningen.
 Flertallet lægger endvidere vægt på, at  

 de relevante myndigheder m.v., herunder på det behandlingsmæssige  

 og sociale område, positivt medvirker til aftalernes og planernes  

 gennemførelse, herunder ved at stille de tilbud m.v. til  

 rådighed, som de har tilsluttet sig som en del af aftalen/planen.
 Flertallet lægger også vægt på, at  

 kredsen af myndigheder m.v., som kan modtage oplysninger, der er  

 nødvendige i forbindelse med indgåelse af og tilsyn med  

 overholdelse af en udskrivningsaftale/koordinationsplan, nærmere  

 angives i en vejledning i tilknytning til loven.
 Flertallet lægger endelig vægt på, at  

 der i forhold til den udskrevne er tale om tilbud, som ikke vil kunne  

 gennemtvinges over for den pågældende.
 Allerede den gældende psykiatrilov indeholder  

 bestemmelser om behandlingsplaner, der har til formål at sikre, at  

 patientens ønsker inddrages ved tilrettelæggelsen af  

 behandlingen, således at patienten har medindflydelse på den  

 behandling, der iværksættes.
I forlængelse heraf lægger flertallet  

 vægt på, at det sikres, at patienter, der måtte have et  

 ønske om på forhånd at tilkendegive, hvilke indgreb der  

 findes mindst krænkende og mindst indgribende i  

 personlighedsintegriteten, får mulighed herfor.
En sådan  

 forhåndstilkendegivelse skal kunne afgives ved indlæggelsen,  

 under indlæggelsen og i forbindelse med udskrivningen.
 Det fremgår af lovforslagets bemærkninger, at  

 patientens ønsker til behandlingen skal noteres i journalen, og at  

 overlægen skal inddrage patientens tilkendegivelser som vejledende i  

 forbindelse med tilrettelæggelsen af behandlingen, også i  

 tilfælde, hvor anvendelse af tvang kommer på tale.
 Flertallet er enig i, at sådanne tilkendegivelser  

 ikke kan være bindende for den behandlingsansvarlige overlæge.  

 Flertallet forudsætter imidlertid samtidig, at patientens  

 tilkendegivelser tages alvorligt og respekteres i det omfang, det er  

 foreneligt med hensynet til en forsvarlig behandling.
Udvalget har under lovforslagets behandling også  

 drøftet spørgsmålet om fast vagt til bæltefikserede  

 patienter.
Allerede den gældende psykiatrilov stiller i § 16 krav om,  

 at en patient, der er tvangsfikseret med bælte, skal have fast vagt.  

 Formålet med ordningen er dels at betage bæltefiksering noget af  

 den traumatiske effekt, som kan være forbundet med at blive fikseret og  

 ladt alene, dels at beskytte patienten mod eventuelle overgreb eller gener  

 fra medpatienter.
Det fremgår af forarbejderne til bestemmelsen, at en  

 fast vagt er en hertil udpeget plejer, sygeplejerske eller andet kvalificeret  

 personale, som ikke samtidig har andre arbejdsopgaver end at tage sig af den  

 eller de bæltefikserede patienter, som den pågældende er  

 fast vagt for.
Tilsynet bør udføres med hensyntagen til  

 patientens egne ønsker og respekt af dennes værdighed og  

 selvfølelse, herunder også retten til et vist privatliv,  

 når dette ikke er uforeneligt med hensynet til patientens  

 sikkerhed.
I forlængelse heraf skal flertallet fremhæve,  

 at de gældende regler om fast vagt indebærer, at den faste vagt  

 skal være fysisk til stede hos den eller de bæltefikserede  

 patienter.
De krav, der stilles til en fast vagt, kan derfor ikke opfyldes  

 ved terminalovervågning.
 Endelig har flertallet i forbindelse med drøftelsen  

 af spørgsmålet om god psykiatrisk sygehusstandard noteret sig  

 justitsministerens svar på udvalgets spørgsmål 36, der er  

 optrykt som bilag til betænkningen, hvoraf det fremgår, at  

 personalebistanden også er et led i den gode psykiatriske  

 sygehusstandard.
Et mindretal inden for flertallet (Socialistisk  

 Folkepartis medlem af udvalget) finder, at der samlet er sket forbedringer  

 ved denne ændring af loven om tvang i psykiatrien.
Men det er SF's  

 erfaring, at det er vigtigt, at Folketinget til stadighed konfronteres med  

 selve loven.
SF lægger derfor megen vægt på  

 justitsministerens ændringsforslag om en egentlig revisionsbestemmelse.  

 Denne revisionsbestemmelse skal bruges til at få de ændringer,  

 som måtte følge af den af justitsministeren lovede  

 undersøgelse af loven, indarbejdet i et nyt lovgrundlag i  

 folketingsåret 2005-06. I den forbindelse håber SF, at det vil  

 blive overvejet helt at droppe lov om tvang i psykiatrien og i stedet  

 indsætte et afsnit i lov om patientrettigheder.
Under arbejdet i Retsudvalget er der stillet en lang  

 række spørgsmål på baggrund af den offentlige debat  

 samt henvendelser til udvalget.
Nogle af disse spørgsmål og  

 svarene herpå er optrykt som bilag til betænkningen.
Sideløbende med dette lovforslags behandling har  

 der været stor aktivitet i amtskommunerne med henblik på at sikre  

 bedre forhold for de sindslidende, hvilket er helt afgørende, hvis  

 brugen af tvang skal begrænses.
SF finder, at dette arbejde skal  

 følges op, således at der over en årrække kan ske  

 forbedring af samtlige hospitaler, så det kan lade sig gøre at  

 tilbyde enestue, flere tilbud om aktiviteter samt adgang til frisk luft.
Det  

 fokus, der har været på psykiatrien de sidste år, må  

 ikke forsvinde med vedtagelsen af dette lovforslag.
SF har derfor sammen med  

 CD's medlem af Retsudvalget stillet ændringsforslag, som sikrer en  

 egentlig ret til enestuer m.v.
Under behandlingen af lovforslaget modtog udvalget et svar  

 fra justitsministeren, hvoraf det fremgår, at man ikke overholder  

 Børnekonventionen, når man tvangsindlægger børn og  

 unge på voksenafdelinger.
Mindretallet støtter naturligvis  

 udvalgets generelle opbakning til, at Børnekonventionen skal  

 overholdes, men finder, at en egentlig lovgivning herom er det optimale.
Undervejs i behandlingen af lovforslaget har der  

 været en del debat om udskrivningsaftaler og koordineringsplaner.
Mange  

 har udtalt sig skeptisk over for denne nydannelse.
SF finder imidlertid, at  

 det er afgørende vigtigt, at der gives de fornødne tilbud til  

 patienter, der har brug for støtte ved udskrivning, men muligheden for  

 at lave koordineringsplaner uden patientens samtykke forventer SF bliver  

 undtagelsen, og i den forbindelse skal det understreges, at  

 koordineringsplanerne kun er tilbud.
Endvidere skal opmærksomheden henledes på, at  

 justitsministeren i den lovede undersøgelse, jf.
Retsudvalgets  

 beretning over lovforslag nr.
L 133 fra folketingsåret 1996-97, har  

 givet tilsagn om, at man også vil følge udviklingen inden for  

 udskrivningsaftaler og koordineringsplaner.
I den forbindelse er det vigtigt,  

 at ministeren har lovet, at også brugeres og pårørendes  

 erfaringer inddrages med henblik på at sikre en ordentlig evaluering.  

 Herunder finder SF, at det bør overvejes, om ikke det ville være  

 en god idé, at koordineringsplaner udarbejdes med  

 patientrådgiveren som deltager, selv om der ikke må være  

 tvang forbundet med disse planer.
 Herefter indstiller et flertal (Socialdemokratiets,  

 Venstres, Det Konservative Folkepartis og Det Radikale Venstres medlemmer af  

 udvalget) lovforslaget til vedtagelse med de af justitsministeren under nr. 6  

 og 9 stillede ændringsforslag.
 Et mindretal (Socialistisk Folkepartis og  

 Enhedslistens medlemmer af udvalget) indstiller lovforslaget til vedtagelse  

 med de stillede ændringsforslag.
 Et andet mindretal (Dansk Folkepartis medlem af  

 udvalget) indstiller lovforslaget til forkastelse ved 3. behandling,  

 men vil stemme for de under nr. 1-8 og 10 stillede ændringsforslag.
 Dansk Folkeparti ser helt bestemt fornuftige elementer i  

 lovforslaget, men finder generelt ikke, at lovforslaget i nødvendigt  

 omfang sikrer, at amterne stiller det nødvendige antal  

 behandlingspladser og personale til rådighed i forbindelse med  

 tvangstilbageholdelse og tvangsbehandling af patienter, der i øvrigt  

 bør nedbringes til kun det absolut nødvendige.
Herunder finder Dansk Folkeparti det urimeligt, at der er  

 store forskelle i overlægernes brug af tvang både sygehusene og  

 amterne imellem, selv om de behandler patienter med stort set de samme  

 lidelser.
Det er ikke tilfredsstillende, at bæltefiksering, beroligende  

 indsprøjtninger og andre tvangsindgreb rammer i flæng, alt efter  

 hvor i landet patienten bliver behandlet.
F.eks. er risikoen for at blive  

 udsat for tvang mere end dobbelt så stor i Ringkøbing Amt som i  

 Ribe Amt.
Derfor mener Dansk Folkeparti grundlæggende, at hele  

 området burde overføres fra amterne til at ligge i statens regi,  

 hvilket givetvis ville give en mere ensartet behandling af patienterne.
Dansk  

 Folkeparti vil gerne understrege vigtigheden af, at Folketinget udstikker  

 retningslinjer, der sikrer en mere ensartet behandling af patienterne, uanset  

 hvilket amt eller sygehus man behandles på.
 Dansk Folkeparti finder det ligeledes kritisabelt, at  

 brugen af elektrochok som tvangsbehandling tilsyneladende er firedoblet  

 på syv år, når der er usikkerhed om værdien af selve  

 behandlingen og om patientens vilje til at medvirke, og Dansk Folkeparti vil  

 i den anledning gerne opfordre til, at loven bliver forvaltet og  

 administreret skønsomt over for de berørte patienter.  

 Målet må også være, at antallet af tvangsbehandlinger  

 bringes ned.
 Dansk Folkeparti er endvidere skeptisk over for, at loven  

 trods de mange indvendinger, der er kommet under udvalgsbehandlingen,  

 først skal revideres i folketingsåret 2005-06.
Et tredje mindretal (Centrum-Demokraternes medlem  

 af udvalget) indstiller lovforslaget til vedtagelse med de stillede  

 ændringsforslag.
Skulle ændringsforslagene ikke blive vedtaget,  

 vil dette mindretal stemme imod lovforslaget ved 3. behandling.
 Et fjerde mindretal (Fremskridtspartiets medlem af  

 udvalget) indstiller lovforslaget til vedtagelse med de under nr. 2-4 og 6-9  

 stillede ændringsforslag.
 Et femte mindretal (Kristeligt Folkepartis medlem  

 af udvalget) indstiller lovforslaget til vedtagelse med de under nr. 1-4 og  

 6-10 stillede ændringsforslag.
Ændringsforslag Til § 1 Af	et mindretal (SF og CD), tiltrådt af et  

mindretal (DF, EL og KRF):
 1)	Nr. 1 affattes således:
 »1. § 2 affattes således:
 »§ 2. Med henblik på i videst muligt omfang at forebygge  

 anvendelse af tvang skal sygehusmyndigheden tilbyde sygehusophold, behandling  

 og pleje, som svarer til god psykiatrisk sygehusstandard.
Stk. 2. En indlagt patient har som minimum krav på tilbud om  

 enestue, tilbud om beskæftigelse, undervisning eller aktiviteter samt  

 mulighed for ophold i frisk luft dagligt efter behov.«« Af	et mindretal (SF og CD), tiltrådt af et mindretal (DF, EL, FP  

 og KRF):
 2)	Efter det under nr. 2 foreslåede § 3, stk. 5,  

 indsættes som nyt stykke:
»Stk. 6. Amtskommunen har gennem overlægen efter  

 drøftelse med den pågældende patients hjemkommune ansvaret  

 for, at en udskreven patient tilbydes betryggende boligmæssige og  

 støttemæssige forhold efter udskrivelsen.
Såfremt kommunen  

 ikke har relevante tilbud, tilbydes den pågældende patient  

 betryggende forhold i en anden amtskommune eller kommune for hjemkommunens  

 regning.« Stk. 6 bliver herefter stk. 7.
 3)	I den under nr. 2 foreslåede affattelse af §  

 3, stk. 6, der bliver stk. 7, indsættes efter sidste  

 punktum:
»Sundhedsministeren fastsætter regler for, hvilke  

 myndigheder og personalegrupper der kan modtage de pågældende  

 personlige oplysninger.« 4)	I nr. 3 indsættes efter den foreslåede § 4  

 a:
»§ 4 b.
Psykiatriske patienter under 18 år, der er  

 tvangsindlagt eller tvangstilbageholdt, skal holdes adskilt fra voksne  

 psykiatriske patienter, medmindre en sådan adskillelse vil stride mod  

 barnets eller den unges tarv.« Af	et mindretal (SF og CD), tiltrådt af et  

mindretal (DF og EL):
 5)	Efter nr. 6 indsættes som nyt nummer:
 »01. I § 16 indsættes efter 1. pkt. som nyt  

 punktum:
»En fast vagt må kun tilse én fikseret  

 patient ad gangen og må ikke have andre opgaver på afdelingen,  

 mens fikseringen foregår.«« Af	justitsministeren, tiltrådt af udvalget:
 6)	Efter nr. 7 indsættes som nyt nummer:
 »02. I § 20 indsættes efter stk. 2 som nyt stykke:
»Stk. 3. Sundhedsministeren bemyndiges til at gennemføre  

 forsøg, hvor der på en eller flere psykiatriske afdelinger for  

 en tidsbegrænset periode tillige skal tilføres tvangsprotokollen  

 oplysning om andre former for indgreb eller restriktioner end de i stk. 1  

 nævnte.«« Af	et mindretal (SF og CD), tiltrådt af et  

mindretal (DF, EL, FP og KRF):
 7)	Efter nr. 15 indsættes som nyt nummer:
 »03. I § 40 indsættes efter stk. 1 som nyt stykke:
»Stk. 2. Inden Justitsministeriets afgørelse indhentes en  

 alternativ lægelig vurdering af den pågældende patient til  

 brug for afgørelsen, ligesom patientens udsagn indhentes enten ved  

 personligt møde eller ved skriftlig procedure.« Stk. 2-4 bliver herefter stk. 3-5.« 8)	Efter nr. 15 indsættes som nyt nummer:
 »04. I § 41, stk. 1, indsættes efter sidste  

 punktum:
»Justitsministerens afgørelse skal foreligge inden  

 en måned fra begæring.«« Af	justitsministeren, tiltrådt af et flertal  

 (udvalget med undtagelse af DF):
 9)	Nr. 17 affattes således:
»17. I § 46 ændres »senest ved begyndelsen af  

 folketingsåret 1996-97« til »i folketingsåret 2005-06«.« Af	et mindretal (SF og CD), tiltrådt af et  

mindretal (DF, EL og KRF):
Til § 4 10)	I stk. 1 indsættes efter »1. januar 1999« ordene: »,  

 dog træder § 2, stk. 2, i lov om frihedsberøvelse og anden tvang  

 i psykiatrien som affattet ved denne lovs § 1, nr. 1, først i kraft  

 den 1. januar 2004«.
Bemærkninger Til nr. 1 og 10 Formålet med ændringsforslagene er at sikre,  

 at alle psykiatriske patienter har visse minimumsrettigheder i forhold til  

 sygehusenes fysiske standard.
Undersøgelser har vist, at der er en  

 tæt forbindelse mellem afdelingernes fysiske standard og de  

 aktiviteter, der sker der, og brugen af tvang.
Forslagsstillerne er bekendt  

 med justitsministerens overordnede målsætninger for god  

 sygehusstandard samt den indgåede aftale mellem regeringen og  

 amtskommunerne om økonomisk tilskyndelse til at forbedre forholdene.  

 Men denne aftale kræver, at amtskommunerne selv vil afsætte  

 midler til forbedringerne.
Der er altså ingen garanti for, at man i  

 alle landets amter gennemfører de fysiske forbedringer, som er  

 nødvendige for at imødegå brug af tvang.
Derfor er et  

 egentligt lovkrav nødvendigt.
Imidlertid erkendes det, at ombygninger ikke kan ske  

 på én gang.
Derfor er der i lovforslaget indarbejdet en  

 5-årig frist for, at den nødvendige omstilling kan ske.
I denne  

 periode bør det også overvejes, om staten skal fortsætte  

 den nuværende økonomiske fordelingsnøgle, så den  

 samlede udbygning, der vil koste ca. 2 mia. kroner, også dækkes  

 40 pct. af statens midler.
Til nr. 2 Ændringsforslagets formål er at sikre, at  

 ingen psykiatrisk patient udskrives til »ingenting«, herunder til ophold  

 isoleret i egen lejlighed uden støtte, f.eks. i form af  

 støttekontaktpersonordning eller lignende.
Til nr. 3 Ændringsforslagets formål er at sikre kontrol  

 med, hvem der kan modtage oplysninger om patienters private forhold.
Til nr. 4 Det er forslagsstillernes grundlæggende opfattelse,  

 at børn og voksne skal holdes adskilt på de psykiatriske  

 afdelinger.
Opfattelsen skyldes ikke blot, at en sådan adskillelse er  

 anført i FN's Børnekonvention, men først og fremmest, at  

 det er et fundamentalt rigtigt princip.
Når forslagsstillerne finder  

 det vigtigt at få dette princip indført i selve loven, er det  

 for at sikre, at bestemmelsen vil gælde her i landet, selv om reglen i  

 Børnekonventionen måtte blive ændret eller  

 ophævet.
Til nr. 5 Forslagsstillerne finder det helt uacceptabelt, at det i  

 dag kan forekomme, at én fast vagt har tilsyn med op til 4 patienter  

 samtidig.
En sådan behandling mindsker sikkerheden for den fikserede  

 på en urimelig måde.
Til nr. 6 Efter den gældende bestemmelse i psykiatrilovens §  

 20, stk. 1, skal oplysninger om de former for tvang, der er reguleret i  

 psykiatriloven, tvangsindlæggelse, tvangstilbageholdelse,  

 tvangsbehandling, tvangsfiksering, anvendelse af fysisk magt og  

 beskyttelsesfiksering, tilføres afdelingens tvangsprotokol med  

 angivelse af indgrebets nærmere indhold og begrundelse.
 I forbindelse med revisionen af psykiatriloven har der  

 været rejst spørgsmål om, hvorvidt der tillige bør  

 ske en registrering af visse andre former for indgreb og restriktioner, der  

 anvendes på psykiatriske afdelinger af behandlingsmæssige grunde  

 eller som led i opretholdelse af ro, orden og sikkerhed på  

 afdelingerne.
 Som eksempler på sådanne restriktioner har  

 bl.a. været nævnt nægtelse af udgang og brug af  

 telefon.
 Formålet med en sådan ordning skulle  

 være at skabe overblik over omfanget af såkaldt »skjult  

 tvang«.
En generel udvidelse af registreringspligten vil  

 påføre de psykiatriske afdelinger et betydeligt administrativt  

 merarbejde.
Dette vil indebære en risiko for, at den tid, der er til  

 rådighed til patientkontakt, begrænses.
Efter Justitsministeriets opfattelse opvejes ulemperne ved  

 en generel ordning med registrering af »skjult tvang« ikke af de fordele, der  

 er forbundet med en sådan ordning.
Justitsministeriet stiller derfor  

 ikke forslag herom på det foreliggende grundlag.Som anført i  

 bemærkningerne til lovforslaget og til ændringsforslag nr. 9  

 vedrørende revisionsbestemmelse vil der ved et uafhængigt  

 forskningsinstitut blive gennemført en undersøgelse af  

 psykiatrilovens virkninger, således at resultaterne heraf kan  

 indgå i grundlaget for det nye forslag om revision af psykiatriloven,  

 der skal fremsættes i folketingsåret 2005-06.
 Spørgsmålet om en nærmere regulering af  

 andre former for indgreb og restriktioner end dem, der i dag er reguleret i  

 psykiatriloven, vil kunne være aktuelt i forbindelse med den kommende  

 revision.
 For at få det bedst mulige grundlag for at tage  

 stilling til dette spørgsmål vil det være naturligt, at  

 spørgsmålet indgår i den videnskabelige  

 undersøgelse, der skal gennemføres forud for lovrevisionen.
 Med henblik på at gøre dette muligt  

 foreslås det, at sundhedsministeren bemyndiges til at gennemføre  

 forsøg, hvor der på en eller flere psykiatriske afdelinger for  

 en tidsbegrænset periode tillige skal tilføres oplysning om  

 andre former for indgreb og restriktioner end dem, der i dag er omfattet af  

 registreringspligten.
Forsøgsordningen har bl.a. til formål at  

 afklare, hvordan en generel udvidelse af protokolleringspligten i givet fald  

 vil kunne udformes.
Det må således bl.a. søges afklaret,  

 hvilke typer af indgreb og restriktioner, der bør være omfattet,  

 og hvordan der skal forholdes i tilfælde af gentagne anmodninger fra  

 samme patient eller i tilfælde, hvor der alene er tale om en kortere  

 tidsmæssig udsættelse, før patientens anmodning kan  

 imødekommes.
 Den foreslåede bemyndigelsesbestemmelse tænkes  

 som nævnt udnyttet i tilknytning til den forestående  

 videnskabelige undersøgelse, hvis resultater skal indgå i  

 grundlaget for lovrevisionen i folketingsåret 2005-06.
Til nr. 7 Dette ændringsforslag har til formål at sikre  

 patientens retssikkerhed.
Det er urimeligt, hvis Retslægerådet  

 alene foretager sine vurderinger på baggrund af anmodningen fra en  

 afdeling, uden at alternative vurderinger er indhentet.
Da man samtidig ved,  

 at Retslægerådets vurderinger også har betydning for den  

 senere domstolsprøvelse, er det afgørende, at  

 Retslægerådets rådgivning sker på fuldt oplyst  

 grundlag.
Til nr. 8 Som systemet er i dag, kan en patient hurtigt  

 overføres til sikringsafdelingen, mens der er erfaring for, at  

 begæring om ophævelse af anbringelsen kan have flere  

 måneders behandlingstid.
Dette synes ikke rimeligt.
Til nr. 9 Med ændringsforslaget foreslås indsat en ny  

 revisionsbestemmelse i psykiatriloven, der indebærer, at forslag om  

 revision af loven skal fremsættes for Folketinget i  

 folketingsåret 2005-06.
 Som anført i lovforslagets bemærkninger (side  

 9, højre spalte) vil der ved et uafhængigt forskningsinstitut  

 blive iværksat en undersøgelse af psykiatrilovens virkninger,  

 som også inddrager bruger- og pårørendeerfaringer.  

 Undersøgelsen vil blive påbegyndt og gennemført så  

 betids, at resultaterne af undersøgelsen kan indgå i grundlaget  

 for det nye forslag om revision af psykiatriloven.
Lissa Mathiasen (S) fmd.   Per Kaalund (S)   Dorte  

 Bennedsen (S)   

   Else Marie Mortensen (S)   Jan Petersen (S)   Anne Baastrup (SF) nfmd.  

 Sonja Albrink (CD)   Elisabeth Arnold (RV)   Søren Søndergaard  

 (EL)   Birthe Rønn Hornbech (V)   Inge Dahl-Sørensen (V)  

 Karen Rønde (V) Tom Behnke (FP)   Bendt Bendtsen (KF)   Pernille Sams  

 (KF)   Peter Skaarup (DF)   Jann Sjursen (KRF) Bilag Nogle af udvalgets spørgsmål til  

 justitsministeren og dennes svar herpå Spørgsmål nr. 13:
 Ministeren anmodes om en redegørelse for den  

 foreslåede klageordnings forhold til grundlovens § 71, stk. 6.
 Svar:
 Om Justitsministeriets overvejelser om betydningen af  

 grundlovens § 71, stk. 6, for valg af klageordning henvises indledningsvis  

 til afsnit 5.3. i lovforslagets almindelige bemærkninger (L 36 s.  

 20-21).
 Endvidere henvises til Justitsministeriets besvarelse af  

 2. maj 1997 af spørgsmål nr. 19 vedrørende L 133, hvori  

 der i anledning af et lignende spørgsmål fra Retsudvalget er  

 anført følgende:
 »Som det fremgår af afsnit 5.3. i de almindelige  

 bemærkninger til lovforslaget, er det i overvejelserne om den  

 foreslåede forenkling af klageordningen bl.a. indgået, at  

 patienten efter grundlovens § 71, stk. 6, har krav på at få  

 prøvet lovligheden af en tvangsindlæggelse eller  

 tvangstilbageholdelse ved de almindelige domstole eller anden dømmende  

 myndighed.
Får patientklagenævnet - som det er  

 foreslået ved lovforslaget - kompetence til i første instans at  

 tage stilling til klager over tvangsindlæggelse og  

 tvangstilbageholdelse, skal patienten således stadig have mulighed for  

 at få patientklagenævnets afgørelse om  

 tvangsindlæggelse eller tvangstilbageholdelse prøvet ved  

 domstolene.
Det er da også baggrunden for, at det i § 37 i  

 lovforslagets § 1, nr. 13 [§ 1, nr. 14, i L 36] er fastsat, at  

 sygehusmyndigheden [efter den tilsvarende bestemmelse i L 36  

 patientklagenævnet] efter anmodning fra patienten eller  

 patientrådgiveren skal indbringe patientklagenævnets  

 afgørelser vedrørende tvangsindlæggelse,  

 tvangstilbageholdelse og tilbageførsel for retten efter reglerne i  

 retsplejelovens kapitel 43 a.
Ved overvejelserne om den foreslåede forenkling af  

 klageordningen er det også taget i betragtning, at grundlovens § 71,  

 stk. 6, ikke antages at være til hinder for, at der fastsættes  

 bestemmelser, hvorefter en forudgående administrativ klagemulighed skal  

 være udnyttet, før sagen kan indbringes for domstolene.
Det kan  

 i den forbindelse oplyses, at ordningen efter § 9 i den tidligere  

 sindssygelov, der var gældende frem til den 1. oktober 1989, var den,  

 at afgørelser om tvangstilbageholdelse kunne påklages til  

 Justitsministeriet og derefter indbringes for domstolene efter  

 retsplejelovens kapitel 43 a.
Med hensyn til vigtigheden af, at behandlingen af sager om  

 frihedsberøvelse under en sådan klageordning fremmes mest  

 muligt, henvises til besvarelsen af spørgsmål nr. 6. [I  

 Justitsministeriets besvarelse af spørgsmål nr. 6  

 vedrørende L 133 er bl.a. redegjort for baggrunden for forslaget om  

 ændring af retsplejelovens § 470, der sigter på at fremskynde  

 rettens behandling af sager om bl.a. tvangsindlæggelse og  

 tvangstilbageholdelse efter psykiatriloven mest muligt, jf. herved s. 23 og  

 50-51 i L 36.] I overvejelserne om den foreslåede forenkling af  

 klageordningen er desuden indgået, at flertallet i det udvalg, der  

 forberedte psykiatriloven, anbefalede en lignende klagemodel.
Flertallets  

 forslag byggede således også på, at klager over  

 frihedsberøvelse i første instans skulle behandles af de lokale  

 patientklagenævn, jf. afsnit 5.2. i de almindelige bemærkninger  

 til lovforslaget.
Det kan i øvrigt oplyses, at lovforslaget om  

 revision af psykiatriloven har været sendt til høring bl.a. hos  

 Den Danske Dommerforening, og at Dommerforeningens høringssvar er  

 sendt til Retsudvalget ved skrivelse af 28. februar 1997. I Dommerforeningens  

 høringssvar nævnes ikke grundlovsmæssige  

 betænkeligheder ved klageordningen.
Dommerforeningen fraråder dog  

 i sin udtalelse, at man ændrer grundlæggende ved klageordningen,  

 idet foreningen finder, at lovforslaget svækker retssikkerheden  

 betænkeligt.« Spørgsmål nr. 15:
 Ministeren anmodes om en detaljeret redegørelse for  

 den foreslåede klageordning i forhold til den eksisterende, herunder en  

 besvarelse af bl.a. følgende spørgsmål:
Hvilke typer klager behandles administrativt, og hvilke behandles af  

 domstolene? På hvilket tidspunkt kan/skal klager indbringes for  

 domstolene? Hvem kan/skal indbringe klager for administrative myndigheder og for  

 domstolene? Hvilke klager har opsættende virkning? Svar:
 1. For så vidt angår spørgsmålet om,  

 hvilke typer klager der behandles administrativt, og hvilke der behandles ved  

 domstolene, kan følgende oplyses:
 Eksisterende klageordning.
 Klager over tvangsindlæggelse og  

 tvangstilbageholdelse indbringes for byretten i 1. instans med mulighed for  

 anke til landsretten, jf. psykiatrilovens § 34, stk. 1, og retsplejelovens  

 kapitel 43 a om prøvelse af administrativt bestemt  

 frihedsberøvelse.
 Klager over tvangsbehandling, tvangsfiksering,  

 anvendelse af fysisk magt og beskyttelsesfiksering behandles i 1. instans  

 af de lokale patientklagenævn, jf. psykiatrilovens §§ 35-36.  

 Patientklagenævnets afgørelser kan påklages til  

 Sundhedsvæsenets Patientklagenævn, jf. psykiatrilovens § 38. Er  

 sådanne klager tillige rettet mod bestemte sundhedspersoners faglige  

 virksomhed, behandles også denne del af klagen af det lokale  

 patientklagenævn med klageadgang til Sundhedsvæsenets  

 Patientklagenævn.
 Klager, der alene angår sundhedspersoners faglige  

 virksomhed, indbringes direkte for Sundhedsvæsenets  

 Patientklagenævn, jf. § 12, stk. 1, 1. pkt., i lov nr. 397 af 10. juni  

 1987 med senere ændringer om sundhedsvæsenets centralstyrelse  

 m.v. (centralstyrelsesloven).
Klager over personalets adfærd i  

 øvrigt skal rettes til arbejdsgiveren, dvs. sygehusmyndigheden  

 (vedkommende amtskommune eller Hovedstadens Sygehusfællesskab). Det  

 samme gælder klager over mindre vidtgående tvangsindgreb,  

 f.eks. fratagelse af knive og spiritus.
Klager over forholdene i  

 øvrigt på en psykiatrisk afdeling skal også rettes til  

 sygehusmyndigheden.
Embedslægen vil som tilsynsmyndighed efter  

 omstændighederne også kunne behandle sådanne  

 spørgsmål.
 Patientens klager over patientrådgiveren  

indbringes for statsamtmanden, hvis afgørelser kan indbringes for  

 Justitsministeriet.
 Tilsynet i henhold til grundlovens § 71, stk. 7,  

 fører tilsyn med behandlingen af administrativt  

 frihedsberøvede patienter på psykiatriske afdelinger.
 Endelig har Folketingets Ombudsmand en umiddelbar adgang  

 til bl.a. at foretage inspektioner på de psykiatriske sygehuse  

 og afdelinger.
 Retstilstanden efter en vedtagelse af lovforslaget.
 Ved lovforslaget om revision af psykiatriloven  

 foreslås de lokale patientklagenævns saglige kompetence udvidet,  

 således at klager over tvangsindlæggelse,  

 tvangstilbageholdelse og tilbageførsel fremover skal behandles af  

 disse patientklagenævn i 1. instans, jf. § 35 i lovforslagets § 1, nr.  

 14 (L 36 s. 2-3 og 47-48).
 Patientklagenævnets afgørelser  

 vedrørende tvangsindlæggelse, tvangstilbageholdelse og  

 tilbageførsel kan indbringes for retten efter reglerne i  

 retsplejelovens kapitel 43 a, jf. § 37, stk. 1, i lovforslagets § 1, nr. 14  

 (L 36 s. 3 og 48-49).
 Lovforslaget medfører ikke i øvrigt  

 ændringer i de gældende klageveje.
 2. Med hensyn til spørgsmålet om, på hvilket  

 tidspunkt klager kan/skal indbringes for domstolene, kan følgende  

 oplyses:
 De gældende fristregler.
 Patienten kan forlange domstolsprøvelse, så  

 snart der foreligger en frihedsberøvelse (tvangsindlæggelse  

 eller tvangstilbageholdelse). Sygehusmyndigheden skal herefter inden 5  

 søgnedage efter begæringens fremsættelse indbringe sagen  

 for retten, jf. retsplejelovens § 469, stk. 2.
I retsplejelovens § 469, stk. 4, er fastsat regler, der  

 sætter visse tidsfrister for patientens adgang til at  forlange  

 domstolsprøvelse efter reglerne i retsplejelovens kapitel 43 a.
Efter  

 § 469, stk. 4, skal begæring om sagens indbringelse for retten efter  

 reglerne i dette kapitel således fremsættes inden 4 uger efter  

 frihedsberøvelsens ophør.
Senere fremsættelse af  

 begæringen kan dog indtil 6 måneder efter  

 frihedsberøvelsens ophør undtagelsesvis tillades af retten,  

 når der foreligger særlig grund til at afvige fra fristen.
 Har retten godkendt, at patienten tvangstilbageholdes, kan  

 spørgsmålet om udskrivning først på ny  

 begæres prøvet efter retsplejelovens kap. 43 a, når der er  

 forløbet 2 måneder efter rettens afgørelse, jf.  

 psykiatrilovens § 34, stk. 2.
 Retstilstanden efter en vedtagelse af lovforslaget.
Som nævnt ovenfor medfører lovforslaget, at  

 klager over tvangsindlæggelse, tvangstilbageholdelse og  

 tilbageførsel i 1. instans behandles i de lokale  

 patientklagenævn.
Det indebærer, at patienten først kan  

 forlange domstolsprøvelse, når patientklagenævnet har  

 truffet afgørelse, jf. § 37, stk. 1, i lovforslagets § 1, nr. 14,  

 hvorefter patientklagenævnet efter anmodning fra patienten eller  

 patientrådgiveren skal indbringe sine afgørelser  

 vedrørende tvangsindlæggelse m.v. for retten efter reglerne i  

 retsplejelovens kapitel 43 a.
Patientklagenævnet skal forelægge  

 sagen for retten inden 5 søgnedage efter begæringens  

 fremsættelse.
 I tilknytning til denne ændring af klageordningen  

 indeholder lovforslaget en mindre ændring af fristreglen i  

 retsplejelovens § 469, stk. 4. Det foreslås således, at fristerne  

 (4 uger og 6 måneder) for at fremsætte begæring om sagens  

 indbringelse for retten efter reglerne i kapitel 43 a i sager om  

 tvangsindlæggelse, tvangstilbageholdelse og tilbageførsel regnes  

 fra patientklagenævnets afgørelse i sagen (og ikke fra  

 frihedsberøvelsens ophør), jf. lovforslagets § 2, nr. 2 (L 36  

 s. 4 og 50).
Godkender patientklagenævnet, at patienten  

 frihedsberøves, kan spørgsmålet om udskrivning  

 først på ny begæres prøvet i  

 patientklagenævnet, når der er forløbet 2 måneder  

 efter nævnets afgørelse.
Har spørgsmålet om  

 frihedsberøvelsens lovlighed været indbragt for retten, regnes  

 fristen fra rettens afgørelse, jf. § 37, stk. 2, i lovforslagets § 1,  

 nr. 14.
 3. For så vidt angår spørgsmålet om, hvem  

 der kan/skal indbringe klager for administrative myndigheder og for  

 domstolene, kan følgende oplyses:
 De gældende regler.
Efter psykiatrilovens § 34, stk. 1, påhviler det  

 sygehusmyndigheden efter anmodning fra patienten eller  

 patientrådgiveren at indbringe afgørelser vedrørende  

 tvangsindlæggelse og tvangstilbageholdelse for retten efter regler i  

 retsplejelovens kapitel 43 a.
Efter retsplejelovens § 469, stk. 2, 1. pkt.,  

 skal forelæggelsen for retten finde sted inden 5 søgnedage  

 efter, at anmodningen er fremsat.
 Efter psykiatrilovens § 36 påhviler det også  

 sygehusmyndigheden efter anmodning fra patienten eller  

 patientrådgiveren at indbringe klager over tvangsbehandling,  

 tvangsfiksering, anvendelse af fysisk magt og beskyttelsesfiksering for  

 patientklagenævnet.
 At der i psykiatrilovens §§ 34 og 36 er fastsat en pligt  

 for sygehusmyndigheden til at indbringe klager, som patienten ønsker  

 at fremsætte, afskærer ikke patienten eller efter  

 omstændighederne patientrådgiveren fra selv at indbringe  

 klagen.
 Retstilstanden efter en vedtagelse af lovforslaget.
 Ved §§ 35 og 37, stk. 1, i lovforslagets § 1, nr. 14,  

 videreføres de gældende regler med de ændringer, der  

 følger af, at patientklagenævnet i 1. instans behandler klager  

 over tvangsindlæggelse, tvangstilbageholdelse og  

 tilbageførsel.
 Efter § 35 får sygehusmyndigheden således  

 også pligt til efter anmodning fra patienten eller  

 patientrådgiveren at indbringe klager over tvangsindlæggelse,  

 tvangstilbageholdelse og tilbageførsel for patientklagenævnet.  

 Endvidere pålægges patientklagenævnet pligt til efter  

 anmodning fra patienten eller patientrådgiveren at indbringe sine  

 afgørelser vedrørende tvangsindlæggelse,  

 tvangstilbageholdelse og tilbageførsel for retten efter reglerne i  

 retsplejelovens kapitel 43 a, jf. § 37, stk. 1, i lovforslagets § 1, nr.  

 14.
 4. Med hensyn til spørgsmålet om, hvilke klager der  

 har opsættende virkning, henvises til pkt. 1 i besvarelsen 26. januar  

 1998 af spørgsmål nr. 1 vedrørende L 75, hvori der er  

 redegjort nærmere både for de gældende regler om  

 opsættende virkning af klage i psykiatrilovens § 32 og den  

 foreslåede udvidelse af muligheden for at iværksætte  

 tvangsbehandling, selv om patienten klager, jf. § 32, stk. 3, i lovforslagets  

 § 1, nr. 14 (L 36 s. 2 og 46).
 Spørgsmål nr. 36:
 Ministeren bedes kommentere henvendelsen af d.d. fra  

 Danske Psykiatere og Børne-ungdomspsykiatere, jf. bilag 49.
 Svar:
 I henvendelsen fra Danske Psykiatere og  

 Børne-ungdomspsykiatere opfordres til, at man i bemærkningerne  

 til lovforslaget om revision af psykiatriloven også prioriterer  

 beskrivelsen og kvaliteten af den del af den psykiatriske behandling, som  

 udgøres af personalebistand.
 Hertil bemærkes, at spørgsmålet om  

 personalenormering allerede indgår i den foreslåede ændring  

 af psykiatrilovens § 2 i lovforslagets § 1, nr. 1. Som det fremgår,  

 foreslås således en ny affattelse af psykiatrilovens § 2, hvori  

 personalenormering udtrykkeligt nævnes i tilknytning tildefinitionen af  

 god psykiatrisk sygehusstandard.
 Der henvises endvidere til pkt. 4.3. i lovforslagets  

 almindelige bemærkninger, hvor der på side 17, 2. spalte, jf.  

 side 61, er redegjort nærmere for den del af aftalen mellem regeringen  

 og de amtskommunale parter, der vedrører personaleressourcer.
Nogle af udvalgets spørgsmål til  

 justitsministeren og justitsministerens og sundhedsministerens svar  

 herpå fra folketingsåret 1997-98, 1. samling, (L 75) Spørgsmål nr. 4:
Hvilke forskrifter gælder der for politiets  

 uniformering under tvangsindlæggelser? Svar:
Efter psykiatrilovens § 7, stk. 1, træffer politiet  

 bestemmelse om tvangsindlæggelsens iværksættelse og yder  

 bistand hertil.
De nærmere regler om fremgangsmåden ved  

 gennemførelsen af tvangsindlæggelser er fastsat i  

 Justitsministeriets bekendtgørelse nr. 613 af 20. september 1989.
Det fremgår af bekendtgørelsens § 12, at en  

 tvangsindlæggelse skal gennemføres så skånsomt og  

 diskret som muligt, således at der ikke forvoldes unødig  

 krænkelse eller ulempe.
Efter bestemmelsen skal de  

 polititjenestemænd, der medvirker ved en tvangsindlæggelse,  

 så vidt muligt være civilklædte.
Befordres patienten i et  

 af politiets køretøjer, skal dette så vidt muligt ske i  

 et civilt tjenestekøretøj.
 Spørgsmål nr. 13:
Vil ministeren udsende nærmere regler for, hvorledes  

 man fører journaler i overensstemmelse med god psykiatrisk standard,  

 herunder hvordan det sikres, at lægerne rent faktisk forpligtes til at  

 sikre, at patienter, der måtte have et ønske om det, kan give en  

 forhåndstilkendegivelse af, hvilke indgreb de finder mindst  

 krænkende? Svar:
 Justitsministeriet har til brug for besvarelsen af  

 spørgsmålet indhentet en udtalelse fra Sundhedsministeriet.  

 Udtalelsen vedlægges.
 Sundhedsministerens bidrag  til justitsministerens besvarelse af  

 spørgsmål nr. 13, som Retsudvalget har stillet den 15. december  

 1997:
 Der er fastsat regler om lægers journalføring  

 i Sundhesstyrelsens cirkulære nr. 235 af 19. december 1996 om  

 lægers pligt til at føre ordnede optegnelser  

 (journalføring). Cirkulæret er uddybet i Sundhedsstyrelsens  

 Vejledning nr. 236 af 19. december 1996 om lægers  

 journalføring.
Af § 6, stk. 1, pkt. 9, i Sundhedsstyrelsens  

 cirkulære om lægers pligt til at føre ordnede optegnelser  

 (journalføring) fremgår, at en læge har pligt til for  

 enhver patient at oprette en journal, der blandt andet skal indeholde  

 oplysninger om, hvilken information der er givet til patienten.
Journalen  

 skal endvidere indeholde patientens tilkendegivelser på baggrund af den  

 givne information, jf. også § 16 i Sundhedsstyrelsens cirkulære  

 nr. 163 af 22. september 1992 om information og samtykke m.v. (»Lægers  

 pligt og patienters ret«).
 Det er således allerede i dag fastsat, at en  

 læge har pligt til at notere patientens tilkendegivelser om bl.a.  

 ønsker til behandlingen i journalen.
 På den baggrund skønnes der ikke at  

 være behov for at udsende yderligere regler for lægers  

 journalføring.
 Når lovforslaget er vedtaget, vil Sundhedsstyrelsen  

 informere om den retstilstand, der på dette punkt er beskrevet i  

 Retsudvalgets beretning og i lovforslagets bemærkninger.
 Spørgsmål nr. 15:
Der ønskes en redegørelse for betydningen  

 for den fremtidige praksis i psykiatrien af, at Retsudvalget i sin beretning  

 over lovforslag nr.
L 133 (folketingsåret 1996-97) har anbefalet  

 forskellige tiltag.
Betyder anbefalingerne, at de respektive ministre er  

 forpligtede til at søge udført disse henstillinger, eller kan  

 de sidde dem overhørig? Besvarelsen ønskes givet såvel  

 for så vidt angår den retlige som den politiske forpligtelse.
Er  

 sundhedsministeren eksempelvis forpligtet til at præcisere, hvad god  

 psykiatrisk standard er over for patienter, der ønsker at give en  

 forhåndstilkendegivelse af, hvilke indgreb de finder mindst  

 indgribende? Svar:
1. Det generelle spørgsmål om, hvorvidt  

 folketingsbeslutninger og udvalgsberetninger, der ikke er vedtaget med  

 hjemmel i grundloven, Folketingets forretningsorden eller den øvrige  

 lovgivning, har en retlig betydning, er bl.a. behandlet  af Henrik Zahle i  

 Dansk forfatningsret 1 (1995), side 297 ff.
Zahle anfører (side 312)  

 sammenfattende følgende:
»Efter min opfattelse må folketingsbeslutninger  

 anerkendes som retligt relevante.
Og tilsvarende gælder med hensyn til  

 udvalgsberetninger.
Heraf følger, at sådanne tilkendegivelser  

 kan og skal tages i betragtning som en del af det retskildegrundlag, som  

 myndigheder arbejder efter.« I den øvrige statsretlige litteratur er det  

 almindeligt antaget, at regeringen ikke er retligt forpligtet til at  

 følge folketingsbeslutninger, der pålægger eller opfordrer  

 regeringen til at fremsætte et lovforslag med et nærmere bestemt  

 indhold eller træffe andre foranstaltninger, jf. bl.a.
Alf Ross, Dansk  

 Statsforfatningsret (3. udgave ved Ole Espersen, 1980), side 313, Peter  

 Germer, Statsforfatningsret (2. udgave, 1995), side 68, og Lars Busck,  

 Folketingets kontrol med forvaltningen (1988), side 110 ff.
 Peter Germer, a.st., og Lars Busck, a.st., side 125 ff.,  

 antager dog samtidig, at såfremt regeringen ikke agter at efterleve en  

 beslutning, påhviler det vedkommende minister at tilkendegive dette  

 over for Folketinget, jf. ministeransvarlighedslovens § 5.
I overensstemmelse med, hvad der således må anses for den  

 almindelige antagelse i den statsretlige litteratur, er det  

 Justitsministeriets opfattelse, at en minister ikke er retligt forpligtet  

 (jf. ministeransvarlighedslovens § 5) til at fremsætte lovforslag med  

 et nærmere bestemt indhold til opfyldelse af en folketingsbeslutning  

 herom.
Der må dog i så fald påhvile ministeren en pligt til  

 at underrette Folketinget om regeringens overvejelser og om begrundelsen for,  

 at regeringen ikke finder, at der bør fastsættes regler af den  

 karakter, som beslutningen lægger op til.
Efter Justitsministeriets  

 opfattelse bør en minister følge en tilsvarende  

 fremgangsmåde, for så vidt angår et udvalgsflertals  

 henstillinger, der er indeholdt i f.eks. en beretning fra udvalget.2.  

 Med hensyn til den foreliggende beretning fra Folketingets Retsudvalg  

 bemærkes følgende:   

 Folketingets Retsudvalg afgav den 2. oktober 1997 en beretning over forslag  

 til lov om ændring af lov om frihedsberøvelse og anden tvang i  

 psykiatrien og retsplejeloven (Revision af psykiatriloven) (L 133). Dette  

 lovforslag bortfaldt ved udgangen af folketingsåret 1996-97.
 Det lovforslag om revision af psykiatriloven, der herefter  

 blev fremsat for Folketinget den 14. november 1997 (L 75), indeholder i  

 afsnit 1.b. i lovforslagets almindelige bemærkninger en  

 redegørelse for de anbefalinger og synspunkter m.v., som er  

 anført i Retsudvalgets beretning, jf. lovforslaget side 7-8.
 I afsnit 1.c. i lovforslagets almindelige  

 bemærkninger er på denne baggrund redegjort for de  

 ændringer i det nye lovforslag, som tilkendegivelserne i Retsudvalgets  

 beretning har givet anledning til, jf. lovforslaget side 8-9. I dette afsnit  

 er der også redegjort for de overvejelser og initiativer, som  

 Retsudvalgets beretning i øvrigt har givet anledning til.
Som eksempel kan nævnes overvejelserne om Det Etiske  

 Råds forslag om muligheden for at udfærdige en  

 forhåndstilkendegivelse om, hvilke indgreb af tvangsmæssig  

 karakter den enkelte patient vil foretrække.
Herom er i Retsudvalgets  

 beretning anført følgende, jf. afsnit 1.b. i lovforslagets  

 almindelige bemærkninger:
»Retsudvalget har også overvejet Det Etiske  

 Råds forslag om muligheden for at udfærdige en  

 forhåndstilkendegivelse om, hvilke indgreb af tvangsmæssig  

 karakter den enkelte patient vil foretrække.
Det anføres, at det  

 må anses for at være i overensstemmelse med god psykiatrisk  

 behandling, at man i videst muligt omfang sikrer, at patienter, der  

 måtte have et ønske om at give en forhåndstilkendegivelse  

 af, hvilke indgreb der findes mindst krænkende og mindst indgribende i  

 personlighedsintegriteten, får mulighed herfor.
Retsudvalget har forstået, at det følger af  

 reglerne for lægers journalføring, at patientens ønsker  

 til behandlingen skal noteres i journalen.
Patientens tilkendegivelser kan  

 fremsættes ved indlæggelsen, under indlæggelsen og i  

 forbindelse med udskrivningen, og ønskerne kan fremsættes  

 såvel mundtligt som skriftligt.
Det er udtryk for god lægeskik at  

 inddrage patientens tilkendegivelser som vejledende for overlægen i  

 dennes overvejelser om tilrettelæggelsen af behandlingen - også i  

 tilfælde, hvor behandling uden patientens samtykke kommer på  

 tale.« Om Justitsministeriets overvejelser anføres i  

 afsnit 1.c. i lovforslagets almindelige bemærkninger  

 følgende:
»Med hensyn til Det Etiske Råds forslag om en form  

 for anerkendelse af forhåndserklæringer om psykiatrisk behandling  

 finder Justitsministeriet heller ikke behov for særlige lovregler  

 herom.
Som anført i Retsudvalgets beretning følger det af  

 reglerne for lægers journalføring, at patientens ønsker  

 til behandlingen noteres i journalen.
Patientens tilkendegivelser kan  

 fremsættes ved indlæggelsen, under indlæggelsen og i  

 forbindelse med udskrivningen, og ønskerne kan fremsættes  

 såvel mundtligt som skriftligt.
Det er udtryk for god lægeskik at  

 inddrage patientens tilkendegivelser som vejledende for overlægen i  

 dennes overvejelser om tilrettelæggelsen af behandlingen - også i  

 tilfælde, hvor behandling uden patientens samtykke kommer på  

 tale.« Som det fremgår, er Retsudvalgets beretning over det  

 nu bortfaldne lovforslag om revision af psykiatriloven indarbejdet i det nye  

 lovforslag.
Beretningen er herved blevet en del af forarbejderne til det  

 revisionsforslag, som Folketinget nu behandler, og vil derfor, hvis  

 lovforslaget vedtages, have betydning for fortolkningen og administrationen  

 af psykiatriloven.
 Specielt for så vidt angår  

 spørgsmålet om journalføring af patienternes  

 tilkendegivelser og om betydningen af sådanne tilkendegivelser,  

 henvises til besvarelsen af spørgsmål nr. 13. Som det  

 fremgår heraf, vil Sundhedsstyrelsen efter en vedtagelse af  

 lovforslaget informere om den retstilstand, der på dette punkt er  

 beskrevet i Retsudvalgets beretning og i lovforslagets  

 bemærkninger.
 Spørgsmål nr. 16:
Når det i forslaget til § 3, stk. 6, angives, at den  

 psykiatriske afdeling kan videregive oplysninger om »patienters rent private  

 forhold«, bør dette så ikke som beskyttelse for patienten alene  

 omhandle »relevante private forhold«? Svar:
Efter § 3, stk. 6, i lovforslagets § 1, nr. 2, kan den  

 psykiatriske afdeling videregive oplysninger om patienters rent private  

 forhold til andre myndigheder, privatpraktiserende sundhedspersoner m.fl.,  

 hvis videregivelsen må anses for nødvendig af hensyn til  

 indgåelse af og tilsyn med overholdelse af en udskrivningsaftale eller  

 en koordinationsplan.
I samme omfang kan myndigheder, privatpraktiserende  

 sundhedspersoner m.fl. videregive oplysninger om patienter til den  

 psykiatriske afdeling og andre myndigheder, privatpraktiserende  

 sundhedspersoner m.fl.
Som det fremgår af ordlyden af den foreslåede  

 bestemmelse og lovforslagets bemærkninger til bestemmelsen, jf. s. 41,  

 kan oplysninger kun videregives, hvis det er nødvendigt af hensyn til  

 muligheden for indgåelse af og tilsyn med overholdelse af  

 udskrivningsaftaler eller koordinationsplaner.
Er en oplysning ikke relevant  

 for indgåelse af og tilsyn med overholdelse af en udskrivningsaftale  

 eller koordinationsplan, vil betingelsen om, at videregivelsen må anses  

 for nødvendig, ikke være opfyldt, og der vil derfor ikke  

 være hjemmel til at videregive en sådan oplysning.
