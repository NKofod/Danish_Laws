Betænkning afgivet af Sundhedsudvalget  

 den 10. december 1999 Betænkning over Forslag til lov om ændring af lov om  

 sygehusvæsenet (Tilbud om brystundersøgelse til kvinder mellem 50  

 og 69 år) Udvalget har behandlet lovforslaget i et møde.
Et flertal (udvalget med  

 undtagelse af Enhedslistens og Kristeligt Folkepartis medlemmer) opfordrer  

 sundhedsministeren til en gang om året at oversende en skriftlig  

 beretning til Sundhedsudvalget om status på området for at  

 overvåge implementeringen af loven.
Dette vil give medlemmerne af  

 Sundhedsudvalget mulighed for at følge tidshorisonten for  

 indførelsen af tilbudet om regelmæssig mammografiscreening i de  

 enkelte amter.
 Herefter indstiller et flertal (Socialdemokratiets,  

 Venstres, Det Konservative Folkepartis, Dansk Folkepartis,  

 Centrum-Demokraternes og Det Radikale Venstres medlemmer af udvalget)  

 lovforslaget til vedtagelse uændret.
 Et mindretal inden for flertallet (Dansk Folkepartis  

 medlem af udvalget) ønsker at tilføje, at de gerne så  

 tilbudet hurtigere gennemført end de i lovforslagets  

 bemærkninger anførte 10 år.
Et mindretal (Socialistisk Folkepartis medlem af  

 udvalget) indstiller lovforslaget til forkastelse ved 3. behandling.  

 Mindretallet har som sin overordnede holdning, at sundhedsvæsenet skal  

 behandle og gerne forebygge sygdomme.
Raske mennesker skal ikke  

 udsættes for undersøgelser, der skaber unødig bekymring  

 og sygeliggørelse, og det er selvfølgelig altid  

 nødvendigt at overveje, hvordan ressourcerne bruges bedst muligt.
Brystkræft er en forfærdelig sygdom for de  

 kvinder, der rammes, og brystkræft er et stort problem i Danmark.
Her  

 har vi en meget kedelig rekord.
Antallet at brystkræfttilfælde  

 ligger højere end i de lande, vi normalt sammenligner os med, og  

 behandlingsresultaterne er også dårligere end f.eks. i  

 Sverige.
Derfor er mindretallet også glad for, at de i  

 finanslovsforhandlingerne for år 2000 har medvirket til, at der  

 afsættes flere penge til dette område.
Pengene skal bruges  

 både til at øge aktiviteten for at reducere ventetider og til at  

 forbedre kræftbehandlingen.
 På kræftområdet har mindretallet sikret,  

 at der skal forskes mere i, hvordan man kan forebygge  

 miljømæssige årsager til kræft.
Det gælder f.eks. brystkræft.
Her bruges mange  

 penge på screening og behandling, men stort set ingen penge på  

 forskning i årsagen til brystkræft.
Det får vi nu gjort  

 noget ved.
SF har tidligere givet udtryk for sin holdning i  

 forbindelse med behandlingen af forslag til folketingsbeslutning B 56  

 (folketingsåret 1998-99), hvor vi har taget afstand fra forslaget om en  

 frivillig ordning, hvor alle kvinder mellem 50 og 69 år kan tilmelde  

 sig en røntgenundersøgelse, en såkaldt  

 mammografiscreening, hvor kvinder bliver indkaldt til undersøgelse  

 hvert andet år.
B 56 danner baggrund for dette lovforslag.
 Mindretallet synes, det er helt meningsløst at  

 udsætte mange raske kvinder for undersøgelser, som giver en  

 falsk tryghed og har en meget tvivlsom effekt.
 Mindretallet mener, at de begrænsede  

 personaleressourcer selvfølgelig skal bruges på  

 undersøgelse af kvinder, der bliver henvist på grund af mistanke  

 om knuder i brystet og eventuel behandling af brystkræft.
Det fremgår tydeligt af lovforslaget, at der er en  

 meget stor mangel på både radiologer og radiografer.
En  

 redegørelse fra Sundhedsstyrelsen, som er baseret på oplysninger  

 fra amterne, viser, at der ikke på nuværende tidspunkt er den  

 nødvendige kapacitet af udstyr eller personale til at  

 gennemføre et tilbud om regelmæssige brystundersøgelser  

 på landsplan.
Der vil bl.a. være behov for uddannelse af 29  

 ekstra radiologer ud over de 43 radiologer, som mangler i dag.
Desuden vil  

 der være behov for uddannelse af 67 ekstra radiografer, 7 ekstra  

 patologer og 9 ekstra kirurger.
Endelig vil der være behov for ekstra  

 laboranter, sygeplejersker og lægesekretærer.
Sundhedsstyrelsen  

 vurderer, at det vil tage ca. 10 år, før personalekapaciteten er  

 forøget i et tilstrækkeligt omfang til, at tilbud om  

 regelmæssige brystundersøgelser kan indføres i samtlige  

 amter.
 Da der i det hele taget er stor mangel på personale  

 i sygehusvæsenet, mener mindretallet, at de begrænsede  

 personaleressourcer skal bruges til behandling af syge mennesker.
 Ved at gennemføre dette lovforslag er der  

 altså risiko for, at der tages personaleressourcer fra andre  

 områder   også fra behandling af livstruende sygdomme, f.eks.  

 brystkræft, hvor der er fastsat maksimale ventetider for behandling.
 Et andet mindretal (Enhedslistens medlem af  

 udvalget) indstiller lovforslaget til forkastelse ved 3.  

 behandling.
Enhedslisten er enig i, at alle kvinder over 50 år  

 skal have mulighed for regelmæssig mammografiundersøgelse.
Dette  

 skal ske ved, at alle kvinder får tilbud om at tilmelde sig  

 regelmæssige undersøgelser fra 50-års-alderen.
Derimod kan  

 Enhedslisten ikke støtte, at der skrives til alle kvinder hvert andet  

 år.
Enhedslisten finder det i øvrigt  

 forkasteligt, at kvinder over 69 år, der ønsker det, ikke  

 får mulighed for regelmæssig undersøgelse.
Selv om deres  

 muligheder for længere overlevelse og dermed forbedret livskvalitet  

 selvfølgelig vil være tidsmæssigt kortere end yngre  

 kvinders, bør disse kvinder ikke udelukkes alene på grund af  

 alder.
 Et tredje mindretal (Kristeligt Folkepartis medlem  

 af udvalget) indstiller lovforslaget til forkastelse ved 3.  

 behandling.
Lone Møller (S) nfmd.  

  Hanne Andersen (S)  Dorte Bennedsen (S)  

  Anne-Marie Meldgaard (S)  Sandy Brinck (S)  

  Anni Svanholt (SF)  

 Yvonne Herløv Andersen (CD) fmd.  

  Morten Helveg Petersen (RV)  Frank Aaen (EL)  

  Jørgen Winther (V)  Ester Larsen (V)  

  Preben Rudiengaard (V) Gyda Kongsted (V)  

  Henriette Kjær (KF)  

  Knud Erik Kirkegaard (KF)  Birthe Skaarup (DF)  

  Tove Videbæk (KRF) Frihed 2000 havde ikke medlemmer i udvalget.
