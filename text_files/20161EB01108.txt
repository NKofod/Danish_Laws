Beretning afgivet af Finansudvalget den 22. juni 2017 Beretning over Forslag til folketingsbeslutning om nedsættelse af et ekspertudvalg med henblik på forbedring af de økonomiske modeller [af Lisbeth Bech Poulsen (SF) og Jacob Mark (SF)]:
1. Udvalgsarbejdet Beslutningsforslaget blev fremsat den 14. oktober 2016 og var til 1. behandling den 15. december 2016. Beslutningsforslaget blev efter 1. behandling henvist til behandling i Finansudvalget.
Møder Udvalget har behandlet beslutningsforslaget i 3 møder.
Ekspertmøde Udvalget afholdt den 24. maj 2017 et åbent ekspertmøde om dynamiske effekter af ændringer i offentligt forbrug og investeringer.
Præsentationerne fra dette møde er omdelt som bilag på forslaget.
2. Politiske bemærkninger Et flertal i udvalget (S, DF, EL, ALT og SF) er enige i, at det problem, som beslutningsforslaget peger på, er reelt, og at det bør løses.
De Økonomiske Råds formandskab skriver i deres rapport fra maj 2017 følgende:
»Udfordringerne i forhold til at indregne dynamiske effekter af offentligt forbrug og investeringer er betydelige, men ikke fundamentalt anderledes end på skatteområdet.
Det er muligt og en vigtig opgave at opbygge et konsistent sæt af regneprincipper for dynamiske effekter af offentligligt forbrug og offentlige investeringer.
Alternativet som anvendes i dag  implicit at antage at effekten er nul  giver en ubalanceret vurdering af ændringer i den offentlige sektors indtægter og udgifter.
For at sikre en afbalanceret vurdering af ændringer i skatte- og udgiftssystemet bør der arbejdes frem mod at forbedre vidensgrundlaget på de forskellige udgiftsområder.« (Side 163 i diskussionsoplægget).
 Dette kan flertallet fuldt ud tilslutte sig.
Flertallet vil derfor arbejde for, at der fortsat prioriteres midler til forskning i offentlige udgifter og investeringers virkning og effekter.
Samtidig opfordres finansministeren til senest i oktober 2017 over for Finansudvalget at redegøre for, hvad finansministeren vil gøre for at sikre sig, at de nævnte dynamiske effekter indarbejdes i Finansministeriets regneprincipper og i  økonomiske modeller som ADAM og DREAM, og herunder hvordan de tænkes inddraget i arbejdet med at udvikle en ny makroøkonomisk model til afløsning af ADAM.
Derefter vil udvalget tage stilling til, om de af finansministeren foreslåede tiltag er tilfredsstillende og tilstrækkelige.
 P.u.v.
