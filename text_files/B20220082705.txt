Bekendtgørelse om støtte til køb af bil efter lov om social service I medfør af § 114, stk. 4, i lov om social service, jf. lovbekendtgørelse nr. 170 af 24. januar 2022, fastsættes:
Helbreds-, erhvervs-, uddannelses- og aktivitetsbetingelser for støtte til køb af bil § 1. Efter § 114, stk. 1, i lov om social service skal kommunalbestyrelsen yde støtte til køb af bil til personer med en varigt nedsat fysisk eller psykisk funktionsevne, der i væsentlig grad 1) vanskeliggør muligheden for at opnå eller fastholde et arbejde uden brug af bil, 2) vanskeliggør muligheden for at gennemføre en uddannelse uden brug af bil, eller 3) forringer evnen til at færdes i tilfælde, hvor personen har aktiviteter uden for hjemmet, som medfører et betydeligt behov for kørsel med bil.
Stk. 2. I kommunalbestyrelsens vurdering af, om der efter § 114, stk. 1, i lov om social service er tale om en varigt nedsat funktionsevne, indgår, 1) at der ikke inden for en overskuelig fremtid vil være udsigt til bedring af de helbredsmæssige forhold, og 2) at der i lang tid fremover vil være et behov for at afhjælpe følgerne af den nedsatte funktionsevne.
 § 2. Støtte til køb af bil ydes på grundlag af en samlet vurdering af ansøgerens helbredsmæssige og sociale forhold samt ansøgerens manglende evne til at færdes, jf. stk. 2 og 3. I vurderingen indgår også oplysninger om ansøgerens daglige kørselsbehov og en vurdering af, om støtte til køb af bil i væsentlig grad vil gøre ansøgeren selvhjulpen.
 Stk. 2. I vurderingen af ansøgerens helbredsmæssige forhold, jf. stk. 1, skal der lægges vægt på de objektive lægelige fund, lægelige udtalelser, oplysninger om lidelsens udvikling og forværring inden for en overskuelig tid, ansøgerens evne til at færdes, herunder gangdistance og anden form for nedsat mobilitet, og om der foreligger et særligt skånebehov.
 Stk. 3. I vurderingen af ansøgerens sociale forhold, jf. stk. 1, skal der lægges særlig vægt på ansøgerens samlede situation, herunder elementer i ansøgerens familie-, erhvervs- og uddannelsesmæssige forhold der har betydning for ansøgerens funktionsnedsættelse og dens betydning for ansøgerens daglige kørselsbehov.
Stk. 4. I vurderingen af ansøgerens daglige kørselsbehov, jf. stk. 1 og 3, og § 114, stk. 1, i lov om social service, skal der lægges vægt på, at kørselsbehovet har et sådant omfang, at bevilling af bil i væsentlig grad kompenserer for ansøgerens nedsatte funktionsevne.
Ansøgeren skal have aktiviteter uden for hjemmet, som medfører et betydeligt behov for kørsel med bil.
Aktivitetsniveauet skal som udgangspunkt svare til, hvad der er sædvanligt for en jævnaldrende person uden funktionsnedsættelse med en i øvrigt tilsvarende livssituation.
 Stk. 5. I vurderingen af, om ansøgeren bliver selvhjulpen i væsentlig grad ved bevilling af bil, jf. stk. 1, skal der, hvis ansøgeren ikke selv kan føre bilen, lægges vægt på, at ansøgeren har en anden person til at køre for sig, f.eks. ægtefælle, samlever, chauffør m.v., og at denne er til rådighed i et sådant omfang, at det samlede daglige kørselsbehov kan dækkes herved.
§ 3. Det er en betingelse for at opnå støtte, at der er behov for kørsel 1) til og fra et arbejde, hvor ansøgeren skaffer sig et væsentligt bidrag til sin og eventuelle families forsørgelse, 2) til og fra en uddannelse, der ud fra et overordnet tilrettelagt uddannelsesforløb sigter mod fremtidige arbejds- og indtægtsmuligheder, eller 3) der i væsentlig grad kan afhjælpe følgerne af ansøgerens funktionsnedsættelse.
 Stk. 2. Ved vurderingen af, om ansøgeren efter stk. 1, nr. 1, skaffer sig et væsentligt bidrag til sin og eventuelle families forsørgelse, indgår elementer som arbejdets karakter og varighed, arbejdstidens længde, og hvorledes arbejdstiden er fordelt på ugens dage.
§ 4. Hvis et barn eller en ung under 18 år, som er tilkendt støtte til køb af bil, efterfølgende anbringes uden for hjemmet, jf. § 52, stk. 3, nr. 7, i lov om social service, bevares bilstøtten, hvis barnets eller den unges og familiens samlede aktiviteter i forbindelse med samvær, ferier eller lignende medfører et kørselsbehov af et vist omfang.
Under samme betingelser kan kommunalbestyrelsen yde støtte til køb af bil, selv om barnet eller den unge forud for ansøgningen herom er anbragt uden for hjemmet efter § 52, stk. 3, nr. 7, i lov om social service, hvis barnet eller den unge er omfattet af personkredsen for bilstøtte.
 Stk. 2. Ved et kørselsbehov med bil af et vist omfang, jf. stk. 1, forstås, at kørselsbehovet som minimum skal svare til, hvad der er sædvanligt for en familie.
 Stk. 3. Kommunalbestyrelsen skal i de tilfælde, der er nævnt i stk. 1 og 2, foretage vurderingen af, om kørselsbehovet og væsentlighedskriteriet, jf. § 114, stk. 1, i lov om sociale service og §§ 2 og 3, er opfyldt, på baggrund af de perioder, hvor barnet eller den unge har samvær, ferie eller lignende med forældrene.
 Stk. 4. Støtte til køb af bil efter stk. 1-3 gælder, så længe den pågældende bil er indregistreret til barnet eller den unge.
 § 5. Der ydes ikke støtte, hvis ansøgerens samlede kørselsbehov ud fra en vurdering af alder, almentilstand og forholdene i øvrigt mere hensigtsmæssigt kan tilgodeses ved andre ordninger, herunder ordninger om individuel handicapkørsel etableret efter lov om trafikselskaber.
Stk. 2. I vurderingen af, om ansøgeren er i stand til at benytte offentlige transportmidler eller andre transportordninger, indgår de helbredsmæssige forholds indvirkning på ansøgerens evne til at færdes.
Desuden indgår det i vurderingen, hvis den nedsatte funktionsevne nødvendiggør, at der tages særlige hensyn f.eks. på grund af udtrætning eller risiko for forværring af funktionsevnen.
 § 6. Hvis det under hensyn til ansøgerens alder og almentilstand må anses for betænkeligt at yde støtte til køb af bil, som ansøgeren selv skal føre, skal der rettes henvendelse til Færdselsstyrelsen for at få en nærmere vurdering af ansøgerens egnethed til at føre en bil.
Udmåling af støtten § 7. Hvis betingelserne for støtte til køb af bil efter §§ 1-5 er opfyldt, ydes støtten til den billigste bil, som er egnet, set i forhold til ansøgerens behov.
Støtten ydes som et rentefrit lån på indtil 201.000 kr. (2022-niveau) inkl. moms, dog højst bilens købesum.
 Stk. 2. Hvis prisen på den billigst egnede bil overstiger den fastsatte låneramme på 201.000 kr. (2022-niveau), ydes et rente- og afdragsfrit lån til betaling af forskellen mellem den fastsatte låneramme på 201.000 kr. (2022-niveau) og prisen på den billigst egnede bil.
Stk. 3. Vurderingen af bilens egnethed efter stk. 1 og 2 er en helhedsvurdering.
I vurderingen indgår ansøgerens samlede behov, herunder behovet for særlige indretninger i bilen.
 Stk. 4. Særlige indretninger, som bilen efterfølgende forsynes med på grund af ansøgerens helbredstilstand, og automatisk transmission, som bilen er forsynet med fra fabrikken, ydes som tilskud, jf. § 12. Tilskud til automatisk transmission fratrækkes i bilens pris, før lånet udmåles.
§ 8. Ansøgere, hvis indkomstgrundlag ikke overstiger 239.000 kr. (2022-niveau), skal tilbagebetale halvdelen af lånet efter § 7, stk. 1, med 1/96 af beløbet i månedlige afdrag.
Den anden halvdel af lånet nedskrives med 1/96 månedligt fra tidspunktet for bilens registrering.
 Stk. 2. Lånet efter § 7, stk. 2, nedskrives med 1/96 månedligt fra tidspunktet for bilens registrering.
 Stk. 3. For ansøgere, hvis indkomstgrundlag overstiger 239.000 kr. (2022-niveau), forhøjes den del af lånet, der skal tilbagebetales, med 20 pct. af den del af indkomstgrundlaget, der overstiger 239.000 kr. (2022-niveau). Den del af lånet, der skal nedskrives, nedsættes tilsvarende.
 Stk. 4. Indkomstgrundlaget, jf. stk. 1 og 3, består af personlig indkomst med tillæg af positiv kapitalindkomst, der anvendes til beregning af indkomstskat efter personskattelovens § 7, dog før de i personskattelovens § 7 nævnte grundbeløb og bundfradrag, og aktieindkomst, der beskattes efter personskattelovens § 8 a, stk. 1 og 2, bortset fra udbytteindkomst op til 5.000 kr.
Stk. 5. Opgørelsestidspunktet for indkomstgrundlag efter stk. 4 er indkomsten for det senest afsluttede indkomstår.
Indkomstgrundlaget anvendes med virkning for det andet kalenderår efter indkomstårets udløb.
 Stk. 6. Ved opgørelsen af indkomstgrundlaget efter stk. 3 og 4 reguleres den personlige indkomst, der indgår i indkomstgrundlaget, med satsreguleringsprocenten, jf. lov om en satsreguleringsprocent, gældende pr. 1. januar i indkomståret, jf. stk. 5, og pr. 1. januar det følgende år.
 Stk. 7. For lønmodtagere, der gør tjeneste på skibe registreret i Dansk Internationalt Skibsregister (DIS), medregnes arbejdsfortjenesten i den personlige indkomst efter regler fastsat af social- og ældreministeren i bekendtgørelse om fremgangsmåden ved opgørelse af indtægtsgrundlaget for visse sociale ydelser for lønmodtagere, der gør tjeneste på skibe registreret i Dansk Internationalt Skibsregister.
Stk. 8. Til ansøgere med behov for kørsel til og fra uddannelse, der ud fra et overordnet tilrettelagt uddannelsesforløb sigter mod fremtidige arbejds- og indtægtsmuligheder, kan der gives afdragsfrihed, så længe uddannelsen varer.
Ved uddannelsens afslutning afskrives et beløb svarende til, hvad der i perioden skulle have været betalt.
Afdragsfrihed under uddannelse gives kun til ansøgere, hvis årlige indtægt i form af erhvervsindtægt eller anden ydelse, der træder i stedet for erhvervsindtægt, ikke overstiger et beløb svarende til 64/96 af lånet efter § 7, stk. 1.
 Stk. 9. Revalideringsydelse efter lov om aktiv socialpolitik udgør erhvervsindtægt eller anden ydelse, der træder i stedet for erhvervsindtægt, jf. stk. 8.
 Stk. 10. SU og handicaptillæg til SU efter lov om statens uddannelsesstøtte samt indtægt fra pension og renteindtægt udgør ikke erhvervsindtægt eller anden ydelse, der træder i stedet for erhvervsindtægt, jf. stk. 8.
Afprøvning af bil § 9. Kommunalbestyrelsen kan, hvis ansøgeren er enig heri, overlade afprøvningen af bil og særlig indretning til ansøgeren i samarbejde med en privat aktør, f.eks. en bilopbygger eller anden aktør, som har den fornødne tekniske ekspertise.
 Stk. 2. Forinden iværksættelse af afprøvning beskriver kommunalbestyrelsen i samarbejde med ansøgeren, hvilken betydning ansøgerens funktionsnedsættelse har for kravene til valg af bil og eventuel valg af særlig indretning.
Stk. 3. Kommunalbestyrelsen udmåler lånets størrelse på baggrund af kommunalbestyrelsens vurdering af, hvilken bil der er billigst egnet.
Oplysningerne fra afprøvningen af forskellige bilmodeller og særlig indretning indgår i kommunalbestyrelsens vurdering og valg af bil og særlig indretning.
Lån til genbevilling af bil og forenklet procedure § 10. Der kan tidligst ydes støtte til genbevilling af bil 8 år efter registreringen af en bil, hvortil der er ydet støtte, jf. § 7, stk. 1 og 2, jf. dog stk. 2. Ansøgeren kan indgive ansøgning om genbevilling efter 7 år, således at kommunalbestyrelsen allerede fra dette tidspunkt kan påbegynde sagsbehandlingen.
Stk. 2. Der kan ydes støtte inden udløbet af perioden på 8 år, jf. stk. 1, når 1) det ved erklæring fra en synsvirksomhed dokumenteres, at udskiftning af bilen er nødvendig, 2) bilen er totalskadet, 3) bilen ikke længere er egnet på grund af en ændring af ansøgerens funktionsevne, 4) bilen ikke kan repareres, eller 5) det ved erklæring fra en synsvirksomhed dokumenteres, at udgifterne til reparation af bilen vil være uforholdsmæssigt store.
Stk. 3. Ved genbevilling efter stk. 1 kan kommunalbestyrelsen anvende en forenklet sagsbehandlingsprocedure, hvor afgørelse træffes uden, at der indhentes yderligere oplysninger i forbindelse med ansøgning og genbevilling af bil.
Proceduren kan anvendes, hvis ansøgerens funktionsnedsættelse og kørselsbehov i al væsentlighed er uændret, siden kommunalbestyrelsen sidst traf afgørelse om støtte til køb af bil, og ansøgeren underskriver en tro og love-erklæring herom.
Salgsprovenuets og forsikringssummens betydning ved genbevilling og ophør af støtte § 11. Hvis ansøgeren bevilges en bil efter § 7, stk. 1, og ansøgeren inden for det seneste år har opnået et provenu ved salg eller sum fra forsikring af en bil, hvortil der er ydet støtte efter § 114 i lov om social service, skal forsikringssummen eller nettoprovenuet, jf. stk. 3, ved salget af denne bil anvendes til afdrag på den nye bil.
Nettoprovenuet fratrækkes ved beregningen af det nye lån efter § 7, stk. 1, først i den beregnede tilbagebetalingspligtige del.
Et herefter resterende provenu fratrækkes i den del af lånet, der nedskrives.
 Stk. 2. Hvis ansøgeren får bevilget en bil efter § 7, stk. 2, og ansøgeren inden for det seneste år har opnået et provenu ved salg eller sum fra forsikring af en bil, hvortil der er ydet støtte efter § 114 i lov om social service, skal forsikringssummen eller nettoprovenuet, jf. stk. 3, ved salget af denne bil, fratrækkes i det supplerende lån, jf. § 7, stk. 2. Et eventuelt overskydende beløb fratrækkes i lånet efter § 7, stk. 1, som beskrevet i stk. 1.
Stk. 3. Nettoprovenuet udgøres af bilens salgspris eller bilens forsikringssum efter fradrag af eventuelle salgsomkostninger samt fradrag af ansøgerens eventuelle andel af provenuet og fradrag af eventuel restgæld til kommunalbestyrelsen i forhold til tidligere lån.
Hvis ansøgeren har foretaget merkøb, skal provenuet fra salget af bilen fordeles mellem ansøgeren og kommunalbestyrelsen efter samme fordelingsnøgle, som ansøgeren og kommunalbestyrelsen har betalt bilen efter, da den blev købt, før nettoprovenuet fratrækkes efter stk. 1 og 2. Ansøgeren råder frit over sin andel af et eventuelt provenu.
 Stk. 4. En eventuel udækket restgæld afskrives, medmindre der er truffet afgørelse om eftergivelse efter § 18, eller lånet er misligholdt, jf. § 16.
 Stk. 5. Hvis ansøgeren ikke ønsker at søge om støtte på ny, eller hvis ansøgeren er død, tilfalder et eventuelt restbeløb efter indfrielse af lån efter § 7, stk. 1 og 2, ansøgeren henholdsvis dennes dødsbo.
Tilskud til særlige indretninger § 12. Der kan ydes tilskud til nødvendig indretning af en bil, uanset om der kan ydes støtte til køb af bil efter §§ 1-5, hvis 1) Færdselsstyrelsen har stillet krav om særlig indretning, 2) ansøgerens helbredsforhold i øvrigt taler for det, eller 3) det letter ansøgerens placering i bilen.
 Stk. 2. Tilskud til automatisk transmission udgør den faktiske udgift til transmissionen, dog maksimalt 27.820 kr. (2022-niveau). Tilskuddet er betinget af, at bilen er under 1 år gammel og er forsynet med automatisk transmission fra fabrikken.
Stk. 3. Tilskud efter stk. 1 og 2 kan ydes til flere personer inden for samme husstand.
Tilskud er betinget af, at bilen tilhører ansøgeren eller en anden person inden for husstanden.
 Stk. 4. Hjælp til reparation, udskiftning og afmontering af nødvendig indretning efter stk. 1 og 2 ydes efter behov.
 Stk. 5. Der ydes ikke efter § 114 i lov om social service hjælp til udgifter, som følger af brug af den særlige indretning, f.eks. til rengøring eller vedligeholdelse.
Tilskud til genbevilling af automatisk transmission § 13. Der kan tidligst ydes nyt tilskud til automatisk transmission 8 år efter, at det sidste tilskud, jf. § 12, stk. 1, er givet, jf. dog stk. 2. Ansøgeren kan indgive ansøgning om genbevilling efter 7 år, således at kommunalbestyrelsen allerede fra dette tidspunkt kan påbegynde sagsbehandlingen.
Stk. 2. Der kan ydes tilskud til automatisk transmission inden 8 år efter, at det sidste tilskud er givet, når 1) bilen ikke længere er egnet på grund af en ændring af ansøgerens funktionsevne, 2) ansøgeren har været nødt til at udskifte sin bil af helbredsmæssige årsager, 3) ansøgeren har været nødt til at udskifte sin bil af hensyn til sin familiesituation, 4) det ved erklæring fra en synsvirksomhed dokumenteres, at udskiftning af bilen er nødvendig, 5) bilen er totalskadet, 6) bilen ikke kan repareres, 7) det ved erklæring fra en synsvirksomhed dokumenteres, at udgifterne til reparation af bilen vil være uforholdsmæssigt store, 8) den automatiske transmission ikke kan repareres, eller 9) det ved erklæring fra en synsvirksomhed dokumenteres, at udgifterne til reparation af den automatiske transmission vil være uforholdsmæssigt store.
 Tilskud til kørekort m.v.
§ 14. Når betingelserne for støtte til køb af bil, jf. §§ 1-5, er opfyldt, kan der ydes tilskud til betaling af køreundervisning og en kontrollerende køreprøve samt, hvis det er nødvendigt, en vejledende helbredsmæssig køretest hos Færdselsstyrelsen.
Der kan endvidere ydes tilskud til betaling af lægeerklæring i forbindelse med fornyelse af kørekort af helbredsmæssige årsager, når betingelserne for støtte til køb af bil i øvrigt er opfyldt.
Endvidere kan der ydes tilskud til betaling af køreundervisning af en person, der godkendes som chauffør for et barn eller en ung under 18 år, der opfylder betingelserne for støtte til køb af bil.
Stk. 2. Til opnåelse eller fornyelse af kørekort ydes tilskud til det antal køretimer, som under hensyn til ansøgerens helbredstilstand og alder anses for rimeligt.
Hvis en person, der godkendes som chauffør for et barn eller en ung under 18 år, modtager køreundervisning efter stk. 1, ydes tilskuddet til det antal køretimer, der anses for rimeligt.
 Stk. 3. Hvis køreundervisningen skal finde sted i ansøgerens egen bil på grund af dennes særlige indretning, kan der ydes tilskud til betaling af på- og afmontering af skolepedaler.
Vilkår for støtte til lån § 15. Som vilkår for lån efter § 7, stk. 1 og 2, gælder:
 1) Lånet skal anvendes til køb af fabriksny bil, jf. dog stk. 2 og 3.
 2) Bilen skal registreres i navnet på den person, der har modtaget støtte.
 3) Centralregistret for motorkøretøjer skal registrere bilen med en klausul om, at ejer/brugerskifte inden 8 år efter registreringen kun kan finde sted efter forudgående tilladelse fra kommunalbestyrelsen.
 4) Bilen skal holdes kaskoforsikret for bilens fulde værdi inklusive nødvendig indretning, som bilen efterfølgende er blevet forsynet med efter § 12.
 5) De helbredsmæssige og eventuelle erhvervs- eller uddannelsesmæssige forudsætninger for støtte skal fortsat være til stede, jf. §§ 1-5.
 6) Bilen skal i videst mulig omfang anvendes til at dække det totale kørselsbehov for den person, der har modtaget støtte.
 7) Bilen må ikke overdrages, udlejes eller udlånes i længere tid.
 8) Bilen må ikke medtages til udlandet i strid med bekendtgørelse om ydelser efter lov om social service under midlertidige ophold i udlandet.
 9) Bilen må ikke stilles som pant eller anden form for sikkerhed for gæld, som ikke vedrører den.
 10) De fastsatte afdragsvilkår skal overholdes.
Stk. 2. Uanset stk. 1, nr. 1, kan der ydes støtte til bil, som ansøgeren eller en anden person i husstanden har købt fabriksny inden for det sidste år.
Støtten ydes med virkning fra bilens første indregistrering.
Stk. 3. Der kan uanset stk. 1, nr. 1, ydes støtte til bil, hvis bilen tidligere er bevilget efter § 114 i lov om social service og samtidig er under 2 år gammel regnet fra bilens første indregistrering.
Det er en betingelse, at bilen sikkerheds-, drifts- og kvalitetsmæssigt er i forsvarlig stand og samtidig kan forventes at holde i 8 år.
Ansøgeren kan ikke pålægges at tage imod en brugt bil.
Afvikling af støtte § 16. Hvis vilkårene i § 15 ikke overholdes, kan kommunalbestyrelsen træffe afgørelse om, at lånet, jf. § 7, stk. 1 og 2, skal opsiges.
 Stk. 2. Hvis kommunalbestyrelsen træffer afgørelse om lånets opsigelse, skal restgælden efter § 7, stk. 1 og 2, indfries, herunder også en forholdsmæssig del af eventuelle afdragsfri lån.
 § 17. En ansøger, der ønsker at indfri et lån før 8-års periodens udløb, skal betale hele restgælden, herunder også en forholdsmæssig del af eventuelle afdragsfri lån.
Stk. 2. Hvis en ansøger, der har modtaget støtte til bil, dør, forfalder restgælden efter § 7, stk. 1 og 2, til betaling.
Hvis bilens værdi ved salg ikke dækker gælden, afskrives den udækkede del af lånet.
 § 18. Kommunalbestyrelsen skal træffe afgørelse om henstand med tilbagebetaling og eftergivelse af lån ved manglende betalingsevne på grund af sygdom, arbejdsløshed m.v.
Stk. 2. Er der i medfør af § 16, stk. 2, truffet afgørelse om indfrielse af restgæld, kan kommunalbestyrelsen dog fastsætte en afdragsordning.
Stk. 1 finder i øvrigt tilsvarende anvendelse.
 Stk. 3. Kommunalbestyrelsen skal træffe afgørelse om eftergivelse af lån i en bil, som et barn eller en voksen har fået frakendt som følge af ændringer i funktionsnedsættelsen eller andre ændringer, som skyldes den nedsatte funktionsevne, f.eks. flytning til et botilbud eller lignende.
Støtte til bil, der medtages fra udlandet af ejeren § 19. Der kan ydes et rente- og afdragsfrit lån til betaling af registreringsafgift til personer, der ved indrejse her i landet medbringer en bil, når betingelserne i §§ 1-5 i øvrigt er opfyldt.
 Stk. 2. Lånet kan ikke overstige det beløb, der skal nedskrives ved beregning af støtte efter § 8, stk. 1-7.
 Stk. 3. Lånet efter stk. 1 nedskrives med 1/72 månedligt fra bilens registrering her i landet.
 Stk. 4. Hvis Skatteministeriet har tilladt, at registreringsafgiften betales efter særlige regler, finder stk. 1-3 tilsvarende anvendelse med de ændringer i udbetalingen og nedskrivningen af lånet, som følger af de særlige regler.
 Stk. 5. §§ 10, 11 og 15-18 finder tilsvarende anvendelse for lån efter stk. 1, dog således at den angivne periode på 8 år nedsættes til 6 år.
Kompetenceregler § 20. Afgørelser efter denne bekendtgørelse træffes af kommunalbestyrelsen.
§ 21. Bevilling af støtte efter denne bekendtgørelse bortfalder efter 6 måneder, hvis den ikke er udnyttet.
Kommunalbestyrelsen kan dog forlænge gyldighedsperioden, når særlige forhold gør sig gældende.
 Stk. 2. Støtte efter § 7, stk. 1 og 2, og § 12, stk. 2, beregnes på grundlag af ansøgerens indkomst og indkomst- og beløbsgrænser for lån og tilskud på tidspunktet for bevillingens udnyttelse, jf. § 8, stk. 1-4.
 Stk. 3. Hvis ansøgerens indkomst på udnyttelsestidspunktet vedvarende er forøget med mere end 20 pct. eller nedsat med mere end 5 pct. i forhold til det opgjorte indkomstgrundlag, jf. § 8, skal ansøgerens ændrede økonomiske forhold lægges til grund for beregningen af støtten. Ændringer i ansøgerens økonomiske forhold, der sker efter udnyttelsestidspunktet, medfører ikke ændringer i beregningen af støtten.
Reguleringsbestemmelse § 22. De beløb, der er nævnt i § 7, stk. 1 og 2, § 8, stk. 1 og 3, og § 12, stk. 2, reguleres en gang årligt den 1. januar med satsreguleringsprocenten, jf. lov om en satsreguleringsprocent.
Reguleringen sker første gang den 1. januar 2023. De beløb, jf. § 7, stk. 1 og 2, og § 8, stk. 1 og 3, der fremkommer efter regulering, afrundes til nærmeste kronebeløb, der er deleligt med 1.000.
Ikrafttræden § 23. Bekendtgørelsen træder i kraft den 15. juni 2022.
 Stk. 2. § 10 finder ikke anvendelse for biler, hvortil der er ydet støtte til køb af bilen i henhold til bekendtgørelse nr. 1043 af 1. september 2010 om støtte til køb af bil efter servicelovens § 114, bekendtgørelse nr. 1123 af 2. december 2011 om støtte til køb af bil efter serviceloven eller bekendtgørelse nr. 719 af 19. juni 2013 om støtte til køb af bil efter serviceloven.
 Stk. 3. Til biler omfattet af stk. 2 kan der tidligst ydes støtte til genbevilling 6 år efter registreringen af bilen.
Stk. 4. Der kan dog ydes støtte til biler omfattet af stk. 2 før udløbet af den i stk. 3 nævnte 6-årsperiode, når 1) det ved erklæring fra en synsvirksomhed dokumenteres, at udskiftning af bilen er nødvendig, 2) bilen er totalskadet, eller 3) bilen ikke længere er egnet på grund af en ændring af ansøgerens funktionsevne.
 Stk. 5. Ved støtte efter stk. 3 finder § 10, stk. 3, dog tilsvarende anvendelse.
 Stk. 6. § 13 finder ikke anvendelse for tilskud til automatisk transmission, der er ydet i henhold til bekendtgørelse nr. 1043 af 1. september 2010 om støtte til køb af bil efter servicelovens § 114, bekendtgørelse nr. 1123 af 2. december 2011 om støtte til køb af bil efter serviceloven eller bekendtgørelse nr. 719 af 19. juni 2013 om støtte til køb af bil efter serviceloven.
 Stk. 7. Tilskud til særlig indretning, jf. § 12, stk. 1, og hjælp til reparation, udskiftning og afmontering af særlig indretning, jf. § 12, stk. 4, i en bil, der er registreret første gang før den 1. januar 2018, er betinget af, at bilen ikke er forsynet med den særlige indretning fra fabrikken. 1. pkt. gælder ikke, såfremt kommunalbestyrelsen yder støtte til køb af bilen efter den 1. januar 2018.
 Stk. 8. Bekendtgørelse nr. 1252 af 20. november 2017 om støtte til køb af bil efter serviceloven ophæves.
