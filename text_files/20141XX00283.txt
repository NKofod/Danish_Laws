Skriftlig fremsættelse (10. december 2014) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om ændring af varemærkeloven, designloven, patentloven og lov om brugsmodeller (Styrket indsats mod piratkopiering ved etablering af en håndhævelsesenhed m.v.) (Lovforslag nr.
L 92) Formålet med lovforslaget er at styrke indsatsen mod piratkopiering ved at etablere en særskilt enhed i Patent- og Varemærkestyrelsen, hvor forbrugere, virksomheder og myndigheder kan modtage information og vejledning om håndhævelse og piratkopiering.
Endvidere har lovforslaget til formål at forenkle visse regler i patentloven.
Baggrunden for forslaget om etablering af en særlig håndhævelsesenhed er et initiativ i regeringens vækstplan "Danmark i arbejde - vækstplan for kreative erhverv og design." Den særlige håndhævelsesenhed i Patent- og Varemærkestyrelsen skal fungere som kontaktpunkt til gavn for navnlig forbrugere og små og mellemstore virksomheder, der har brug for information og vejledning i forbindelse med håndhævelse af deres varemærkerettigheder, designrettigheder m.v.
Enheden får beføjelser til at kunne vejlede i konkrete sager om piratkopiering og kan i den forbindelse afgive en skriftlig vejledende udtalelse mod et gebyr på 1.500 kr.
Denne ordning sigter på at give navnlig forbrugere og mindre virksomheder et bedre grundlag for at træffe beslutning om, hvorvidt de vil gå videre med sagen til en privat rådgiver eller politiet.
Håndhævelsesenheden skal ligeledes varetage Patent- og Varemærkestyrelsens øvrige opgaver vedrørende håndhævelse.
Styrelsen varetager i dag en række opgaver, som overordnet har til formål at styrke håndhævelsesindsatsen og bekæmpe piratkopiering.
Ved at samle opgaverne om håndhævelse i en særlig enhed opnås bedre muligheder for en sammenhængende, kompetent og effektiv indsats.
 Endvidere vil samarbejdet mellem Patent- og Varemærkestyrelsen og politiet og anklagemyndigheden om piratkopiering blive varetaget af den særlige håndhævelsesenhed.
Lovforslaget indeholder ligeledes forslag, der indebærer administrative lettelser for patenthaverne.
Kravene til validering af europæiske patenter i Danmark vil blive lempet, ligesom gebyrstrukturen for publicering af patentskrifter vil blive forenklet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
