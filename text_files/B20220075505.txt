Bekendtgørelse om indtægtsrammer for gasdistributionsselskaber I medfør af § 37 a, stk. 4, § 41 a, stk. 1, og § 50, stk. 1, i lov om gasforsyning, jf. lovbekendtgørelse nr. 126 af 6. februar 2020, som ændret ved lov nr. 923 af 18. maj 2021, fastsættes efter bemyndigelse i henhold til § 4, stk. 1, i bekendtgørelse nr. 2573 af 22. december 2021 om Energistyrelsens opgaver og beføjelser:
Kapitel 1 Generelle bestemmelser § 1. Denne bekendtgørelse finder anvendelse på fastsættelse af indtægtsrammer for gasdistributionsselskaber.
 § 2. I denne bekendtgørelse forstås ved følgende:
 1) Abandonment: Sløjfning eller bortskaffelse af gasdistributionsanlæg i områder, hvor gasforsyningen ophører.
 2) Afskrivninger: Afskrivninger af et distributionsselskabs aktiver til brug for den bevillingspligtige aktivitet.
 3) Aktivbase til forrentning: Aktiver til brug for den bevillingspligtige aktivitet, som er idriftsat økonomisk.
 4) Andre indtægter, som gasdistributionsselskabet opnår ved driften af den bevillingspligtige aktivitet: Indtægter, som opnås ved gasdistributionsselskabers salg til tredjemand, herunder koncernforbundne virksomheder, af ydelser i tilknytning til den bevillingspligtige aktivitet, og som ikke er omfattet af den bevillingspligtige aktivitet, så længe de dermed forbundne omkostninger afholdes ud fra driftsøkonomiske overvejelser med henblik på at opretholde en effektiv drift af den bevillingspligtige aktivitet, jf. § 10 i lov om gasforsyning.
 5) Bevillingspligtig aktivitet: Forhold, som er omfattet af bevilling til at udøve distributionsvirksomhed (distributionsbevilling), jf. § 10 i lov om gasforsyning eller distributionsvirksomhed varetaget af Energinet eller denne virksomheds helejede datterselskaber i medfør af § 2, stk. 2 og 3, i lov om Energinet.
6) Differencer: Afvigelser opgjort pr. 31. december i et reguleringsår mellem et gasdistributionsselskabs indtægter, jf. nr. 11, og dens indtægtsramme.
Højere indtægter end indtægtsrammen udgør en difference i kundernes favør.
Lavere indtægter end indtægtsrammen udgør en difference i gasdistributionsselskabets favør.
7) Driftsomkostninger: Omkostninger, som gasdistributionsselskaber afholder ud fra driftsøkonomiske overvejelser med henblik på at opretholde en effektiv drift af den bevillingspligtige aktivitet, herunder driftsomkostninger til indkøb af energi, lønninger, tjenesteydelser, administration, vedligeholdelse og andre driftsomkostninger, herunder omkostninger omfattet af § 9, stk. 1, nr. 2, i lov om gasforsyning.
Ved opgørelsen af driftsomkostningerne medregnes omkostninger knyttet til den bevillingspligtige aktivitet, som regnskabsmæssigt indgår og bogføres i andre virksomheder end det bevillingshavende gasdistributionsselskab.
Omkostninger i forbindelse med anlægsinvesteringer betalt af tredjemand, jf. § 21, indgår ikke i opgørelsen af driftsomkostningerne.
Driftsomkostningerne anses i reguleringsmæssig henseende for ligeligt fordelt over året.
 8) Effektiviseringskrav: beregnes på baggrund af effektiviseringspotentialet, og udgør det beløb, som indtægtsrammen reduceres med som følge af et af Forsyningstilsynet udmøntet krav om nedsættelse af indtægtsrammen med henblik på at skabe incitament til effektivisering.
 9) Finansieringsomkostninger: Renteomkostninger, realiserede og urealiserede kursgevinster og -tab samt amortisationstillæg og -fradrag vedrørende lån.
 10) Forrentning: Omkostning, der knytter sig til tilvejebringelse af kapital.
11) Indtægter: Indtægter fra henholdsvis bevillingspligtige aktiviteter og andre indtægter, som gasdistributionsselskabet opnår ved driften af den bevillingspligtige aktivitet, og som i henhold til årsregnskabslovens regler kan indregnes i den årsrapport, som gasdistributionsselskabet er forpligtet til at aflægge efter årsregnskabsloven.
Ved opgørelsen af indtægter medregnes indtægter fra den bevillingspligtige aktivitet, som regnskabsmæssigt indgår og bogføres i andre virksomheder end det bevillingshavende gasdistributionsselskab.
Indtægter, som gasdistributionsselskabet oppebærer fra anlægsinvesteringer, betalt af tredjemand, indgår i det omfang disse indtægter alene dækker medgående omkostninger, jf. § 21. Indtægter anses i reguleringsmæssig henseende for ligeligt fordelt over året.
 12) Omkostningsramme: Ramme for indtægter, der kan oppebæres til dækning af gennemsnitlige justerede driftsomkostninger samt omkostninger til afskrivning af aktiver.
 13) Omkostninger: Summen af afskrivninger og driftsomkostninger, jf. nr. 2 og 7.
14) Reguleringsperiode: En periode på fire år, som indtægtsrammen fastsættes med udgangspunkt i.
Første reguleringsperiode påbegyndes den 1. januar 2023.
 15) Reguleringsår: Kalenderår.
 16) Økonomisk idriftsættelse: Det tidspunkt, hvor et anlæg er idriftsat i henhold til årsregnskabsloven.
Kapitel 2 Omfang og beregning af indtægtsrammer Indtægtsrammens omfang § 3. Et gasdistributionsselskabs indtægtsramme fastsættes med henblik på dækning af gasdistributionsselskabets omkostninger ved en effektiv drift af den bevillingspligtige aktivitet og forrentning af den investerede kapital, jf. § 37 a, stk. 1, i lov om gasforsyning.
Et gasdistributionsselskabs indtægtsramme udgør det højeste beløb, som gasdistributionsselskabet i et kalenderår kan oppebære ved indtægter fra drift af sin bevillingspligtige aktivitet.
 Stk. 2. De omkostninger, som dækkes af et gasdistributionsselskabs indtægtsramme, er følgende:
 1) Omkostninger, jf. § 2, nr. 13.
 2) Forrentning af et forrentningsgrundlag, jf. § 7 og § 19.
Frister for indtægtsrammen § 4. Forsyningstilsynet træffer afgørelse om et gasdistributionsselskabs indtægtsramme for reguleringsåret efter reglerne i §§ 5-7 senest 4 måneder efter, at Forsyningstilsynet har modtaget gasdistributionsselskabets reguleringsregnskab for et reguleringsår.
Fristen på 4 måneder regnes dog tidligst fra den frist for indsendelse af reguleringsregnskabet, som Forsyningstilsynet har fastsat ved udnyttelse af bemyndigelsen i § 37 a, stk. 7, i lov om gasforsyning.
Stk. 2. Forsyningstilsynet udmelder forud for den fireårige reguleringsperiode foreløbige indtægtsrammer for et gasdistributionsselskabs aktiviteter omfattet af bevillingen til gasdistributionsselskabet, jf. § 10 i lov om gasforsyning.
De foreløbige indtægtsrammer beregnes efter reglerne i § 8.
Stk. 3. Forsyningstilsynet kan til brug for tilsynets afgørelser efter stk. 1 pålægge gasdistributionsselskaber at fremkomme med yderligere oplysninger.
Fristen i stk. 1 regnes i så fald fra modtagelsen af de pågældende oplysninger.
Indtægtsramme § 5. Forsyningstilsynet træffer afgørelse om et gasdistributionsselskabs årlige indtægtsramme, som består af summen af en omkostningsramme, der beregnes efter § 6 og en forrentningsramme, der beregnes efter § 7, hvortil der foretages følgende beløbsmæssige justeringer for at få niveauet for den samlede indtægtsramme:
 1) Fradrag af effektiviseringskrav, som Forsyningstilsynet har fastsat efter reglerne i § 9.
 2) Tillæg af et beløb til dækning af meromkostninger, som selskabet er pålagt i henhold til § 30 a, stk. 2, og § 44, stk. 1, i lov om gasforsyning og i henhold til lov om sikkerhed for gasanlæg og gasinstallationer (gassikkerhedsloven).
 3) Tillæg af et beløb til dækning af meromkostninger til tab af gas i gasdistributionssystemer.
Omkostningsramme § 6. Et gasdistributionsselskabs omkostningsramme udgør de gennemsnitlige årlige driftsomkostninger samt omkostninger til afskrivning af aktiver, som fremgår af reguleringsregnskaberne med korrektioner i det sidste år i forrige periode og de tre første år af indeværende periode.
Reguleringsregnskaber og korrektioner skal opfylde de regler, som Forsyningstilsynet har fastsat i medfør af § 37 a, stk. 7, i lov om gasforsyning.
 Stk. 2. Omkostningsrammens driftsomkostninger i reguleringsåret justeres inden for indeværende reguleringsperiode for følgende:
1) ændret pristalsudvikling og 2) justeringer som følge af afgørelser, som Forsyningstilsynet har truffet på baggrund af forhold omfattet af §§ 11-14, og som er gældende for reguleringsåret.
Forrentningsramme § 7. Et gasdistributionsselskabs forrentningsramme udgør forrentningen af gasdistributionsselskabets forrentningsgrundlag efter stk. 2-3. Ved fastsættelsen anvender Forsyningstilsynet forrentningssatsen, jf. § 19.
 Stk. 2. Forrentningsgrundlaget i reguleringsperioden, jf. dog stk. 4, udgør gennemsnittet af den bogførte værdi af gasdistributionsselskabets aktivbase til forrentning i reguleringsårene i perioden, som anført i § 6, stk. 1, tillagt 2 pct.
 Stk. 3. Forrentningsgrundlaget i reguleringsåret justeres inden for indeværende reguleringsperiode for følgende:
1) ændret pristalsudvikling og 2) justeringer som følge af afgørelser, som Forsyningstilsynet har truffet på baggrund af forhold omfattet af §§ 11-14, og som er gældende for reguleringsåret.
Stk. 4. Ved overgangen til en ny reguleringsperiode anvender Forsyningstilsynet, ved beregningen af de gennemsnitlige bogførte værdier, de oplysninger, som fremgår af reguleringsregnskaberne med korrektioner.
Korrektionerne skal opfylde de regler, som Forsyningstilsynet har fastsat ved udnyttelse af bemyndigelsen i § 37 a, stk. 7, i lov om gasforsyning.
Foreløbige indtægtsrammer for den fireårige reguleringsperiode § 8. Et gasdistributionsselskabs foreløbige indtægtsrammer består af summen af en foreløbig omkostningsramme, de fremadrettede omkostninger, en foreløbig forrentningsramme og en række foreløbige justeringer.
 Stk. 2. Beregningen sker efter principperne i §§ 5-7 justeret for de fremadrettede omkostninger, jf. stk. 3.
Stk. 3. De fremadrettede omkostninger opgøres i henhold til planen for det fremadrettede behov for distributionskapacitet og systemudvikling, jf. § 14, stk. 1, nr. 5, i lov om gasforsyning.
Planen sendes af gasdistributionsselskabet til Forsyningstilsynet forud for en ny reguleringsperiode efter modtagelsen af klima-, energi- og forsyningsministerens udtalelse i henhold til § 14, stk. 1, nr. 5, i lov om gasforsyning.
Stk. 4. Planen, som nævnt i stk. 3, indsendes sammen med et bilag, indeholdende forslag og begrundelse for hvilke af planens tiltag, der kan give anledning til omkostninger, herunder de budgetterede omkostningers størrelse og forudsætninger, der går ud over det i § 6 nævnte.
Endvidere skal bilaget indeholde et estimat over, hvornår omkostningen indtræffer og et estimat af omkostningens størrelse for hvert tiltag.
Omkostningerne fastsættes som tillæg pr. tiltag, og justeres i medfør af § 11, stk. 4.
Stk. 5. Den foreløbige indtægtsramme udmeldes året forud for næste reguleringsperiode, og udmeldes 3 måneder fra den frist for indsendelse af reguleringsregnskabet, som Forsyningstilsynet har fastsat ved udnyttelse af bemyndigelsen i § 37 a, stk. 7, i lov om gasforsyning.
Forsyningstilsynet kan til brug herfor pålægge gasdistributionsselskaber at fremkomme med yderligere oplysninger.
Fristen regnes i så fald fra modtagelsen af de pågældende oplysninger.
 Stk. 6. Forsyningstilsynet kan dispensere fra datoen i stk. 5, såfremt særlige forhold tilsiger dette, og forudsat at gasdistributionsselskaberne så vidt muligt får kendskab til størrelsen af indtægtsrammerne i hele reguleringsperioden ved reguleringsperiodens start.
Stk. 7. Den foreløbige indtægtsramme er vejledende.
Gasdistributionsselskabet kan således opkræve et beløb, der ikke svarer til den foreløbige indtægtsramme, hvis gasdistributionsselskabet forventer, at indtægtsrammen, jf. § 5, bliver anderledes.
Kapitel 3 Effektiviseringskrav § 9. Det samlede effektiviseringskrav kan bestå af generelle og individuelle effektiviseringskrav til det enkelte gasdistributionsselskab fastsat af Forsyningstilsynet under hensyn til det enkelte gasdistributionsselskabs mulighed for at realisere sit effektiviseringspotentiale og under hensyntagen til forsyningssikkerheden.
Det samlede krav fastsættes som procentsatser af indtægtsrammen, inden pris- og lønregulering og efter eventuel ændring for sikring mod dobbelttælling.
 Stk. 2. Effektiviseringskravet efter stk. 1 fastsættes forud for reguleringsåret.
 Stk. 3. Det samlede effektiviserings krav, reguleres med pris- og lønudviklingen efter § 14.
 Stk. 4. Forsyningstilsynet udarbejder metoden og beregner et generelt effektiviseringskrav på baggrund af produktivitetsudviklingen i samfundet eller relevante sektorer.
 Stk. 5. Forsyningstilsynet udarbejder metoden og beregner det individuelt selskabsspecifikke effektiviseringskrav.
 Stk. 6. Som minimum indgår følgende ikke i effektiviseringskravet:
 1) Tillæg af et beløb til dækning af omkostninger, som gasdistributionsselskabet er pålagt i henhold til § 30 a, stk. 2, og § 44, stk. 1, i lov om gasforsyning og i henhold til lov om sikkerhed for gasanlæg og gasinstallationer (gassikkerhedsloven).
 2) Tillæg af et beløb til dækning af omkostninger til tab i gasdistributionssystemer.
 3) Meromkostninger til afskrivninger af anlæg, som straksafskrives, fordi kunder afkobles gasdistributionssystemet.
 4) Meromkostninger til afskrivninger af anlæg for hvilke det er nødvendigt at forkorte afskrivningsperioden set i forhold til standardlevetiden, jf. bilag 1.
 Stk. 7. Forsyningstilsynet kan inddrage sammenligninger med udenlandske gasdistributionsselskaber samt produktivitetsudviklingen i andre sektorer.
 § 10. Forsyningstilsynet offentliggør på sin hjemmeside den metode, som anvendes ved beregning af gasdistributionsselskabernes effektiviseringspotentiale samt de væsentligste forudsætninger og vurderinger, som ligger til grund for fastsættelsen af effektiviseringskravet.
Kapitel 4 Justeringer af rammer § 11. Forsyningstilsynet forhøjer efter ansøgning et gasdistributionsselskabs omkostningsramme og justerer forrentningsgrundlaget i reguleringsåret, såfremt et gasdistributionsselskab får meromkostninger som følge af opgaver nævnt i stk. 3.
 Stk. 2. Forsyningstilsynet nedsætter et gasdistributionsselskabs omkostningsramme og justerer forrentningsgrundlaget i reguleringsåret, såfremt et gasdistributionsselskab får færre omkostninger som følge af ændrede opgaver nævnt i stk. 3.
 Stk. 3. Følgende opgaver, jf. stk. 1 og 2, giver anledning til justering af et gasdistributionsselskabs omkostningsramme og forrentningsgrundlag i reguleringsåret:
 1) Omkostninger, som gasdistributionsselskabet er pålagt i henhold til § 30 a, stk. 2, og § 44, stk. 1, i lov om gasforsyning.
 2) Omkostninger, som gasdistributionsselskabet er pålagt i henhold lov om sikkerhed for gasanlæg og gasinstallationer (gassikkerhedsloven).
 3) Omkostninger til tab i gasdistributionssystemer.
 Stk. 4. Forsyningstilsynet træffer afgørelse om justering, jf. stk. 1 og 2, af et gasdistributionsselskabs omkostningsramme og forrentningsgrundlaget i reguleringsåret, hvis der sker væsentlige ændringer i størrelsen af de omkostninger eller væsentlig ændring i forrentningsgrundlaget, som er lagt til grund ved udmelding af den foreløbige indtægtsramme, jf. § 8.
Ændrede opgaver for gasdistributionsselskaber § 12. Forsyningstilsynet kan i reguleringsåret træffe afgørelse om, at et gasdistributionsselskabs omkostningsramme skal forhøjes eller nedsættes, og justerer forrentningsgrundlaget, hvis der som følge af en udvidelse, formindskelse eller ændring af gasdistributionsselskabets distributionssystem sker væsentlige ændringer i størrelsen af de driftsomkostninger, som er lagt til grund ved fastsættelse af indtægtsrammen, herunder ændringer, der følger af en fusion eller spaltning, jf. §§ 23 og 24.
 § 13. Forsyningstilsynet kan i reguleringsåret træffe afgørelse om, at et gasdistributionsselskabs omkostningsramme skal forhøjes, og justere forrentningsgrundlaget, hvis gasdistributionsselskabet eller gasdistributionsselskaberne som følge af krav, herunder om biogasopgraderingsanlæg, i medfør af lov om gasforsyning, anden lovgivning eller regler i medfør heraf pålægges væsentligt forøgede omkostninger i forhold til de omkostninger, der er lagt til grund for beregning af gasdistributionsselskabets indtægtsramme.
 Stk. 2. Forsyningstilsynet kan i reguleringsåret beslutte, at et gasdistributionsselskabs omkostningsramme skal nedsættes, og justere forrentningsgrundlaget, hvis gasdistributionsselskabet som følge af bortfald af krav i medfør af lov om gasforsyning, anden lovgivning eller regler i medfør heraf pålægges væsentligt lavere omkostninger i forhold til de omkostninger, der er lagt til grund for beregning af gasdistributionsselskabets indtægtsramme.
Pristalsudvikling § 14. Ved justeringer for pristalsudvikling anvendes et sammenvejet indeks med 70 pct. lønandel og 30 pct. materialeandel.
Lønindekset er Danmarks Statistiks lønindeks for virksomheder og organisationer for ansatte i industrien.
Materialeindekset er Danmarks Statistiks prisindeks for indenlandsk vareforsyning.
 Stk. 2. Såfremt Danmarks Statistik justerer indhold og dækningsområde for de anvendte indeks, skal Forsyningstilsynet udmelde, hvorledes pristalsreguleringer herefter vil foretages med henblik på at sikre, at pristalsreguleringen i videst muligt omfang fortsætter på et tilsvarende grundlag.
 Stk. 3. Justeringer som følge af mer- eller mindre driftsomkostninger pristalsreguleres.
Fælles bestemmelser om justering af omkostningsramme og forrentningsgrundlag i reguleringsåret § 15. Omkostninger, der vedrører separate forhold, kan ikke vurderes samlet for at opfylde væsentlighed efter §§ 11-13. Dette gælder også, når der er tale om begivenheder af samme type, som er adskilte projekter.
 Stk. 2. Omkostninger, der vedrører samme forhold, men som f.eks. er spredt over flere år vurderes under et i opfyldelsen af væsentlighed.
 § 16. En afgørelse om justeringer på baggrund af §§ 11-13 fastsætter de årlige beløb, som omkostningsrammen skal justeres med og den årlige udvidelse eller indskrænkning af forrentningsgrundlaget i reguleringsåret.
 Stk. 2. Ved justeringer af omkostningsrammen efter stk. 1, skal omkostningsrammen årligt justeres med et beløb, der dækker de estimerede mer- eller mindre omkostninger til afskrivninger og driftsomkostninger inklusive omkostninger til bortskaffelse af anlæg.
 Stk. 3. Ved justeringer af forrentningsgrundlaget i reguleringsåret efter stk. 1 på baggrund af økonomisk idriftsatte eller ændrede anlæg, skal forrentningsgrundlaget i reguleringsåret justeres for de nye anlægs værdi, de ændrede anlægs mer- eller mindre værdi og for afgang af erstattede eller overflødiggjorte anlæg, såfremt sådanne indgår i gasdistributionsselskabets aktivbase til forrentning.
Stk. 4. Ved beregningen af den årlige udvidelse eller indskrænkning af forrentningsgrundlaget i reguleringsåret efter stk. 3 anvender Forsyningstilsynet anlæggets estimerede værdi i reguleringsåret.
Værdien af anlægget, når anlægget idriftsættes økonomisk, udgør de faktiske omkostninger til anlægget, herunder omkostninger til bortskaffelse af erstattede eller overflødiggjorte anlæg og myndighedspålagte omkostninger i forbindelse hermed.
Stk. 5. Til brug for beregningerne efter stk. 2 og 3 anvender Forsyningstilsynet standardlevetider for anlægskategorier, jf. bilag 1. Forsyningstilsynet anvender endvidere i videst muligt omfang omkostningsækvivalenter for gennemsnitlige omkostninger til drift og vedligeholdelse af anlæg for de anlægskategorier, som der anvendes standardlevetider for og for fastsættelse af forventede driftsomkostninger.
Forsyningstilsynet offentliggør omkostningsækvivalenter på sin hjemmeside.
 Stk. 6. Såfremt et gasdistributionsselskab kan dokumentere, at et konkret anlæg falder uden for de aktuelt fastsatte anlægskategorier, jf. stk. 5, kan gasdistributionsselskabets egne dokumenterede omkostninger anvendes i beregninger efter godkendelse af Forsyningstilsynet.
 Stk. 7. Justeringen af omkostningsrammen og forrentningsgrundlaget i reguleringsåret sker tidligst fra det tidspunkt, hvor gasdistributionsselskabet første gang regnskabsfører omkostninger relateret til afgørelsen.
 Stk. 8. Ansøger et gasdistributionsselskab om justering af omkostningsrammen og forrentningsgrundlaget i reguleringsåret efter det reguleringsår, hvor gasdistributionsselskabet første gang regnskabsførte omkostninger relateret til afgørelsen, jf. § 17, stk. 2, tager Forsyningstilsynet i sin justering af omkostningsrammen og forrentningsgrundlaget i reguleringsåret højde for, at gasdistributionsselskabets omkostningsramme og forrentningsramme kan indeholde delvis dækning af omkostningerne og forrentning forbundet med afgørelsen.
 § 17. Et gasdistributionsselskabs ansøgning om forhøjelse af indtægtsrammen efter §§ 12-13 skal indsendes til Forsyningstilsynet senest sammen med reguleringsregnskabet for det reguleringsår forhøjelsen skal have virkning fra.
Stk. 2. Er ansøgningen ikke modtaget i Forsyningstilsynet senest sammen med reguleringsregnskabet for det reguleringsår, hvor omkostningen er regnskabsført, bortfalder muligheden for at få godkendt en forhøjelse til dækning af omkostninger og forrentning i det pågældende reguleringsår.
Der vil fortsat kunne ansøges om forhøjelse til dækning af de estimerede omkostninger i efterfølgende reguleringsår.
Forhøjelsen vil have virkning fra det reguleringsår, hvor ansøgning er indsendt rettidigt, det vil sige senest sammen med reguleringsregnskabet.
 Stk. 3. Forsyningstilsynet træffer afgørelse om justeringer senest sammen med afgørelsen om indtægtsrammen for det pågældende reguleringsår.
Vedvarende ineffektive distributionsselskaber § 18. Såfremt et gasdistributionsselskabs samlede omkostninger, der dækkes af gasdistributionsselskabets omkostningsramme, i de 3 første år af en reguleringsperiode væsentligt overskrider gasdistributionsselskabets samlede omkostningsrammer i samme periode, kan Forsyningstilsynet vælge at udarbejde en vurdering af, hvorvidt overskridelsen skyldes eksogene faktorer.
Eksogene faktorer er forhold, som gasdistributionsselskabet ikke selv kan påvirke, men som øger gasdistributionsselskabets omkostninger.
Såfremt Forsyningstilsynet vælger at udarbejde en vurdering af, om et selskab er vedvarende ineffektivt, skal Forsyningstilsynet inddrage dokumentation fra gasdistributionsselskabet vedrørende årsagerne til det øgede omkostningsniveau i Forsyningstilsynets vurdering.
Stk. 2. Forsyningstilsynet foretager, på baggrund af den fremsendte dokumentation, en vurdering af, hvorvidt årsagerne til, at gasdistributionsselskabets omkostningsniveau ligger over omkostningsrammen, er eksogene.
Forsyningstilsynet kan, for gasdistributionsselskabets regning, anvende uafhængig ekstern bistand til denne vurdering.
 Stk. 3. Vurderer Forsyningstilsynet, at gasdistributionsselskabets omkostningsniveau ikke skyldes eksogene forhold, og at gasdistributionsselskabet har undladt at reagere på reguleringens indbyggede incitament til at foretage effektiviseringer, træffer Forsyningstilsynet afgørelse om, at gasdistributionsselskabet anses som vedvarende ineffektiv.
Stk. 4. Et gasdistributionsselskab, der er blevet identificeret som værende vedvarende ineffektiv i foregående reguleringsperiode, kan ikke fuldt ud få sin omkostningsramme opjusteret ved overgangen til en ny reguleringsperiode.
Forsyningstilsynet fastsætter omkostningsrammen under hensyn til de effektiviseringskrav, gasdistributionsselskabet er blevet pålagt i den foregående reguleringsperiode.
Forsyningstilsynet kan ved mindre overskridelser efter stk. 1 fastsætte rammen under hensyn til en andel af de pålagte effektiviseringskrav i foregående reguleringsperiode.
Forsyningstilsynet kan endvidere ved fastsættelse af rammen tage hensyn til konkrete effektiviseringsinitiativer, herunder arbejde med asset management, som gasdistributionsselskabet har foretaget.
Kapitel 5 Fastsættelse af forrentning § 19. Forsyningstilsynet fastsætter den forrentningssats, der kan indregnes i indtægtsrammen for den fireårige reguleringsperiode.
Rentesatsen fastsættes for det enkelte gasdistributionsselskab som en risikofri rente fastsat af Forsyningstilsynet samt et risikotillæg, der afspejler risikoforhold og skattepligt i det enkelte gasdistributionsselskab.
Ved fastsættelsen af forrentningssatsen forudsættes en egenkapitalandel på 30 pct.
 Stk. 2. Forsyningstilsynet kan forud for et kalenderår ændre forrentningssatsen med virkning for den resterende del af perioden som følge af ændringer i de forhold, som har ligget til grund for fastsættelse af satsen, jf. stk. 1. Forsyningstilsynet offentliggør på sin hjemmeside kriterier for ændringer i forrentningssatsen.
 Stk. 3. Forsyningstilsynet offentliggør på sin hjemmeside fastsættelsen og grundlaget for sit beslutningsgrundlag, som er anvendt ved fastsættelsen af forrentningssatsen efter stk. 1 og 2.
Kapitel 6 Værdiopgørelse og afskrivning m.v.
 § 20. Afskrivninger på aktiver, som anvendes ved udførelse af distributionsaktiviteter, og som idriftsættes fra og med den 1. januar 2005, beregnes på grundlag af de bogførte anskaffelsespriser inklusive hensættelser til abandonment samt eventuelle finansieringsomkostninger fra og med 2005.
 Stk. 2. Afskrivninger efter stk. 1 beregnes som lige store årlige beløb over anlæggenes forventede økonomiske og tekniske levetid inden for den i bilag 1 angivne standardlevetid, jf. dog stk. 6.
 Stk. 3. Afholdte udgifter, der tilfører et materielt anlægsaktiv nye eller forbedrede egenskaber eller på anden måde forøger det pågældende aktivs nytteværdi eller forlænger anlæggets levetid, klassificeres som forbedringsudgifter og tillægges det pågældende aktivs anskaffelsesværdi.
 Stk. 4. De i stk. 3 nævnte forbedringsudgifter afskrives med lige store årlige beløb over anlæggets restlevetid efter forbedringen, jf. dog stk. 6.
 Stk. 5. Aktiver, der skrottes, straksafskrives og udgår af afskrivningsgrundlaget.
Stk. 6. Såfremt gasdistributionsselskabet ønsker at ændre afskrivningsprincip eller afskrivningsperiode, skal det nye afskrivningsprincip eller afskrivningsperiode anmeldes til Forsyningstilsynets godkendelse.
En ændring godkendes, såfremt gasdistributionsselskabet kan sandsynliggøre, at ændringen i afskrivningsperioden fører til en lavere gennemsnitlig tarif målt i kr. pr. kubikmeter end det maksimum, der må forudses ved afslutningen af den oprindelige afskrivningsperiode uden ændring af afskrivningsprincip eller afskrivningsperiode, set i lyset af den fremtidige forventede transport af gas. Ændringen kan på kort sigt føre til en højere gennemsnitlig tarif end før ændringen. Ændringen vil have virkning fra det efterfølgende reguleringsår.
Stk. 7. Gasdistributionsselskabet begrunder sin forventede fremtidige afsætning af gas ud fra konkrete markedsmæssige og politiske rammevilkår, f.eks.
Energistyrelsens prognoser for energiforbruget, underbyggede prognoser fra gassektoren eller politiske aftaler af betydning for gasforbrugets udvikling.
Anlæg betalt af tredjemand § 21. Aktiver, som er etableret af hensyn til tredjemand og som er betalt af denne, anses som straksafskrevet og indgår ikke i gasdistributionsselskabets fremadrettede forrentningsgrundlag. Ændringer af aktiver, som sker af hensyn til tredjemand, og som er betalt af denne, anses ligeledes som straksafskrevet og indgår ikke i gasdistributionsselskabets fremadrettede forrentningsgrundlag.
Såfremt et aktiv betalt af tredjemand erstatter et eksisterende aktiv, som samtidig skrottes, kan gasdistributionsselskabet dog vælge, at det nye aktiv indgår i gasdistributionsselskabets fremadrettede forrentningsgrundlag.
I dette tilfælde indgår det nye aktiv i beregningsmæssig henseende i gasdistributionsselskabets afskrivningsgrundlag med en værdi, svarende til det skrottede aktivs restværdi, og med en afskrivningsperiode svarende til det, der ville have været det skrottede aktivs resterende afskrivningsperiode.
Gasdistributionsselskabet meddeler sin beslutning til Forsyningstilsynet senest ved indsendelse af reguleringsregnskabet for året, hvor anlægget erstattes og skrottes.
Stk. 2. Aktiver, der betales af tredjemand, holdes regnskabsmæssigt adskilt fra gasdistributionsselskabets øvrige aktiviteter.
Det gælder også indtægter og omkostninger i forbindelse hermed.
 Stk. 3. Såfremt der alene er tale om delvis omkostningsdækning fra tredjemand, skal der være regnskabsmæssig adskillelse mellem de dele af aktivet, der betales af tredjemand, og resten af aktivet.
 Stk. 4. Såfremt der er tale om delvis omkostningsdækning fra tredjemand, skal dette fremgå af aftalen, jf. stk. 1.
 Stk. 5. Indtægter fra tredjemand til dækning af driftsomkostninger modregnes i gasdistributionsselskabets driftsomkostninger.
Kapitel 7 Differencer § 22. Forsyningstilsynet træffer årligt, samtidig med sin afgørelse om et gasdistributionsselskabs indtægtsramme, afgørelse om opgørelse af saldoen af gasdistributionsselskabets differencer (differencesaldo) i reguleringsåret, jf. stk. 2.
 Stk. 2. Et gasdistributionsselskabs differencesaldo opgøres som gasdistributionsselskabets differencesaldo fra året før reguleringsåret, tillagt den difference, der er opstået i reguleringsåret (årets difference), jf. dog stk. 3, og eventuel forrentning efter stk. 5.
Stk. 3. Et gasdistributionsselskab må ikke have en differencesaldo i kundernes favør i mere end 3 på hinanden følgende reguleringsår. 1. pkt. finder ikke anvendelse, såfremt en ændring af en tidligere afgørelse medfører, at der opstår en ny differencesaldo i kundernes favør for det eller de reguleringsår, som afgørelsen vedrører.
En sådan differencesaldo skal være afviklet inden for det reguleringsår, der følger reguleringsåret, hvor den nye afgørelse blev truffet, medmindre Forsyningstilsynet godkender en længere afviklingsperiode.
 Stk. 4. For hvert reguleringsår, hvor opgørelsen efter stk. 2 resulterer i en differencesaldo i kundernes favør, skal gasdistributionsselskabet forelægge Forsyningstilsynet en plan for afviklingen af reguleringsårets aktuelle differencesaldo til Forsyningstilsynets orientering.
Stk. 5. En differencesaldo i kundernes favør forrentes fra den 1. juli i det reguleringsår, hvor differencesaldoen i kundernes favør er opstået, med en procentsats fastsat i henhold til § 5, stk. 1, i renteloven, jf. dog stk. 6 og 7. Resulterer opgørelsen efter stk. 2 i en differencesaldo i kundernes favør i flere på hinanden følgende reguleringsår, udgør beløbet, der skal forrentes fra den 1. juli i reguleringsåret, årets difference i kundernes favør.
Den øvrige del af differencesaldoen i kundernes favør forrentes for hele reguleringsåret.
 Stk. 6. Såfremt der træffes en afgørelse, som ændrer en tidligere afgørelse, og afgørelsen medfører, at der opstår en ny differencesaldo i kundernes favør for det eller de reguleringsår, som afgørelsen vedrører, forrentes differencesaldoen i kundernes favør fra tidspunktet for den nye afgørelse.
 Stk. 7. Et gasdistributionsselskabs differencesaldo i gasdistributionsselskabets favør kan højst udgøre 25 pct. af gasdistributionsselskabets indtægtsramme i reguleringsåret, og overskydende beløb bortfalder.
Stk. 8. Afvikling af en differencesaldo i kundernes favør sker ved, at gasdistributionsselskabet undlader at opkræve en del af de indtægter, som gasdistributionsselskabet i forhold til sine indtægtsrammer i de to reguleringsår, som følger det reguleringsår, for hvilket en differencesaldo i kundernes favør først er opgjort, ellers ville være berettiget til at opkræve.
Afvikling af en difference i gasdistributionsselskabets favør sker ved, at gasdistributionsselskabet opkræver indtægter ud over de indtægter, som gasdistributionsselskabet i forhold til sin indtægtsramme og inden for rammerne af stk. 3, ellers er berettiget til at opkræve.
Stk. 9. Såfremt der træffes en afgørelse, som ændrer en tidligere afgørelse, og afgørelsen medfører, at der opstår en ny differencesaldo i gasdistributionsselskabets favør, finder procentsatsen i stk. 7, 1. pkt. ikke anvendelse.
I sådanne tilfælde vil en gasdistributionsselskabets differencesaldo højst kunne udgøre et beløb svarende til beløbsgrænsen, jf. stk. 7, tillagt ændringen i gasdistributionsselskabets differencesaldo i gasdistributionsselskabets favør som følge af den ændrede afgørelse. 1. og 2. pkt. finder anvendelse i det eller de reguleringsår, som afgørelsen vedrører, samt efterfølgende reguleringsår til og med det reguleringsår, i hvilket Forsyningstilsynet træffer den fornyede afgørelse, eller længere, hvis Forsyningstilsynet godkender det.
Kapitel 8 Fusion og spaltning § 23. Hvis to eller flere gasdistributionsselskaber fusionerer, opgøres den fortsættende eller nye gasdistributionsselskabs indtægtsramme for den resterende del af den reguleringsperiode, hvori fusionen gennemføres, ved at sammenlægge de fusionerende gasdistributionsselskabers indtægtsrammer for denne periode for hele reguleringsår, herunder omkostnings- og forrentningsrammer.
 Stk. 2. Sammenlægning af forrentningsrammerne sker ved, at de fusionerede gasdistributionsselskabers samlede aktiver til forrentning sammenlægges.
 Stk. 3. Ved beregning af indtægtsrammen for den efterfølgende reguleringsperiode efter reglerne i kapitel 2 anvendes de fusionerede gasdistributionsselskabers sammenlagte gennemsnitlige årlige omkostninger, omkostninger i henhold til planen for det fremadrettede behov for distributionskapacitet og systemudvikling og sammenlagte gennemsnitlige årlige værdier af samlede aktiver til forrentning i hele den reguleringsperiode, hvori fusionen er gennemført.
 § 24. Hvis et gasdistributionsselskab spaltes, opgøres indtægtsrammerne for den resterende del af reguleringsperioden for de enkelte spaltede gasdistributionsselskaber på grundlag af den del af indtægtsrammen, herunder den del af omkostnings- og forrentningsrammen, som kan henføres til hver af disse gasdistributionsselskaber.
 Stk. 2. Spaltning af forrentningsrammen sker ved en opdeling af gasdistributionsselskabets aktivbase til forrentning.
 Stk. 3. Ved beregning af indtægtsrammerne for den efterfølgende reguleringsperiode efter reglerne i kapitel 2 opgøres omkostninger og samlede aktiver til forrentning for hver af de spaltede gasdistributionsselskaber på baggrund af de gennemsnitlige årlige omkostninger, omkostninger i henhold til planen for det fremadrettede behov for distributionskapacitet og systemudvikling og gennemsnitlige årlige værdier af aktivbasen til forrentning, der kan henføres til den pågældende gasdistributionsselskab i hele den reguleringsperiode, hvori spaltningen er gennemført.
Kapitel 9 Klageadgang § 25. Forsyningstilsynets afgørelser kan ikke påklages til anden administrativ myndighed end Energiklagenævnet.
 Stk. 2. Klage som nævnt i stk. 1 skal være indgivet skriftligt inden 4 uger efter, at afgørelsen er meddelt.
Kapitel 10 Sanktioner § 26. Medmindre højere straf er forskyldt efter anden lovgivning, straffes med bøde den, der har en differencesaldo i kundernes favør i mere end 3 på hinanden følgende reguleringsår, jf. § 22, stk. 3.
 Stk. 2. Der kan pålægges gasdistributionsselskaber m.v. (juridiske personer) strafansvar efter reglerne i straffelovens kapitel 5.
Kapitel 11 Ikrafttrædelses- og overgangsbestemmelser Differencer i første reguleringsperiode § 27.  Bekendtgørelsen træder i kraft den 1. juli 2022.
 Stk. 2. Bekendtgørelsen har virkning for gasdistributions-selskabers indtægtsrammer fra 1. januar 2023.
 Stk. 3. Bekendtgørelse nr. 768 af 23. juni 2016 om indtægtsrammer og åbningsbalancer for naturgasdistributions-selskaber ophæves.
 Stk. 4. For regnskabsføring finder kapitel 9 i bekendtgørelse nr. 768 af 23. juni 2016 om indtægtsrammer og åbningsbalancer for naturgasdistributionsselskaber anvendelse indtil regler i medfør af § 37 a, stk. 7, i lov om gasforsyning, jf. lovbekendtgørelse nr. 126 af 6. februar 2020, som senest ændret ved lov nr. 923 af 18. maj 2021, træder i kraft.
 Stk. 5. For fastsættelse af effektiviseringskrav finder § 16 i bekendtgørelse nr. 768 af 23. juni 2016 om indtægts-rammer og åbningsbalancer for naturgasdistributionsselskaber anvendelse indtil Forsyningstilsynet fastsætter effektiviseringskrav efter kapitel 3 i denne bekendtgørelse.
 Stk. 6. For sager om beløb til forrentning og afdrag af nettogæld samt forrentning og regenerering af indskudskapital pr. den 31. december 2004, finder § 6, nr. 2, i bekendtgørelse nr. 768 af 23. juni 2016 om indtægtsrammer og åbningsbalancer for naturgasdistributionsselskaber anvendelse indtil udgangen af 2023.
 Stk. 7. Over- eller underdækning opstået som følge af indtægtsrammer i medfør af bekendtgørelse nr. 1699 af 26. november 2020, om energispareydelser i net- og distributionsvirksomheder, indgår i gasdistributionsselskabets samlede differencer efter reglerne i § 2, nr. 6, og § 22 i denne bekendtgørelse, for reguleringsåret 2020.
 Stk. 8. Sager vedrørende regnskabsårene 2005-09 behandles af Forsyningstilsynet eller Energiklagenævnet efter reglerne i bekendtgørelse nr. 38 af 14. januar 2005 om indtægtsrammer og åbningsbalancer for naturgasdistributions-selskaber.
 Stk. 9. Sager vedrørende regnskabsårene 2010-13 behandles af Forsyningstilsynet eller Energiklagenævnet efter reglerne i bekendtgørelse nr. 1401 af 14. december 2009 om indtægtsrammer og åbningsbalancer for naturgasdistributionsselskaber.
 Stk. 10. Sager vedrørende regnskabsåret 2014 behandles for så vidt angår perioden fra 1. januar 2014 til 15. oktober 2014 af Forsyningstilsynet eller Energiklagenævnet efter reglerne i bekendtgørelse nr. 1401 af 14. december 2009 om indtægtsrammer og åbningsbalancer for naturgasdistributionsselskaber.
 Stk. 11. Sager vedrørende regnskabsårene 2014-16 behandles for så vidt angår perioden fra 15. oktober 2014 til 1. juli 2016 af Forsyningstilsynet eller Energiklagenævnet efter reglerne i bekendtgørelse nr. 1117 af 14. oktober 2014 om bekendtgørelse om indtægtsrammer og åbningsbalancer for naturgasdistributionsselskaber.
 Stk. 12. Sager vedrørende regnskabsårene 2016-2022 behandles for så vidt angår perioden fra 1. juli 2016 til 31. december 2022 af Forsyningstilsynet eller Energiklagenævnet efter reglerne i bekendtgørelse nr. 768 af 23. juni 2016 om indtægtsrammer og åbningsbalancer for naturgasdistributionsselskaber.
 § 28. Et gasdistributionsselskabs differencesaldo for reguleringsåret 2023 udgør gasdistributionsselskabets samlede over-/underdækning ultimo 2022, inkl. forrentning, jf. § 22-24 i Bekendtgørelse nr. 768 af 23. juni 2016, om indtægtsrammer og åbningsbalancer for naturgasdistributionsselskaber, tillagt den difference der er opstået i reguleringsåret 2023.
 Stk. 2. I reguleringsårene 2019-2022 kan en differencesaldo i et gasdistributionsselskabs favør højst udgøre den højeste af følgende satser:
 1) 25 pct. af gasdistributionsselskabets indtægtsramme i reguleringsåret.
 2) En procentsats af gasdistributionsselskabets indtægtsramme i reguleringsåret, som svarer til den procentsats, som gasdistributionsselskabets differencesaldo/ over- underdækning i gasdistributionsselskabets favør i foregående reguleringsår udgjorde af gasdistributionsselskabets indtægtsramme i det foregående reguleringsår.
Omkostningsramme i første reguleringsperiode § 29. Et distributionsselskabs omkostningsramme i første reguleringsperiode fastsættes af Forsyningstilsynet i overensstemmelse med § 6 opgøres for årene 2018-2021, idet der ses bort fra bestemmelsen i § 18.
Forrentningsramme i første reguleringsperiode § 30. Et gasdistributionsselskabs forrentningsramme i første reguleringsperiode udgør forrentningen af distributionsselskabets forrentningsgrundlag.
 Stk. 2. Forrentningssatsen i første reguleringsperiode fastsættes efter § 19.
 Stk. 3. Forrentningsgrundlaget i første reguleringsperiode fastsættes på grundlag af den bogførte værdi af aktivbasen til forrentning, som opgjort den 31. december 2022 tillagt 2 pct.
Foreløbig indtægtsramme og effektiviseringskrav i første reguleringsperiode § 31. Et gasdistributionsselskabs foreløbige indtægtsrammer efter §§ 8 og 9 fastsættes med udgangspunkt i oplysninger for årene 20182021.
 Stk. 2. Forsyningstilsynet udmelder de foreløbige indtægtsrammer efter reglerne i § 8, stk. 5-6. De foreløbige indtægtsrammer er vejledende.
Energistyrelsen, den 30. maj 2022 Martin Hansen / Jane Glindvad Kristensen Bilag 1 Standardlevetider Standardlevetider til brug ved opgørelse af afskrivninger på anlæg, som idriftsættes efter den 1. januar 2005, jf. § 20:
