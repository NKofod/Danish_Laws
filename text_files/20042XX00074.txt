Skriftlig fremsættelse (24. februar 2005) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om visse  

 proceduremæssige spørgsmål i forbindelse med kommunalreformen (Lovforslag nr.
L 67).
 Lovforslaget er en del af den lovgivningsmæssige  

 gennemførelse af kommunalreformen.
 Lovforslaget indeholder de generelle regler for overførslen  

 af aktiver og passiver, rettigheder og pligter samt ansatte i forbindelse med  

 de opgaveflytninger, der sker i henhold til kommunalreformen den 1. januar  

 2007.
 Med lovforslaget fastslås princippet om, at aktiver og  

 passiver, rettigheder og pligter samt ansatte følger opgaven.
Det fastsættes således med lovforslaget, at den eller de  

 myndigheder, som en opgave overføres til, overtager de af den afgivende  

 myndigheds aktiver og passiver samt rettigheder og pligter, der udelukkende  

 knytter sig til den opgave, der overføres.
Det følger endvidere af  

 lovforslaget, at de ansatte, der udelukkende eller helt overvejende er  

 beskæftiget med en opgave, der overføres til en anden myndighed, overføres  

 til  

 ansættelse under den pågældende myndighed.
 Lovforslaget sikrer endvidere i forbindelse med nedlæggelsen  

 af myndigheder, at samtlige de pågældende myndigheders aktiver og passiver,  

 rettigheder og pligter samt ansatte overføres til andre myndigheder.
 Fordelingen af aktiver og passiver, rettigheder og pligter  

 samt ansatte skal efter lovforslaget ske forholdsmæssigt mellem samtlige de  

 myndigheder, der modtager opgaver fra en myndighed.
Lovforslaget regulerer de ansattes rettigheder og pligter i  

 forbindelse med overførslen.
Med henblik på at sikre et ensartet retsgrundlag  

 for alle overenskomstansatte og andre ikke-tjenestemandsansatte fastsættes  

 med  

 lovforslaget, at virksomhedsoverdragelsesloven finder tilsvarende anvendelse  

 for de overenskomstansatte m.v., der ikke efter de gældende regler er  

 omfattet  

 af virksomhedsoverdragelsesloven.
Med lovforslaget fastsættes det endvidere,  

 at  

 de tjenestemænd, der overføres, overføres til ansættelse under den nye  

 ansættelsesmyndighed på vilkår, der svarer til de hidtidige vilkår.
 Lovforslaget indeholder en procedure for fastlæggelsen af,  

 hvilke konkrete aktiver og passiver, rettigheder og pligter samt hvilke  

 ansatte, der skal overføres, og til hvilken myndighed overførslen skal ske.  

 Fastlæggelsen heraf skal som udgangspunkt ske inden den 1. april 2006 ved  

 aftale mellem de myndigheder, som berøres af opgaveflytningen.
Der oprettes med lovforslaget fem midlertidige delingsråd,  

 som i tilfælde af, at myndighederne ikke inden den 1. april 2006 kan nå til  

 enighed om en aftale, vil skulle mægle mellem de berørte myndigheder.
Hvis  

 der  

 ikke kan indgås aftale ved mægling, træffer delingsrådet inden den 15. juni  

 2006 beslutning om den konkrete overførsel af aktiver og passiver,  

 rettigheder  

 og pligter samt ansatte.
Delingsrådet, der udpeges af indenrigs- og  

 sundhedsministeren, består efter lovforslaget af en formand samt to  

 medlemmer,  

 der udpeges efter indstilling fra de kommunale parter.
I sager om overførsler  

 til eller fra statslige myndigheder består delingsrådet endvidere af et  

 medlem  

 udpeget efter indstilling fra finansministeren.
 Indenrigs- og sundhedsministeren bemyndiges efter  

 lovforslaget til at fastsætte nærmere regler for fordelingen af aktiver og  

 passiver, rettigheder og pligter samt ansatte mellem de berørte myndigheder.
Lovforslaget undtager myndighedernes forhandlinger,  

 aftaleindgåelse, vedtagelse af mæglingsforslag og delingsrådets beslutninger  

 fra forvaltningslovens regler vedrørende partsaktindsigt, partshøring og  

 begrundelse.
Endvidere fastsættes regler om fortrolighed for så vidt angår  

 aftaleudkast og mæglingsforslag.
 Der fastsættes med lovforslaget særlige regler om  

 myndighedernes pligt til at orientere de ansattes repræsentanter om  

 proceduren,  

 herunder om aftaleudkast og mæglingsforslag, samt om den afgivende myndigheds  

 pligt til at orientere den enkelte ansatte om, til hvilken myndighed den  

 pågældende skal overføres.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 hurtige  

 og velvillige behandling.
