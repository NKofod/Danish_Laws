 Ligningsrådet fandt ikke, at overdragelsen af goodwill i et  

 tandlægeanpartsselskab til et nystiftet interessentskab eller et nystiftet  

 anpartsselskab kunne være omfattet af begrænsning i afskrivningsadgangen, jf.  

 LL § 16 F, stk. 4, da ingen af parterne i overdragelsen havde bestemmende  

 indflydelse.
 Ligningsrådet blev stillet følgende spørgsmål:
 1:
Vil overdragelse af goodwill fra et eksisterende tandlægeselskab til et  

 nystiftet anpartsselskab være omfattet af bestemmelsen i ligningslovens § 16  

 F, stk. 4 med den virkning, at erhververens afskrivningsgrundlag nedsættes  

 til overdragerens skattepligtige fortjeneste? 2:
Vil overdragelse af goodwill fra det eksisterende tandlægeselskab til et  

 nystiftet interessentskab, hvori X og Y hver foretager 50% kapitalindskud, og  

 samtidig deler ledelsen i lige forhold, være omfattet af ligningslovens § 16  

 F, stk. 4 med den virkning, at interessenternes afskrivningsgrundlag  

 nedsættes til overdragerens skattepligtige fortjeneste? Ligningsrådet besvarede spørgsmålene således:
 Sagens omstændigheder var følgende:
 X og Y har siden 1988 drevet tandlægevirksomhed i anpartsselskabsform med  

 en indskudskapital på nominelt kr. 81.000, der er fordelt med 50% til hver  

 med hensyn til såvel kapital - som stemmerettigheder.
 Y ønskede at bringe sin deltagelse i virksomheden til ophør, hvorfor  

 aktiviteten i selskabet påtænktes overdraget til et af X og tandlæge Z  

 nystiftet anpartsselskab eller interessentskab.
Såfremt der stiftedes et anpartsselskab, ville der af de to stiftere blive  

 tegnet kapital med tilhørende stemmerettigheder i lige forhold.
Tilsvarende  

 ville kapitalindskuddet i et eventuelt interessentskab blive fordelt med 50%  

 til hver.
 I det nuværende selskab, hvorfra tandlægevirksomheden påtænktes  

 overdraget, var der etableret en bestyrelse på tre mand bestående af to  

 anpartshavere samt en uvildig person som bestyrelsesformand.
 Ifølge selskabets vedtægter fremgik det, at beslutniner blev truffet af  

 bestyrelsen ved simpel flertalsafgørelse, således at bestyrelsesformandens  

 stemme blev afgørende ved uenighed mellem de to anpartshavere.
 Følgende fremgår af ligningslovens § 16 F, stk. 4:
»Ved overdragelse mellem en person og et selskab m.v. som nævnt i  

 selskabsskattelovens §§ 1 og 2 eller fondsbeskatningslovens § 1 eller mellem  

 sådanne selskaber indbyrdes, hvor den ene af parterne i overdragelsen på  

 grund af aktiebesiddelse, vedtægtsbestemmelse, aftale eller fælles ledelse  

 har bestemmende indflydelse på den anden parts handlemåde, nedsættes  

 erhververens afskrivningsgrundlag efter stk. 1 og 2 til et beløb svarende til  

 overdragerens skattepligtige fortjeneste efter § 16 E.« Bestemmelsens rækkevidde er nærmere uddybet i skatteministeriets cirkulære  

 nr. 133 af 19. august 1996 pkt. 1, der ændrer pkt. 3.5 i cirkulære nr. 97 af  

 26. juni 1995. Det fremgår bl.a., at bestemmende indflydelse f.eks.  

 foreligger, hvor den ene part direkte eller indirekte ejer mere end 50% af  

 aktiekapitalen hos den anden part.
Bestemmende indflydelse kan endvidere  

 foreligge, hvor aktionærkredsen i hvert af selskaberne samlet opfylder kravet  

 om bestemmende indflydelse i begge selskaber.
 Ligningsrådet fandt, således som sagen forelå oplyst, at ingen af  

 overdragelsens parter i forbindelse med nogen af de i spørgsmål 1. eller 2.  

 påtænkte overdragelser kunne anses for at have bestemmende indflydelse i  

 ligningslovens § 16 F, stk. 4's forstand.
