 En kommune rejste spørgsmål om, hvorvidt tilskud, der ydes i form af  

 rabatkuponer til koncerter med rytmisk musik, skal medregnes til den  

 momspligtige værdi hos musikarrangørerne.
Billetstøtteordningen skal formindske forskellen mellem billetpriserne til  

 arrangementer med rytmisk musik og til koncerter med klassisk musik.  

 Ordningen fungerer således, at kommunen sælger kuponhæfter indeholdende 5  

 værdikuponer á 30 kr til personer bosiddende i kommunen.
Et kuponhæfte  

 koster 25 kr.
En værdikupon giver køberen ret til et nedslag i billetprisen svarende til  

 værdikuponens pålydende (30 kr) hos musikarrangører, der er godkendt af  

 kommunens udvalg for rytmisk musik.
Arrangøren kan efterfølgende få udbetalt  

 et beløb svarende til værdikuponens pålydende hos kommunens Fritids og  

 Kulturforvaltning.
Kommunen oplyste, at årsagen til, at der er gennemført en  

 billetstøtteordning i stedet for en abonnementsordning, er den, at der inden  

 for det rytmiske miljø ikke er mulighed for langtidsplanlægning af koncerter  

 og dermed udbydelse af et program, hvortil der kunne knyttes en  

 abonnementsordning.
Formålet har været at yde et generelt tilskud til en  

 række faste spillesteder.
Kommunen fandt, at billetstøtteordningen kan sidestilles med den ordning,  

 hvorefter der ydes tilskud til teatre og publikumsorganisationer til  

 nedsættelse af prisen på abonnementsordninger.
Tilskud til disse  

 abonnementsordninger skal efter nævnsafgørelse nr 278 i momshæfte 13 ikke  

 medregnes til den momspligtige værdi.
 Nævnet traf afgørelse om, at billetstøtteordningen med rabatkuponer kan  

 sidestilles med ovennævnte abonnementsordninger og derfor ikke skal medregnes  

 til den momspligtige værdi.
