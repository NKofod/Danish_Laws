Resumé
  

  

 En journalist klagede til ombudsmanden over Skatteministeriets afslag  

 på aktindsigt i bl.a. korrespondancen mellem Dansk Rederiforening og  

 ministeriet vedrørende indførelse af en ny beskatningsmetode  

 for rederier.
Journalisten klagede endvidere over begrundelsen for afslaget.
Ombudsmanden henviste til to tidligere ombudsmandsudtalelser om  

 rækkevidden af undtagelsesbestemmelsen i offentlighedsloven om  

 "sager om lovgivning". Det var i de nævnte udtalelser lagt  

 til grund at de sager der er omfattet af undtagelsesbestemmelsen, må  

 afgrænses snævert, således at de kun omfatter handlinger og  

 dokumenter med nær tilknytning til den lovgivningspolitiske proces.
Det  

 må som udgangspunkt kræves at der foreligger et  

 lovgivningsprojekt af bestemt, relativt præcist angivet indhold, og at  

 det påtænkte lovforslag forventes fremsat inden for nær  

 fremtid.
Ombudsmanden udtalte herefter at det i denne sag måtte anses for  

 usikkert om der ville blive fremsat et lovforslag, hvornår det i givet  

 fald ville ske, og hvad det konkrete indhold af et sådant lovforslag  

 ville blive.
Betingelsen om at der skal være tale om et  

 lovgivningsprojekt af et relativt præcist angivet indhold, var derfor  

 ikke opfyldt.
Ombudsmanden kritiserede Skatteministeriets begrundelse for  

 afslaget og henstillede til ministeriet at træffe en ny  

 afgørelse i sagen. (J.nr. 1998-2661-201).
Aktindsigt i sag om ny beskatningsmetode for  

 rederier.
Lovgivningssag? Begrundelse A, der var journalist, klagede til mig over at  

 Skatteministeriet havde givet ham afslag på aktindsigt.
 Det fremgik af sagen at A den 28. august 1998 bad  

 Skatteministeriet om aktindsigt i "korrespondance samt postlister  

 imellem Dansk Rederiforening og Skatteministeriet vedr. ny beskatningsmetode  

 af rederier".
Den 8. september 1998 afslog ministeriet at  

 imødekomme As anmodning om aktindsigt.
Som begrundelse for  

 afslaget anførte ministeriet følgende:
 "...
Efter offentlighedslovens § 2, stk. 2, er sager om  

 lovgivning kun undergivet aktindsigt, for så vidt lovforslag er fremsat  

 i folketinget.
Anmodning om aktindsigt kan derfor først  

 imødekommes efter fremsættelsen af et evt. lovforslag." Den 10. september 1998 klagede A til mig over  

 Skatteministeriets afgørelse.
Om ministeriets afgørelse  

 anførte han bl.a.:
"Jeg mener ikke, at afslaget holder, da den  

mulige kommende beskatningsmetode kun er et forslag fra  

 Rederiforeningen." Den 24. september 1998 bad jeg Skatteministeriet om en  

 udtalelse om sagen og om udlån af sagens akter.
 I sin udtalelse af 30. september 1998 skrev  

 Skatteministeriet følgende om begrundelsen for afslaget:
 "...
Afslaget er begrundet i hensynet til beskyttelsen af den  

 politiske proces.
Der er påbegyndt en teknisk udredning af mulighederne  

 for at indføre en ny beskatningsform for rederier.
Formålet  

 hermed er at skaffe et beslutningsgrundlag for skatteministeren om ny  

 lovgivning.
Så længe alle muligheder så at sige skal  

 drøftes, er det mildt sagt ikke hensigtsmæssigt, hvis der via  

 f.eks. en avis går politik i sagen inden ministeren har truffet endelig  

 beslutning om, hvorledes et lovforslag skal udformes.
..." Jeg sendte den 6. oktober 1998 Skatteministeriets  

 udtalelse til A til orientering og eventuelle bemærkninger.
I en telefax af 7. oktober 1998 kommenterede A  

 ministeriets udtalelse.
A skrev bl.a. følgende:
 "Skatteministeriet fremkommer ikke med en eneste  

 juridisk begrundelse for at afslå aktindsigt, der som bekendt er  

 lovhjemlet.
 ...
Det fremgår samtidig, at man i Skatteministeriet er  

 i gang med at skaffe et beslutningsgrundlag for ministeren.
Ergo er intet  

 fastlagt i Skatteministeriet p.t." Jeg sendte den 1. december 1998 As brev til  

 Skatteministeriets orientering og eventuelle bemærkninger.
 Den 21. december 1998 skrev Skatteministeriet  

 således:
"Skatteministeriets Departement har for så vidt  

 ikke bemærkninger til (A)s skrivelse af 7. oktober 1998 andet end  

 at der i afslaget på anmodningen om aktindsigt udtrykkeligt henvises  

 til offentlighedslovens § 2. Det bemærkes, at arbejdet med beskrivelsen  

 af Rederiforeningens og Søfartsstyrelsens ønsker/krav til en  

 evt ny beskatningsordning for skibe forventes afsluttet og lagt op til  

 beslutning hos skatteministeren i løbet af januar/februar  

 1999." Om sagens videre forløb oplyste skatteministeriet  

 den 12. maj 1999 telefonisk over for en af mine medarbejdere at ministeren  

 endnu ikke havde truffet beslutning om fremsættelse af lovforslag  

 vedrørende den pågældende beskatningsmetode.
Ombudsmandens udtalelse "1. Begrundelsen for afgørelsen om  

 aktindsigt Forvaltningslovens (lov nr. 571 af 19. december 1985) §§  

 22 og 24, stk. 1 og 2, lyder således:
§ 22. En afgørelse  

 skal, når den meddeles skriftligt, være ledsaget af en  

 begrundelse, medmindre afgørelsen fuldt ud giver den  

 pågældende part medhold. § 24. En begrundelse for en  

 afgørelse skal indeholde en henvisning til de retsregler, i henhold  

 til hvilke afgørelsen er truffet.
I det omfang, afgørelsen  

 efter disse regler beror på et administrativt skøn, skal  

 begrundelsen tillige angive de hovedhensyn, der har været bestemmende  

 for skønsudøvelsen.
Stk. 2. Begrundelsen skal endvidere om  

 fornødent indeholde en kort redegørelse for de oplysninger  

 vedrørende sagens faktiske omstændigheder, som er tillagt  

 væsentlig betydning for afgørelsen. Skatteministeriet henviste i sin afgørelse af 8.  

 september 1998 til offentlighedslovens § 2, stk. 2. Ved lov nr. 276 af 13.  

 maj 1998 om ændring af lov om offentlighed i forvaltningen blev  

 bestemmelsen i § 2, stk. 2, imidlertid flyttet til § 2, stk. 1, 2. pkt.
 Som det fremgår, skal begrundelsen for en  

 afgørelse ud over en henvisning til de relevante retsregler om  

 fornødent også indeholde en kort redegørelse for de  

 oplysninger vedrørende sagens faktiske omstændigheder som er  

 tillagt væsentlig betydning for sagen.
Ministeriet har ikke i sin afgørelse redegjort for  

 hvilke faktiske omstændigheder der var tillagt vægt ved  

 vurderingen af at der var tale om en sag om lovgivning efter  

 offentlighedslovens § 2, stk. 1, 2. pkt.
Da det er en forudsætning for  

 at anvende bestemmelsen at der er tale om en sag om lovgivning,  

 burde ministeriets afgørelse have indeholdt oplysninger der viste at  

 der var tale om en sådan sag.
2. Afgørelsen om aktindsigt Som nævnt ovenfor henviste Skatteministeriet i sin  

 afgørelse til offentlighedslovens (lov nr. 572 af 19. december 1985 om  

 offentlighed i forvaltningen med senere ændringer) § 2, stk. 2.  

 Bestemmelsen   der som anført var blevet flyttet til § 2, stk. 1, 2.  

 pkt.   lyder således:
Sager om lovgivning, herunder bevillingslove, er kun  

 omfattet af loven, for så vidt lovforslag er fremsat for  

 Folketinget. Jeg har tidligere behandlet det generelle  

 spørgsmål om hvad der forstås ved udtrykket sager om  

 lovgivning.
I en sag omtalt i Folketingets Ombudsmands beretning for  

 året 1991, s. 47ff, udtalte jeg følgende:
 ...
Offentlighedslovens sagsbegreb er ikke defineret i  

 lovteksten og er heller ikke søgt præciseret i forarbejderne.  

 Loven må således antages at henholde sig til sædvanlig  

 sprogbrug og tilsvarende administrative traditioner.
Det giver sjældent  

 fortolkningsproblemer, når der begæres aktindsigt i sager i  

 gængs forstand, dvs. konkrete afgørelsessager.
Er der derimod  

 tale om forvaltningens faktiske virksomhed, om mere omfattende  

 enkeltdispositioner eller om forvaltningens generelt prægede  

 virksomhed, er sagsbegrebet helt upræcist og i realiteten  

 indholdsløst som selvstændigt kriterium for fastlæggelse  

 af lovens anvendelsesområde.
 ...
Ved fortolkningen af udtrykket sager om  

 lovgivning og den heraf følgende undtagelse må det  

 afgørende efter min mening være undtagelsesbestemmelsens  

 formål sammenholdt med lovens ordning i øvrigt.
Formålet  

 er at beskytte den politiske beslutningsproces.
Offentlighedsloven indeholder  

 ikke nogen almindelig undtagelsesbestemmelse til beskyttelse heraf.
I stedet  

 er der på begrænsede områder, hvor politiske synspunkter i  

 særlig grad gør sig gældende, gjort undtagelse til  

 beskyttelse af netop denne, eller netop denne del af den politiske  

 beslutningsproces.
Jeg henviser ud over § 2, stk. 2, til bestemmelserne i  

 lovens § 10, nr. 1, og § 10, nr. 2. Denne lovgivningsteknik indebærer  

 efter min mening, at sagsbegrebet i § 2, stk. 2, må afgrænses  

 snævert, og således at det kun omfatter handlinger og dokumenter  

 med nær tilknytning til den lovgivningspolitiske proces.
Fortolkningen af § 2, stk. 2, må principielt  

 være den samme, uanset om der begæres aktindsigt, før  

 sagen forelægges for Folketinget, og der kun er tale om en  

 tidsbegrænset undtagelse, eller aktindsigt begæres, efter at  

 projektet er opgivet, og der er tale om en definitiv undtagelse fra  

 aktindsigt, jf. ovenfor under 1. I praksis vil situationerne dog nok  

 være temmelig forskellige.
Hensynet til beskyttelse af den politiske  

 beslutningsproces - som må være afgørende i  

 tvivlstilfælde - vil formentlig normalt stå stærkere,  

 når projektet stadig er i live og ønskes forelagt for  

 Folketinget, end i situationer hvor der begæres aktindsigt i et opgivet  

 projekt.
 3. Afgrænsningsproblemet består bl.a. i  

 forhold til centraladministrationens arbejde med generelle  

 spørgsmål, undersøgelsesvirksomhed, planlægning  

 mv., hvor lovgivning nok er en mulighed, men en fjern og usikker  

 mulighed.
Efter min opfattelse må det som udgangspunkt for  

 anvendelse af § 2, stk. 2, kræves, at der foreligger et  

 lovgivningsprojekt af et bestemt, relativt præcist angivet indhold,  

 særlig i henseende til, hvilke emner der søges reguleret.
Det  

 må endvidere normalt kræves, at det påtænkte  

 lovforslag forventes fremsat inden for nær fremtid.
Et præcist  

 angivet, men omfattende lovgivningsprojekt vil naturligvis kunne være  

 meget tidkrævende, f.eks. ved overgivelse af opgaven til et  

 særligt lovforberedende udvalg.
I så fald må tidsfaktoren  

 komme i anden række og hovedvægten lægges på den  

 målrettede virksomhed.
... I en senere sag omtalt i Folketingets Ombudsmands  

 beretning for året 1992, s. 53ff, behandlede jeg ligeledes  

 spørgsmålet om rækkevidden af bestemmelsen om aktindsigt i  

 sager om lovgivning.
Sagen drejede sig om afslag på en begæring  

 om aktindsigt i en handlingsplan vedrørende anvendelsen af biomasse i  

 energiforsyningen.
Jeg udtalte bl.a. følgende:
 Handlingsplanudkastet er udformet som et oplæg  

 til politiske forhandlinger, og det er forudsat, at der skal fremlægges  

 en endelig handlingsplan fra regeringens side, før der træffes  

 beslutning om det videre administrative og politiske forløb, herunder  

 eventuel fremsættelse af lovforslag.
 Det er usikkert, om der vil blive udarbejdet lovforslag,  

 herunder udkast til aktstykker, på hvilke områder det i givet  

 fald vil ske, og hvornår.
Under disse omstændigheder kan betingelsen om, at  

 der skal foreligge et lovgivningsprojekt af et bestemt, relativt  

 præcist angivet indhold, ikke siges at være opfyldt.
Der er  

 heller ikke oplysninger om, at lovforslag kan forventes fremsat inden for  

 nær fremtid.
Den omstændighed, at den igangværende proces,  

 som udkastet indgår i, eventuelt munder ud i lovforslag, kan  

 således ikke begrunde, at der er meddelt afslag på aktindsigt  

 under henvisning til offentlighedslovens § 2, stk. 2. At der eventuelt vil  

 blive udfærdiget ét eller flere aktstykker som resultat af  

 forhandlingerne, kan heller ikke begrunde, at der ikke gives aktindsigt i  

 udkastet til biomassehandlingsplan, i hvert fald ikke i udkastet som  

 helhed.
Det er således min opfattelse, at der ikke i  

 bestemmelsen i offentlighedslovens § 2, stk. 2, er grundlag for at afvise at  

 give aktindsigt i Udkast til biomassehandlingsplan. I denne sag er der bedt om aktindsigt i bl.a.  

 korrespondance mellem Skatteministeriet og Dansk Rederiforening  

 vedrørende indførelse af en ny beskatningsmetode.
 På tidspunktet for begæringen om aktindsigt  

 bestod den i sagen foreliggende brevveksling mellem ministeriet og  

 Rederiforeningen alene af notater som dels indeholder en beskrivelse af den i  

 andre europæiske lande gældende tonnagebeskatningsordning og dels  

 indeholder et oplæg til hvordan en tilsvarende ordning i Danmark kan se  

 ud.
Ministeriet har i sin udtalelse af 30. september 1998  

 anført at man har påbegyndt en teknisk udredning af  

 mulighederne for at indføre en ny beskatningsform for rederier. Der er imidlertid ikke oplysninger om at Skatteministeriet  

 på tidspunktet for anmodningen om aktindsigt havde til hensigt at  

 fremsætte lovforslag om en ny beskatningsordning.
Der var alene  

 iværksat et teknisk udredningsarbejde som skulle skabe et  

 beslutningsgrundlag for skatteministeren.
 Det måtte således på dette tidspunkt  

 anses for usikkert om der ville blive fremsat et lovforslag om en ny  

 beskatningsordning, hvornår det i givet fald ville ske, og hvad det  

 konkrete indhold af et sådant lovforslag i givet fald ville blive.
Den ovenfor omtalte betingelse om at der skal være  

 tale om et lovgivningsprojekt af et bestemt, relativt præcist angivet  

 indhold, var således på ingen måde opfyldt.
Der er i  

 øvrigt ikke oplysninger om at denne betingelse er blevet opfyldt,  

 efter afgørelsen blev truffet.
Jeg har underrettet Skatteministeriet om min opfattelse og  

 har anmodet ministeriet om at træffe en ny afgørelse i  

 sagen." Skatteministeriet meddelte mig efterfølgende at  

 ministeriet den 8. juni 1999 havde givet A aktindsigt i den  

 pågældende korrespondance.
 Jeg foretog herefter ikke videre i sagen.
 NOTER: (*1) FOB 1992, s. 53.
