(Til rektorerne ved børnehave- og  

 fritidspædagogseminarierne) I forbindelse med gennemgang af børnehave- og fritidspædagogseminariernes  

 lønningsregnskaber er rigsrevisionen blevet opmærksom på forskellige  

 problemer ved beregningen af tjenestetiden for lærere m.fl.
Rigsrevisionen  

 har herunder dels fremdraget nogle forhold, der må antages at være i strid  

 med - eller i alt fald at savne hjemmel i - gældende tjenestetidsregler, dels  

 givet udtryk for, at der i øvrigt synes at herske nogen usikkerhed med hensyn  

 til forståelsen af tjenestetidsreglerne.
I denne anledning skal man indledningsvis indskærpe nødvendigheden af  

 overholdelsen af ministeriets cirkulære af 20. januar 1972 om tjenestetiden  

 for lærere m.fl. ved børnehave- og fritidspædagogseminarierne og i  

 tilslutning hertil henlede opmærksomheden på cirkulæreskrivelse af 30.  

 november 1972 med supplerende bestemmelser om og eksempler på beregning af  

 tjenestetid.
Eventuelle tvivlsspørgsmål må rejses over for  

 undervisningsministeriet.
 For så vidt angår de af rigsrevisionen fremdragne forhold bemærkes  

 følgende:
1. Ved en række af børnehave- og  

 fritidspædagogseminarierne tillægges der de faste lærere 44 timer for  

 medvirken i de 2 uger, der i tjenestetidscirkulæret af 20. januar 1972 er  

 afsat til henholdsvis  studiebesøg, ekskursioner m.v. og fællestimer, som en  

 fast bestanddel af årstimetallet uden hensyn til, om det svarer til det  

 gennemsnitlige ugentlige timetal.
Det fremgår af tjenestetidscirkulærets  

 afsnit I, pkt. 5, b. og c., jf. cirkulæreskrivelsen af 30. november 1972, at  

 de nævnte 2 uger  skal medregnes i forhold til det gennemsnitlige ugentlige  

 timetal for vedkommende lærer således, at der først foretages en  

 sammenlægning af ordinære undervisningstimer med timer i medfør af deltagelse  

 i studierejser, studievejledningstimer (efter omregning),  

 specialeundervisningstimer (efter omregning) samt timer i medfør af  

 virksomhed som eksaminator i henhold til tjenestetidscirkulærets afsnit I,  

 pkt. 5, a., d. og e., sammenholdt med afsnit II, pkt. 1 og 2, at der dernæst  

 foretages en beregning af det gennemsnitlige ugentlige timetal ved at  

 dividere det sammenlagte timetal med 38, og at det gennemsnitlige ugentlige  

 timetal herefter multipliceres med 2 og lægges til årstimetallet som dækning  

 for medvirken i de 2 uger til studiebesøg, ekskursioner m.v. og fællestimer;  

 d.v.s., at det først sammenlagte årstimetal omregnes efter forholdet 38: 40.  

 Til det senest fremkomne årstimetal lægges endelig foredragstimer (efter  

 omregning), timer for virksomhed som hovedlærer og aldersreduktion, jf.  

 tjenestetidscirkulærets afsnit II, pkt. 3 til 5. Man skal anmode om, at  

 timetalsberegningerne må blive foretaget i overensstemmelse hermed.
2. Der foretages ved nogle af børnehave- og  

 fritidspædagogseminarierne en opgørelse af timetallet på grundlag af  

 almindelige brøker af timetal eller afrundede hele timetal, uanset at det i  

 cirkulæreskrivelse af 30. november 1972 er anført, at mellemresultater skal  

 beregnes med 2 decimaler, således at der først ved den afsluttende  

 sammentælling sker en forhøjelse af en evt. overskydende decimalbrøk til  

 nærmeste hele tal.
Man skal anmode om, at timetalsopgørelserne må blive  

 foretaget i overensstemmelse med det i cirkulæreskrivelsen anførte.
3. Der er efter det oplyste ved de fleste børnehave-  

 og fritidspædagogseminarier tillagt lærere, der varetager skemalægning, en  

 reduktion i det pligtige undervisningstimetal på 80 - 180 timer.
I en  

 betænkning, der for nylig er afgivet af Udvalget til undersøgelse af de  

 administrative problemer på børnehave- og fritidspædagogseminarier, er der  

 også refereret til eksistensen af en særlig skemalægningsordning.
Man må fra  

 undervisningsministeriets side være enig med rigsrevisionen i, at der ikke  

 efter gældende regler ses at være hjemmel til at yde timereduktion for  

 skemalægning, og man skal derfor snarest muligt og inden 15. september 1978  

 fra børnehave- og fritidspædagogseminarierne udbede sig oplysning om,  

 hvorvidt der ydes timereduktion (eller evt. anden form for vederlag) for  

 skemalægning, og - i bekræftende fald - en redegørelse for ordningen med  

 oplysning om, hvor mange reduktionstimer (eller hvilket vederlag) der ydes,  

 hvilket beregningsgrundlag der anvendes, og hvorlænge ordningen har bestået.
 4. Der er desuden af rigsrevisionen rejst spørgsmål om  

 grundlaget for beregning af timetallet ved børnehave- og  

 fritidspædagogseminarierne i specialeugerne.
 Ministeriet vil senere vende tilbage til dette spørgsmål.
 P.M.V.
 E.B.
