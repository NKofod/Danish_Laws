 Et pengeinstitut tilbageholdt et afgiftsbeløb ved en frigivelse af en  

 kapitalpensionskonto og forrentede det ikke til fordel for kontohaver i  

 tidsrummet indtil overførsel.
 Tilsynet udtalte, at dette ikke var i strid med loven, såfremt det var  

 det rigtige beløb pengeinstituttet havde tilbageholdt.
 Tilsynets skrivelse af 30. januar 1985 vedrørende klage over, at et  

 tilbageholdt afgiftsbeløb ved frigivelse af kapitalpensionskonto ikke  

 forrentedes til fordel for kontohaver i tidsrummet indtil overførsel til  

 staten.
 Statsskattedirektoratet har til brug ved sagen anmodet om en udtalelse,  

 hvoraf fremgik, at afgiftspligten for kontohavers vedkommende indtræder på  

 tidspunktet for udbetalingen, og at kontohaveren ikke hæfter for afgiften,  

 såfremt pengeinstituttet ved udbetalingen har indeholdt det rette beløb.
 Da kontohaveren ikke hæftede for afgiftsbeløbet, såfremt pengeinstituttet  

 havde tilbageholdt det rette beløb, fandt tilsynet ikke, at pengeinstituttet  

 havde handlet i strid med god bank- og sparekassespraksis ved ikke at have  

 betalt renter af afgiftsbeløbet.
