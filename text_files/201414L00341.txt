Betænkning afgivet af Børne- og Undervisningsudvalget den 9. december 2014 Betænkning over Forslag til lov om ændring af dagtilbudsloven, lov om individuel boligstøtte, lov om social pension og lov om højeste, mellemste, forhøjet almindelig og almindelig førtidspension m.v.
(Anvendelse af eIndkomst ved indtægtsregulering af økonomisk fripladstilskud m.v.) [af ministeren for børn, ligestilling, integration og sociale forhold (Manu Sareen)]:
1. Ændringsforslag Ministeren for børn, ligestilling, integration og sociale forhold har stillet 5 ændringsforslag til lovforslaget.
2. Udvalgsarbejdet Lovforslaget blev fremsat den 12. november 2014 og var til 1. behandling den 18. november 2014. Lovforslaget blev efter 1. behandling henvist til behandling i Børne- og Undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for børn, ligestilling, integration og sociale forhold sendte den 8. oktober 2014 dette udkast til udvalget, jf.
BUU alm. del  bilag 3. Den 12. november 2014 sendte ministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til ministeren for børn, ligestilling, integration og sociale forhold til skriftlig besvarelse, som denne har besvaret. 2 af udvalgets spørgsmål og ministerens besvarelse heraf er optrykt som bilag til betænkningen.
3. Indstilling og politiske bemærkninger Udvalget indstiller lovforslaget til vedtagelse med de stillede ændringsforslag.
Dansk Folkeparti støtter hensigten med lovforslaget om at effektivisere og forenkle administrationen.
Dansk Folkeparti støtter, at der kommer en mere enkel og præcis administration, så fripladstilskuddet er baseret på de faktiske tal og som udgangspunkt kan baseres på oplysninger, som er i systemet i forvejen, så man skal oplyse så lidt som muligt.
For langt de fleste vil det ikke være noget problem, men være en forenkling.
Dansk Folkeparti er bekymret for den gruppe, som ikke er i stand til at kommunikere digitalt, eller som ikke magter det.
Denne gruppe er ikke i stand til selv at søge om fritagelse.
Dansk Folkeparti ser med tilfredshed ministerens svar på spørgsmål 1 og 2, hvor der bl.a. svares: »Kommunerne har gennemført og fortsætter et opsøgende arbejde for at fritage borgere, der ikke kan forventes at sørge for det selv, herunder beboere på institutioner for kognitivt handicappede samt socialt udsatte.« Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af ministeren for børn, ligestilling, integration og sociale forhold, tiltrådt af udvalget:
 1) I undertitlen ændres »eIndkomst« til: »indkomstregisteret«.
[Præcisering af terminologi i lovens undertitel] Til § 1 2) I den under nr. 1 foreslåede ændring af §§ 44, 64 og 77 ændres »eIndkomst« til: »indkomstregisteret, jf. lov nr. 403 af 8. maj 2006 om et indkomstregister,«.
[Præcisering af terminologi] 3) Nr. 3 affattes således:
»3. I § 93, stk. 1, ændres »tilbagebetales,« til: »tilbagebetales, jf. dog § 93 a,«.« [Teknisk korrektion] 4) I nr. 6 indsættes i den indledende tekst efter »indsættes«: »før overskriften før § 94«.
[Teknisk korrektion. ] 5) I den under nr. 6 foreslåede § 93 a ændres »§ 76, stk. nr. 1« til: »§ 76, stk. 1, nr. 1«.
[Teknisk korrektion] Bemærkninger Til nr. 1 og 2 Med ændringsforslagene bringes den anvendte terminologi i overensstemmelse med dansk retskrivning som angivet i Retskrivningsordbogen.
Endvidere præciseres bestemmelsen med en henvisning til lov om et indkomstregister.
Til nr. 3 Med ændringsforslaget er der alene tale om en teknisk korrektion, idet der rettes op på en forkert henvisning.
I lovforslaget er der angivet ordet »tilbagebetaling«, hvor der i stedet skulle have været anvendt ordet »tilbagebetales«, jf. dagtilbudslovens § 93, stk. 1.
Til nr. 4 Med ændringsforslaget er der alene tale om en teknisk korrektion, idet det præciseres, at den foreslåede § 93 a skal indsættes i dagtilbudsloven før overskriften Inddrivelse.
Til nr. 5 Med ændringsforslaget er der alene tale om en teknisk korrektion som følge af en fejl i henvisningen til dagtilbudslovens § 76, stk. 1, nr. 1.
Ane Halsboe-Jørgensen (S) Julie Skovsby (S) Karin Gaardsted (S) Annette Lind (S) Orla Hav (S) Rasmus Horn Langhoff (S) Troels Ravn (S) Lotte Rod (RV) nfmd.
Jeppe Mikkelsen (RV) Marlene Borst Hansen (RV) Annette Vilhelmsen (SF) fmd.
Trine Mach (SF) Rosa Lund (EL) Lars Dohn (EL) Henning Hyllested (EL) Karen Ellemann (V) Peter Juel Jensen (V) Finn Thranum (V) Louise Schack Elholm (V) Anni Matthiesen (V) Tina Nedergaard (V) Jens Ejner Christensen (V) Alex Ahrendtsen (DF) Bent Bøgsted (DF) Marie Krarup (DF) Martin Henriksen (DF) Merete Riisager (LA) Thyra Frank (LA) Daniel Rugholm (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 62 Bilagsnr.
Titel Oversigt over spørgsmål og svar vedrørende L 62 Bilag 2 2 af udvalgets spørgsmål til ministeren for børn, ligestilling, integration og sociale forhold og dennes svar herpå Spørgsmålene og svarene er optrykt efter ønske fra DF.
 Spørgsmål 1:
Hvordan vil ministeren konkret sikre, at den store gruppe borgere, som ikke har digital post, som ikke er undtaget, og som ikke af sig selv formår at blive omfattet af digital post eller undtaget herfor, ikke bliver dårligere stillet end andre borgere? Svar:
 Lov om Offentlig Digital Post administreres af Digitaliseringsstyrelsen, der derfor også har det overordnede ansvar for implementering af loven, herunder den obligatoriske tilslutning af borgere.
 Digitaliseringsstyrelsen har i den forbindelse oplyst følgende:
 »De borgere, som endnu ikke har været logget på deres digitale postkasse, og som efter 1. november modtager post digitalt, orienteres i et papirbrev om, at de har modtaget Digital Post, den første gang, de modtager Digital Post fra en offentlig afsender.
Alle borgere, der logger på Digital Post, bliver bedt om at oplyse en mail-adresse og/eller et telefonnummer.
På den måde kan der sendes en advisering pr. mail og/eller en SMS hver gang, der er ny Digital Post.
 Kommunerne har gennemført og fortsætter et opsøgende arbejde for at fritage borgere, der ikke kan forventes at sørge for det selv, herunder beboere på institutioner for kognitivt handicappede samt socialt udsatte.
Borgere, der har svært ved det digitale, vil få hjælp.
Hvis der er særlige forhold, som gør, at nogle borgere ikke kan betjene sig digitalt, kan de blive fritaget.
En borger ansøger om fritagelse ved at møde op i kommunens borgerservice, så man kan få den rette vejledning.
Hvis ikke man selv kan møde op, kan man ansøge om fritagelse ved hjælp af fuldmagt.
Den enkelte borger har også mulighed for at give andre, de stoler på, adgang til at læse deres digitale post i stedet for at blive fritaget.« Endelig skal det nævnes, at der i forbindelse med L62 er afsat 1,5 mio. kr. til en informationsindsats overfor borgerne.
Denne informationsindsats påtænkes at blive koordineret med lignende informationsindsatser på bl.a. boligstøtte- og pensionsområdet.
 Spørgsmål 2:
Vil ministeren i fortsættelse af spørgsmål 1 præcisere kommunens forpligtelser i denne henseende? Svar:
 I svaret på spørgsmål 1 findes en gennemgang af overgangen til obligatorisk digital post og muligheden for at blive fritaget herfor, herunder en beskrivelse af kommunernes rolle i den forbindelse.
I tillæg hertil kan det nævnes, at kommunerne som udgangspunkt skal bistå borgere med rådgivning og vejledning i forhold til at anvende kommunens selvbetjeningsløsning ved ansøgning om økonomisk fripladstilskud.
Der kan dog være særlige forhold, som gør, at nogle borgere, trods vejledningshjælp fra kommunen, ikke kan anvende de digitale selvbetjeningsløsninger.
Disse borgere vil kunne blive fritaget for kravet om obligatorisk digital ansøgning om økonomisk fripladstilskud.
