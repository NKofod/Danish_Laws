Fremsat den 28. oktober 1998 af  

 justitsministeren (Frank Jensen) Forslag til Lov om ophævelse af lov om voldgift i  

 tvistigheder angående han	del med husdyr § 1 Lov nr. 94 af 15. marts 1939 om voldgift i tvistigheder angående  

 handel med husdyr ophæves.
§ 2 Stk. 1. Loven træder i kraft den 1. april 1999.
 Stk. 2. Er anmodning om udmelding af voldgiftsmænd  

 indgivet til dommeren inden lovens ikrafttræden, finder de hidtil  

 gældende regler anvendelse.
Bemærkninger til lovforslaget Almindelige bemærkninger Indholdsfortegnelse Side 1. Indledning	2 2. Gældende ret 	2 2.1. Lovens forhistorie ...........................	2 2.2.Voldgiftsrettens sammensætning ..................	3 2.3.Voldgiftsrettens kompetence .....................	3 2.4.Behandlingen af voldgiftssagerne ................	3 2.5.Sagsomkostninger ................................	4 2.6.Sagsantal .......................................	4 3. Justitsministeriets overvejelser 	4 4. Lovforslagets økonomiske og administrative konsekvenser  

 m.v. 	5 5. Hørte myndigheder m.v.	5 1. Indledning Formålet med lovforslaget er at ophæve  

 husdyrvoldgiftsretterne, idet der ikke længere ses at være et  

 behov for at opretholde særlige voldgiftsretter til behandling af sager  

 om mangler ved husdyr, og idet det administrative arbejde, der er forbundet  

 med at udpege sagkyndige voldgiftsmænd, står i misforhold til det  

 begrænsede antal sager, der behandles af husdyrvoldgiftsretterne.
 Forslaget vil medføre, at sager om mangler ved  

 husdyr fremover skal behandles af de almindelige domstole.
2. Gældende ret 2.1. Lovens forhistorie Den første husdyrvoldgiftslov blev  

 gennemført ved lov nr. 84 af 19. april 1907. Loven blev  

 gennemført på baggrund af et ønske fra landbrugets  

 repræsentanter om at få tvister om mangler ved husdyr afgjort  

 hurtigere og billigere end ved de almindelige domstole, og om at tvisterne  

 blev afgjort af personer, der havde praktisk kendskab til handel med  

 husdyr.
Efter 1907-loven bestod husdyrvoldgiftsretterne alene af  

 lægmænd, og da der kun sjældent medvirkede advokater, blev  

 sagerne således afgjort uden medvirken af juridisk sagkundskab.
Dette  

 gav anledning til en del kritik af systemet, og efter gennemførelsen  

 af retsplejeloven i 1916 blev det gjort gældende, at loven havde mistet  

 sin eksistensberettigelse, idet voldgiftsinstitutionen kun kunne forsvares  

 som en nødordning, sålænge den ældre retsplejes  

 langsomhed og omstændelighed medførte, at retssager ved de  

 almindelige domstole trak urimeligt længe ud.
På denne baggrund blev der i 1936 nedsat et udvalg  

 bestående af jurister, veterinærer og  

 landbrugsrepræsentanter med professor, dr.jur.
Stephan Hurwitz som  

 formand til at gennemgå de gældende regler.
Udvalget afgav  

 betænkning i 1938 (optrykt i Rigsdagstidende 1938-39, tillæg A,  

 sp. 2855-2928). Af betænkningen fremgår, at de juridiske  

 medlemmer af udvalget gik ind for at afskaffe husdyrvoldgiftsretterne og i  

 stedet lade de almindelige domstole behandle sagerne.
Da de øvrige  

 medlemmer af udvalget imidlertid ønskede at bevare  

 husdyrvoldgiftsretterne, foreslog udvalget, at voldgiftsretterne skulle  

 tiltrædes af den stedlige byretsdommer, således at  

 voldgiftsretten kom til at bestå af en juridisk uddannet dommer og to  

 sagkyndige voldgiftsmænd.
Udvalgets forslag blev gennemført ved lov nr. 94 af  

 15. marts 1939, der med få ændringer gælder i dag.
Der  

 henvises til lovbekendtgørelse nr. 621 af 15. september 1986 og senere  

 ændringer i § 12 i lov nr. 396 af 13. juni 1990, § 21 i lov  

 nr. 389 af 14. juni 1995 og § 4 i lov nr. 402 af 26. juni 1998. En  

 sammenskrivning af den gældende lov er optaget som bilag til  

 lovforslaget.
2.2. Voldgiftsrettens sammensætning Hver af landets 82 retskredse udgør en  

 voldgiftskreds, og i hver voldgiftskreds beskikkes 7 til 11 i kredsen boende  

 voldgiftsmænd, som skal være kyndige og uberygtede, villige til  

 at påtage sig hvervet og have praktisk kendskab til handel med husdyr.  

 Af disse beskikkes én til formand og én til som  

 næstformand at træde i dennes sted i tilfælde af forfald.  

 Beskikkelsen foretages af amtsrådet efter indstilling fra  

 kommunalbestyrelsen, i København og Frederiksberg dog af  

 kommunalbestyrelsen.
Beskikkelsen gælder for 5 år ad gangen, og  

 de pågældende kan genbeskikkes.
 I den enkelte sag består voldgiftsretten af en af  

 retskredsens dommere samt voldgiftsformanden og yderligere en  

 voldgiftsmand.
2.3. Voldgiftsrettens kompetence I henhold til lovens § 1 behandler  

 husdyrvoldgiftsretterne tvistigheder mellem parterne i køb eller bytte  

 af levende kvæg, heste, svin, får, geder og disse dyrs levende  

 afkom, for så vidt angår spørgsmål om handelens  

 tilbagegang eller om erstatning eller afslag i købesummen i anledning  

 af mangler ved det solgte.
Disse sager kan som udgangspunkt ikke indbringes for de  

 almindelige domstole.
Selv hvor der er tale om et forbrugerkøb, kan en  

 klage over en mangel ved et af de nævnte dyr heller ikke behandles af  

 Forbrugerklagenævnet, jf. lov om Forbrugerklagenævnet § 3,  

 stk. 1.
 Husdyrvoldgiftsretterne kan ikke behandle klager  

 vedrørende andre dyr end de udtrykkeligt nævnte, og de kan  

 heller ikke tage stilling til andre former for misligholdelse af en  

 købsaftale som f.eks. forsinkelse eller vanhjemmel (dvs. at  

 overdragerens ejendomsret til dyret er mangelfuld). Husdyrvoldgiftsretterne  

 kan heller ikke tage stilling til erstatningskrav, der udspringer af  

 produktansvar, f.eks. hvor et sygt dyr forvolder skade ved at smitte  

 køberens besætning.
2.4. Behandlingen af voldgiftssagerne Den, der vil klage til voldgiftsretten, skal inden 30 dage  

 fra leveringen af dyret skriftligt anmode dommeren om at udmelde  

 voldgiftsmænd.
Voldgiftsretten kan dog i visse tilfælde, navnlig  

 når der er tale om skjulte fejl, tillade, at en klage indgives efter  

 udløbet af 30-dages fristen.
Ved siden af 30-dages fristen gælder de almindelige  

 reklamationsregler i købeloven.
Det vil sige, at køber overfor  

 sælger skal reklamere - i handelskøb straks og i  

 forbrugerkøb inden rimelig tid - efter at køberen har eller  

 burde have opdaget mangelen.
Køber mister endvidere sit krav mod  

 sælger, hvis han ikke har reklameret inden 1 år efter leveringen,  

 medmindre sælger har givet en garanti eller har handlet svigagtigt.
Når dommeren har modtaget klagen, videresender  

 dommeren den til voldgiftsformanden.
Dommeren udmelder endvidere den  

 voldgiftsmand, der sammen med voldgiftsformanden og dommeren skal behandle  

 sagen.
Voldgiftsformanden giver ved anbefalet brev indklagede besked om sagen  

 og opfordrer indklagede til, såfremt denne ønsker det, at  

 inddrage (adcitere) sin hjemmelsmand (den, fra hvem indklagede har erhvervet  

 dyret), ved inden 4 dage at indgive klage mod hjemmelsmanden til  

 voldgiftsformanden.
Den adciterede kan så igen inden 4 dage adcitere  

 sin hjemmelsmand og så fremdeles.
Hvis en indklaget ikke adciterer sin  

 hjemmelsmand, kan indklagede ikke senere rejse voldgiftssag mod denne,  

 medmindre det på grund af særlige omstændigheder har  

 været umuligt at overholde 4-dages fristen.
Når en 4-dages frist er udløbet, uden at den  

 sidst indklagede har adciteret en tidligere ejer af dyret, indkalder  

 voldgiftsformanden med 5 dages varsel alle parterne til et  

 forligsmøde.
Såfremt det ikke lykkes at opnå forlig,  

 tilkaldes den juridiske dommer samt voldgiftsmanden.
Under den videre  

 behandling af sagen, fungerer dommeren som voldgiftsrettens formand, og  

 vidneførelse og anden bevisførelse foregår efter  

 retsplejelovens regler.
Voldgiftsrettens afgørelse træffes ved  

 stemmeflerhed, og kendelsen skal tage særskilt stilling til  

 retsforholdet mellem hver enkelt klager og dennes hjemmelsmand.
Kendelsen  

 skal som regel afsiges inden 8 uger fra den dag, hvor voldgiftsmanden er  

 udmeldt.
Hvis der skal afgives udtalelse af Det Veterinære  

 Sundhedsråd, eller det i øvrigt ikke er muligt at tilvejebringe  

 de nødvendige oplysninger tids nok til, at fristen kan overholdes, kan  

 fristen forlænges med indtil 8 uger.
Forlængelsen kan gentages  

 én gang.
Sagen skal således være afsluttet inden 24 uger.  

 Det antages dog, at fristen for afsigelse af kendelse kan forlænges  

 yderligere, hvis parterne giver samtykke.
Hvis fristen ikke overholdes, kan  

 klageren i stedet indbringe sagen for de almindelige domstole.
Voldgiftsrettens kendelser kan som hovedregel ikke ankes.  

 Statsamtet kan dog i særlige tilfælde efter samråd med en  

 af amtsrådet udpeget person, der har praktisk kendskab til handel med  

 husdyr, tillade, at sagen indbringes for overvoldgiftsretten.
Tilladelsen  

 skal gives, hvis det skønnes, at der i handler med samme husdyr er  

 afsagt modstridende kendelser, eller hvis sagen har omfattet flere  

 parter.
Der findes en overvoldgiftsret for hvert amt.  

 Overvoldgiftsretten består af en formand, som er dommer eller  

 undtagelsesvis en anden juridisk uddannet person, samt 4 sagkyndige  

 medlemmer.
I behandlingen af den enkelte ankesag deltager formanden samt 2 af  

 de sagkyndige medlemmer.
Sagerne behandles efter samme regler som i  

 første instans.
Overvoldgiftsrettens afgørelser kan ikke  

 indbringes for nogen højere instans.
2.5. Sagsomkostninger Der skal ikke betales retsafgift for behandling af sager  

 ved husdyrvoldgiftsretterne.
Der skal derimod betales vederlag og  

 rejsegodtgørelse til voldgiftsmændene.
Vederlaget udgør  

 750 kr. til voldgiftsformanden for det skriftlige arbejde og den indledende  

 forligsprøve samt 600 kr. til hver af voldgiftsmændene for hvert  

 afholdt møde, jf. bekendtgørelse nr. 252 af 14. april 1988 som  

 ændret ved bekendtgørelse nr. 256 af 9. april 1996.
Før sagen påbegyndes, kan voldgiftsretten  

 kræve, at en klager betaler et forskud til dækning af disse  

 udgifter eller stiller sikkerhed herfor.
Statsamtet kan dog meddele en klager  

 fri proces med den virkning, at der ikke kan kræves forskudsbetaling  

 eller sikkerhedsstillelse for omkostningerne.
 Ved voldgiftsrettens kendelse tages der stilling til, hvem  

 der endeligt skal betale sagsomkostningerne.
2.6. Sagsantal Antallet af sager behandlet ved husdyrvoldgiftsretterne  

 har de seneste år været følgende:
1984: 252	sager 1985: 237	« 1986: 272	« 1987: 254	« 1988: 365	« 1989: 265	« 1990: 226	« 1991: 259	« 1992: 224	« 1993: 216	« 1994: 188	« 1995: 185	« 1996: 144	« 1997: 124	« Til sammenligning kan det oplyses, at sagsantallet i  

 1930'erne, hvor den nugældende lov blev udarbejdet, var ca. 2.000  

 årligt.
3. Justitsministeriets overvejelser Beskikkelse af voldgiftsmænd medfører et  

 ganske betydeligt administrativt arbejde for amterne, som efter  

 Justitsministeriets opfattelse står i misforhold til det beskedne  

 sagsantal.
F.eks. skal Københavns Amt, som har ca. 2  

 husdyrvoldgiftssager årligt, hvert femte år beskikke mindst 70  

 voldgiftsmænd og i denne forbindelse indhente indstillinger fra  

 kommunalbestyrelserne om, hvem der skal beskikkes, indhente samtykke fra de  

 pågældende til indhentelse af straffeattester, indhente  

 straffeattester, forelægge indstillingerne for amtsrådet,  

 offentliggøre navnene på de beskikkede samt indhente skriftlige  

 erklæringer fra de pågældende om, at de vil udføre  

 deres hverv efter bedste evne og overbevisning.
Hertil kommer nybeskikkelser  

 ved fratræden i funktionsperioden.
Amtsrådsforeningen har  

 på denne baggrund anmodet Justitsministeriet om at gennemføre en  

 lovændring, der fritager amterne for disse opgaver.
En afskaffelse af husdyrvoldgiftsretterne vil  

 medføre, at sager om mangler ved de i loven nævnte husdyr  

 fremover skal behandles ved de almindelige domstole.
Sagsbehandlingen ved  

 husdyrvoldgiftsretterne adskiller sig på en række punkter fra  

 behandlingen ved domstolene.
Som de væsentligste kan nævnes  

 medvirken af sagkyndige voldgiftsmænd, 30-dages fristen for  

 indbringelse af klager, den særlige forligsprøve ved sagens  

 begyndelse og det særlige adcitationssystem.
Når sagerne behandles ved de almindelige domstole,  

 vil der ikke skulle medvirke sagkyndige dommere.
Behovet for sagkundskab kan  

 imidlertid tilgodeses på samme måde som i andre sager, ved at der  

 foretages syn og skøn ved en sagkyndig syns- og skønsmand, som  

 udmeldes af retten.
Syns- og skønsmanden afgiver så en skriftlig  

 erklæring, som om nødvendigt uddybes ved en forklaring i retten.  

 Det er vanskeligt at begrunde, at der skulle være et større  

 behov for særligt sagkyndige dommere i sager om mangler ved husdyr end  

 ved sager om mangler ved f.eks. biler, edb-anlæg eller fast ejendom.  

 Hertil kommer, at sager om mangler ved landbrugsdyr i dag kan være  

 særdeles komplicerede.
I sådanne sager er det ikke  

 tilstrækkeligt, at rettens medlemmer har et generelt kendskab til  

 handel med husdyr.
Forslaget om ophævelse af husdyrvoldgiftsloven vil  

 medføre, at der ikke længere gælder en særlig frist  

 på 30 dage for at klage over mangler ved husdyr.
Efter  

 Justitsministeriets opfattelse er der ikke nogen begrundelse for at  

 opretholde en særlig kort frist for anlæggelse af sådanne  

 sager.
Fristen kan især i forbrugerkøb forekomme urimeligt kort,  

 og den begrænser endvidere den tid, parterne har til eventuelt at komme  

 frem til en forligsmæssig løsning uden at involvere retten.
De  

 almindelige reklamationsregler i købeloven, som er omtalt ovenfor  

 under pkt. 2.4, må anses for at være et tilstrækkeligt  

 værn for sælger mod at blive mødt med erstatningskrav  

 længe efter salget af et dyr.
Ifølge retsplejelovens § 268 skal retten  

 mægle forlig i alle borgerlige sager i 1. instans.
Den  

 forligsmægling, der sker i retten, vil således erstatte den  

 særlige forligsprøvelse, der finder sted efter  

 husdyrvoldgiftsloven.
Også ved behandling ved de almindelige domstole vil  

 en sagsøgt sælger af et husdyr have mulighed for at adcitere  

 den, der har solgt ham dyret, idet dette kan ske i medfør af  

 retsplejelovens § 250, stk. 2. Sagsøgte kan imidlertid  

 også vente og først anlægge sag mod dyrets tidligere ejer,  

 hvis han selv bliver dømt og derved undgå unødvendige  

 sagsomkostninger.
Det må antages, at 4-dages fristen i  

 husdyrvoldgiftsloven medfører en del unødvendige adcitationer,  

 da fristen ikke levner tid til at overveje sagen nærmere eller  

 rådføre sig med en advokat, og da undladelse af adcitation  

 medfører, at kravet ikke senere kan gøres gældende.  

 Desuden er der sket en ændring i handelen med husdyr, siden loven blev  

 vedtaget, således at det på grund af faren for sygdomssmitte ikke  

 længere er sædvanligt, at en husdyr gennemgår en lang  

 række handler inden for kort tid.
Der er således ikke det samme  

 behov for adcitation som tidligere.
Når sagerne skal behandles ved de almindelige  

 domstole, skal der ikke længere betales vederlag til  

 voldgiftsmænd.
Sagsøger skal derimod betale retsafgift.
I sager,  

 der drejer sig om mindre værdier, vil dette være billigere for  

 parterne.
Som eksempel kan nævnes en sag, der drejer sig om 10.000 kr.,  

 og som ved husdyrvoldgiftsretten kræver et møde med  

 voldgiftsformanden til forligsprøvelse og et møde med den  

 samlede voldgiftsret.
En sådan sag ville koste 650 kr. i retsafgift,  

 hvis den anlægges ved de almindelige domstole, mens der ved behandling  

 ved husdyrvoldgiftsretterne mindst ville skulle betales 2.550 kr. i vederlag  

 til voldgiftsmændene, hvortil kommer voldgiftsmændenes  

 transportgodtgørelse.
 Justitsministeriet finder herefter, at en  

 overførsel af husdyrvoldgiftsretternes kompetence til de almindelige  

 domstole vil medføre en forbedring af parternes retsstilling på  

 flere punkter, samtidig med at behovet for sagkundskab vil blive  

 tilgodeset.
 En ophævelse af husdyrvoldgiftsloven vil umiddelbart  

 indebære, at sager om mangler ved husdyr, hvor der er tale om  

 forbrugerkøb, vil kunne indbringes for Forbrugerklagenævnet.  

 Erhvervsministeriet har oplyst, at man efter en vedtagelse af lovforslaget  

 vil overveje, om de sager, der hidtil har været behandlet af  

 husdyrvoldgiftsretterne, skal være omfattet af  

 Forbrugerklagenævnets kompetence.
 4. Lovforslagets økonomiske og administrative konsekvenser  

 m.v.
 Lovforslaget indebærer en administrativ lettelse for  

 navnlig amtskommunerne og Københavns og Frederiksberg kommuner, der  

 beskikker de sagkyndige voldgiftsmænd.
 Forslaget skønnes endvidere at medføre en  

 beskeden merindtægt i form af retsafgifter som følge af, at de  

 sager, der hidtil har været behandlet ved husdyrvoldgiftsretterne, skal  

 anlægges ved de almindelige domstole.
 Da dommerne i forvejen medvirker som formænd for  

 husdyrvoldgiftsretterne, skønnes forslaget ikke at kræve  

 øgede ressourcer til domstolene.
 Herudover skønnes lovforslaget ikke at have  

 økonomiske eller administrative konsekvenser for det offentlige af  

 betydning.
Lovforslaget har ingen miljømæssige  

 konsekvenser og indeholder ikke EU-retlige aspekter.
Lovforslaget har ingen  

 økonomiske eller administrative konsekvenser for erhvervslivet.
 5. Hørte myndigheder m.v.
 Lovforslaget har været sendt til høring  

 hos:
 Præsidenterne for Østre og Vestre Landsret,  

 Københavns Byret og retterne i Århus, Odense, Ålborg og  

 Roskilde, Den Danske Dommerforening, Dommerfuldmægtigforeningen,  

 Advokatrådet, Foreningen af Statsamtmænd,  

 Forbrugerklagenævnet, Forbrugerrådet, Kommunernes Landsforening,  

 Amtsrådsforeningen i Danmark, Landbrugsrådet, De Danske  

 Landboforeninger, Dansk Familielandbrug, Danmarks Landboungdom, Dansk  

 Rideforbund, Landsudvalget for Heste, Dansk Travsports Centralforbund,  

 Foreningen til den Ædle Hesteavls Fremme og Dansk Varmblod.
Bemærkninger til lovforslagets enkelte  

 bestemmelser En sammenskrivning af den gældende lov om voldgift i  

 tvistigheder angående handel med husdyr er optaget som bilag til  

 lovforslaget.
Til § 1 Det foreslås, at lov om voldgift i tvistigheder  

 angående handel med husdyr ophæves.
Dette vil medføre, at  

 sager om mangler ved husdyr fremover skal anlægges ved de almindelige  

 domstole.
 Der henvises i øvrigt til de almindelige  

 bemærkninger til lovforslaget.
Til § 2 Det foreslås, at de sager, hvor klage med anmodning  

 om udmeldelse af voldgiftsmænd er indleveret til dommeren før  

 lovens ikrafttræden, færdigbehandles efter de hidtil  

 gældende regler.
Det følger af almindelige retsprincipper, at en  

 klage over mangler ved husdyr, der efter husdyrvoldgiftsloven ikke ville  

 kunne behandles af husdyrvoldgiftsretten (eller de almindelige domstole),  

 fordi klagen ikke er indgivet rettidigt - jf. ovenfor under pkt. 2.4. i de  

 almindelige bemærkninger - ikke efter ophævelsen af loven kan  

 indbringes for de almindelige domstole.
Er således f.eks. 30-dages  

 fristen for klage over mangler ved husdyr udløbet den 31. marts 1999  

 eller tidligere, kan sagen ikke efter den 1. april 1999 indbringes for de  

 almindelige domstole.
Bilag Husdyrvoldgiftsloven Sammenskrivning af lov om voldgift i tvistigheder  

 angående handel med husdyr, jf. lovbekendtgørelse nr. 621 af 15.  

 september 1986, med de ændringer, der følger af § 12 i lov nr.  

 396 af 13. juni 1990, § 21 i lov nr. 389 af 14. juni 1995 og § 4 i lov nr.  

 402 af 26. juni 1998.
§ 1. Når tvistigheder opstår mellem parterne i  

 køb eller bytte af levende kvæg, heste, svin, får, geder  

 eller sådanne husdyrs levende afkom, skal ethvert  

 spørgsmål om handelens tilbagegang i anledning af mangler ved  

 det afhændede og om erstatning eller afslag i købe- eller  

 byttesummen i anledning af sådanne mangler høre under  

 afgørelse af en voldgiftsret efter de i det følgende indeholdte  

 nærmere regler.
Under køb er indbefattet såvel handel  

 mellem mand og mand som køb på auktion og auktionslignende  

 vilkår.
Afgørelsen af, om en sag henhører under  

 voldgiftsret, træffes ved kendelse.
§ 2. Hver retskreds udgør en voldgiftskreds;  

 voldgiftsretten består af 2 voldgiftsmænd samt af retskredsens  

 civildommer (i København en af præsidenten for Københavns  

 byret udpeget dommer og på Frederiksberg dommeren i Frederiksberg birks  

 3. afdeling). I hver voldgiftskreds beskikkes fra syv til elleve i kredsen  

 boende uberygtede og kyndige mænd, som er villige dertil, og som har  

 praktisk kendskab til handel med husdyr, til voldgiftsmænd.
Af  

 voldgiftsmændene beskikkes en til formand (voldgiftsformanden) og en  

 til som næstformand at træde i hans sted i tilfælde af  

 forfald.
Med Domstolsstyrelsens samtykke kan antallet af voldgiftsmænd  

 for en voldgiftskreds fastsættes enten højere eller lavere.  

 Beskikkelsen foretages i København og på Frederiksberg af  

 kommunalbestyrelsen, men ellers af amtsrådet efter indstilling fra  

 kommunalbestyrelserne.
Domstolsstyrelsen fastsætter de nærmere  

 regler om fremgangsmåden ved beskikkelsen i de tilfælde, hvor en  

 retskreds henhører til flere amtsrådskredse.
Beskikkelsen  

 gælder for fem år ad gangen, i tilfælde af afgang  

 før tidens udløb dog for den tilbageværende del af den  

 afgåedes tjenestetid.
Sager, som er indbragt for voldgiftsretten, kan  

 tilendebringes af de ved indbringelsen beskikkede voldgiftsmænd, uanset  

 om disses tjenestetid udløber under behandlingen.
 Stk. 2. Den, der første gang beskikkes, afgiver til den  

 beskikkende myndighed skriftlig forsikring, hvorved han på ære og  

 samvittighed forpligter sig til at udføre sit hverv efter bedste evne  

 og overbevisning.
 Stk. 3. Beskikkelsen bekendtgøres ved den beskikkende  

 myndigheds foranstaltning i de mest udbredte stedlige blade.
Stk. 4. Hvervet som voldgiftsmand bortfalder, når  

 vedkommende bliver umyndig, eller kommer under værgemål efter  

 værgemålslovens § 5 eller under samværgemål  

 efter værgemålslovens § 7, kommer ud af rådighed over  

 sit bo eller ved dom findes skyldig i en handling, der gør ham  

 uværdig til fortsat at beklæde hvervet.
Endvidere fratræder  

 enhver voldgiftsmand med udgangen af den måned, i hvilken han fylder 70  

 år.
§ 3. Sagen hører, når ikke anderledes er bestemt  

 ved aftale mellem parterne, under påkendelse af voldgiftsretten i den  

 voldgiftskreds, hvor den person, mod hvilken der først indgives klage,  

 havde sin bopæl ved handelens afslutning.
Er der tvivl om, hvilken  

 voldgiftskreds sagen vil henhøre under, kan hver af parterne  

 begære justitsministerens afgørelse på dette punkt.
§ 4. Den, der vil fremføre klage angående handel  

 med husdyr for den i denne lov omhandlede voldgiftsret, skal under  

 behørig iagttagelse af de i lov nr. 102 af 6. april 1906 om køb  

 indeholdte reklamationsregler henvende sig skriftlig til dommeren med sin  

 begæring om voldgiftsmænds udmeldelse inden 30 dage fra  

 leveringsdagen.
Når tvisten drejer sig om tuberkulose,  

 drægtighed, salg på vilkår og andre tilfælde, hvor  

 forholdenes natur medfører, at klage ikke har kunnet indgives inden  

 for nævnte tidsfrist, kan klagen dog indgives senere.
Voldgiftsretten  

 skal da først afgøre, om klagen har været holdt  

 unødvendig længe tilbage; finder man, at dette er  

 tilfældet afsiges der kendelse gående ud på, at klagen ikke  

 kan tages til følge.
 Stk. 2. Når en sag skal afgøres ved voldgift,  

 meddeler dommeren det til voldgiftsformanden og tilstiller ham klagen og alle  

 foreliggende oplysninger om sagen.
Stk. 3. Snarest muligt, efter at voldgiftsformanden har  

 modtaget sagen, giver han den, mod hvem klagen rejses, meddelelse - ved  

 anbefalet brev - om klagens indhold og opfordrer ham - under tilkendegivelse  

 om hans rets fortabelse i overensstemmelse med regelen i stk. 5 - til,  

 såfremt han ønsker den, fra hvem han har erhvervet dyret,  

 inddraget som part i sagen, at indgive klage mod ham til voldgiftsformanden  

 inden 4 dage.
Indgives sådan klage, giver voldgiftsformanden på  

 tilsvarende måde hjemmelsmanden meddelelse om klagen og opfordrer ham -  

 under tilkendegivelse som foran anført - til inden 4 dage at rejse  

 klage mod sin hjemmelsmand, og så fremdeles.
Stk. 4. Når den af voldgiftsformanden stillede 4 dages  

 frist, der løber fra meddelelsens modtagelse, er udløbet, uden  

 at en indklaget har begæret sin hjemmelsmand inddraget i sagen,  

 indkalder voldgiftsformanden med 5 dages varsel alle parterne til at  

 møde med angivelse af mødetid og mødested.
Tilsigelsen,  

 der sker ved anbefalet brev, skal indeholde angivelse af alle de personer,  

 der er begæret inddraget i sagen, og en tilkendegivelse om, at en  

 klager, der udebliver, udsætter sig for at ifalde godtgørelse  

 til enhver mødende person, hvis inddragelse i sagen er  

 forårsaget af den udeblivendes klage.
Stk. 5. Inddragelse af tidligere ejere af dyret i den  

 foreliggende sag kan ikke finde sted efter voldgiftsformandens afsendelse af  

 tilsigelsen, medmindre alle parterne samtykker deri.
En indklaget, der ikke  

 benytter adgangen til at inddrage sin hjemmelsmand i sagen, kan ikke senere  

 rejse voldgiftssag mod hjemmelsmanden, medmindre det på grund af  

 særlige, den indklagede utilregnelige omstændigheder har  

 været umuligt for ham at overholde den i stk. 3 fastsatte frist; i  

 sidste tilfælde kan sagen forfølges ved indgivelse af klage mod  

 hjemmelsmanden på dennes hjemsted inden 8 dage, efter at hindringen er  

 bortfaldet, hvorefter vedkommende hjemmelsmand kan føre sagen videre  

 under iagttagelse af reglerne i stk. 3; afgørelsen af, om der har  

 foreligget utilregnelige omstændigheder, der har gjort det umuligt for  

 den indklagede at overholde fristen, træffes ved kendelse.
Stk. 6. Til voldgiftsmand kan ikke udmeldes nogen, der er  

 beslægtet med en af parterne så nær som søskendebarn  

 eller i tilsvarende grad besvogret med nogen af dem, eller som har personlig  

 interesse i sagen; ej heller kan forretningerne som voldgiftsformand  

 udføres af nogen, med hvem dette er tilfældet.
Opstår der  

 uenighed i så henseende førend voldgiftskendelsens afsigelse,  

 træffes afgørelsen af dommeren.
 Stk. 7. Afgørelser, hvorved indsigelser mod dommerens  

 eller en voldgiftsmands habilitet forkastes, kan indbringes for vedkommende  

 landsret efter retsplejelovens regler om kæremål mod underrettens  

 afgørelser.
§ 5. Sagens behandling indledes af voldgiftsformanden med  

 forligsprøve, som også kan optages senere, når anledning  

 dertil gives.
Såfremt forlig ikke opnås ved sagens  

 påbegyndelse, tilkaldes den udmeldte voldgiftsmand samt dommeren i  

 vedkommende retskreds, jfr. § 2, stk. 1. Dommeren indtræder  

 fra nu af som formand for voldgiftsretten, ligesom han også fungerer  

 som formand, hvis voldgiftsretten samles forinden dette tidspunkt for at  

 afsige kendelse.
Voldgiftsafgørelser træffes ved stemmeflerhed.  

 Er der ikke flertal for nogen afgørelse af den foreliggende  

 tvistighed, gør formandens stemme udslaget.
Såfremt flere  

 hjemmelsmænd er inddraget under sagen, vil retsforholdet mellem alle de  

 inddragne være at afgøre ved samme kendelse, medmindre  

 voldgiftsretten finder anledning til at udskille et eller flere af forholdene  

 til særskilt påkendelse; ved kendelsen skal retsforholdet mellem  

 hver enkelt klager og hans hjemmelsmand særskilt fastslås.
Stk. 2. Til forligsmødet skal parterne give personligt  

 møde, medmindre de har lovligt forfald, i hvilket tilfælde  

 vedkommende part kan lade møde ved en anden myndig og uberygtet  

 person, der er forsynet med tilstrækkelig fuldmagt.
Den part, som ikke  

 blot bor uden for vedkommende voldgiftskreds, men tillige 25 km borte fra det  

 sted, hvor retsmødet holdes, skal dog være fritaget for  

 personlig mødepligt.
Den part, som er mødt ved fuldmægtig  

 under mødet, bliver ved kendelsen i sagen at ikende en bøde af  

 4 kr., når han efter dertil at være opfordret af modparten ikke  

 oplyser at have været berettiget dertil.
Stk. 3. Udebliver den klager, der har rejst sagen, uden oplyst  

 lovligt forfald fra mødet, afvises sagen, og voldgiftsretten kan da  

 efter enhver mødendes påstand ved kendelse tillægge ham en  

 passende godtgørelse hos den udeblevne klager for det forgæves  

 møde.
Udebliver en indklaget uden lovligt forfald, afsiges kendelse i  

 henhold til klagerens fremstilling, for så vidt denne ikke strider mod  

 det i sagen i øvrigt oplyste; hvis den udeblevne har rejst klage mod  

 sin hjemmelsmand, afvises denne klage, og der kan i overensstemmelse med de  

 foran angivne regler tillægges hjemmelsmanden og enhver anden  

 mødende, hvis inddragelse i sagen er forårsaget af den  

 udeblevnes klage, godtgørelse hos ham for det forgæves  

 møde.
Udebliver alle parter, hæves sagen.
Godtgør en  

 udebleven part inden 8 dage, at hans udeblivelse fra det beramme de  

 møde skyldes en ham utilregnelig årsag, kan han forlange sagens  

 behandling genoptaget, som om han ikke var udeblevet; afgørelsen om  

 genoptagelse træffes ved kendelse.
Stk. 4. Parterne er berettigede til at indgive skriftlige  

 fremstillinger af sagens omstændigheder til voldgiftsretten.
Parterne  

 er pligtige til på forlangende af voldgiftsretten at meddele denne  

 enhver oplysning vedrørende sagen og at overlevere den samtlige sagens  

 dokumenter.
Tilsidesættelse af denne forpligtelse medfører, at  

 modpartens angivelser på det pågældende punkt kan  

 lægges til grund ved sagens afgørelse.
Vidneførsel og  

 anden bevisførelse til brug ved voldgiftsafgørelsen sker ved  

 voldgiftsretten efter retsplejelovens almindelige regler om  

 bevisførelse og under ansvar efter borgerlig straffelov kapitel 17. Af  

 alle forespørgsler til rådgivende institutioner skal der  

 samtidig med forespørgselens indsendelse tilsendes parterne genpart;  

 af alle skriftlige fremstillinger og erklæringer til brug for  

 voldgiftsretten skal der meddeles parterne genpart inden  

 voldgiftsmødet.
 Stk. 5. Voldgiftsmændene er under det samme ansvar, som  

 efter den almindelige straffelovgivning påhviler personer, der virker i  

 offentlig tjeneste eller hverv, for uberettiget åbenbaring af  

 tjenestehemmeligheder, forpligtede til ikke at meddele uvedkommende  

 underretning om, hvad de i medfør af deres hverv erfarer om de  

 pågældende forhold ud over, hvad der indeholdes i den af dem  

 afsagte kendelse.
Stk. 6. Forlig, forgæves mægling og kendelser  

 indføres i en af den udmeldende myndighed autoriseret voldgiftsbog; i  

 denne underskrives forlig af parterne og voldgiftsformanden, forgæves  

 mægling af voldgiftsformanden og kendelser af den samlede voldgiftsret.  

 Voldgiftsbøgerne, af hvilke der for hver voldgiftskreds efter  

 fornødenhed anskaffes en eller flere, opbevares hos  

 voldgiftsformanden.
Parterne kan efter anmodning få en gratis udskrift  

 af forliget, den forgæves mægling eller kendelsen.
For yderligere  

 udskrifter, for udskrifter af forhandlingerne og for kopier af fremlagte  

 dokumenter og lignende betales retsafgift i overensstemmelse med  

 retsafgiftslovens regler.
Udfærdiges udskriften eller kopien af  

 voldgiftsformanden, tilfalder afgiften denne.
 Stk. 7. Kendelsen skal indeholde afgørelse af, hvem af  

 parterne det påhviler at afholde de med voldgiften forbundne  

 omkostninger, eller hvorledes disse skal fordeles mellem parterne.
Stk. 8. Justitsministeren fastsætter regler om vederlag  

 og rejsegodtgørelse til voldgiftsmændene.
Voldgiftsretten er,  

 forinden forretningen påbegyndes, berettiget til af enhver klager, hvem  

 der ikke er meddelt fri proces, at forlange enten sikkerhed for eller et  

 passende forskud til dækning af omkostningerne ved behandlingen af den  

 af ham rejste klage.
Der haves udpantningsret for omkostningerne hos den  

 part, som det ved kendelse pålægges at udrede disse.
§ 6. Begrundet kendelse bør afsiges snarest muligt og  

 som regel inden 8 ugers forløb fra den dag, da voldgiftsmanden er  

 udmeldt.
Men er spørgsmål sagen vedrørende indbragt til  

 det veterinære sundhedsråds betænkning, eller er det af  

 anden grund ugørligt at tilvejebringe de nødvendige oplysninger  

 så betids, at fornævnte frist kan overholdes, kan formanden inden  

 fristens udløb ved begrundet kendelse fastsætte en  

 forlængelse af denne, dog ikke ud over 8 uger.
Sådan  

 forlængelse kan gentages een gang.
 Stk. 2. Er kendelse ikke afsagt inden udløbet af disse  

 frister, har voldgiftsrettens medlemmer intet krav på salær,  

 dagpenge eller befordringsgodtgørelse, ligesom de er pligtige at  

 tilbagebetale det mulig forud erlagte forskud, og det står derhos  

 vedkommende frit for at foranstalte sagen behandlet ved domstolene.
§ 7. De i medfør af denne lov afsagte kendelser kan som  

 regel ikke påankes.
Under særlige omstændigheder kan dog  

 statsamtet efter samråd med en af amtsrådet - i København  

 og på Frederiksberg kommunalbestyrelsen - dertil udpeget mand, der har  

 praktisk kendskab til handel med husdyr, tillade, at en tvistighed indbringes  

 til fornyet foretagelse for en overvoldgiftsret, der i dette øjemed  

 oprettes i hvert statsamt.
Sådan tilladelse skal gives, såfremt  

 det skønnes, at der i handler om det samme husdyr er afsagt  

 modstridende kendelser, eller såfremt sagen har omfattet flere  

 parter.
Stk. 2. Overvoldgiftsretten, hvis medlemmer beskikkes for 5  

 år ad gangen, består af en formand og 4 sagkyndige medlemmer.  

 Formanden, der skal være en fast dommer i en ordinær ret eller  

 undtagelsesvis en anden juridisk uddannet person, der opfylder lovens  

 betingelser for beskikkelse til fast dommer, beskikkes af Domstolsstyrelsen  

 efter indstilling af amtmanden (i København overpræsidenten);  

 endvidere beskikkes der efter de samme regler en stedfortræder for  

 formanden; stedfortræderen overtager forman dens hverv, såfremt  

 denne har deltaget i sagens behandling i 1. instans, og i øvrigt i  

 tilfælde af hans forfald.
De sagkyndige medlemmer beskikkes af  

 amtmanden (i København overpræsidenten). I hver enkelt sags  

 påkendelse deltager formanden og 2 sagkyndige medlemmer.
Reglerne i  

 § 2, stk. 2-4 finder tilsvarende anvendelse på medlemmerne af  

 overvoldgiftsretten.
§ 8. Andragende om en kendelses prøvelse ved den i  

 forrige paragraf omhandlede overvoldgiftsret indgives skriftlig til  

 vedkommende statsamt i løbet af 14 dage fra kendelsens afsigelse og  

 må være ledsaget af en udskrift af den afsagte kendelse samt  

 sagens dokumenter, der i dette øjemed skal udlånes parten.  

 Såfremt det skønnes, at der i handler om det samme husdyr er  

 afsagt modstridende kendelser, kan det dog tillades, at disse indbringes til  

 fornyet foretagelse efter den nævnte frist, når andragende derom  

 indgives snarest muligt efter vedkommende kendelses afsigelse.
Iøvrigt  

 kan statsamtet indtil 6 måneder efter kendelsens afsigelse  

 undtagelsesvis tillade fornyet foretagelse af sagen for voldgiftsretten,  

 når ganske særegne omstændigheder  

 retfærdiggør, at parten ikke i rette tid har indgivet  

 andragende.
 Stk. 2. Såfremt påanke finder sted, tilstiller  

 statsamtet formanden for overvoldgiftsretten andragendet og de øvrige  

 foreliggende oplysninger samt meddeler ham, hvilke to af de sagkyndige  

 medlemmer den har udmeldt til at medvirke ved sagens påkendelse.
Stk. 3. For sagens behandling ved overvoldgiftsretten finder  

 reglerne i § 4, stk. 3-7, §§ 5 og 6 tilsvarende anvendelse,  

 således at formanden for overvoldgiftsretten opfordrer til at inddrage  

 i ankesagen alle de af voldgiftskendelsen omfattede mellemværender, for  

 hvilke en ændring af voldgiftskendelsen vil være af betydning; ny  

 forligsprøve kan undlades.
Parterne er ikke bundet ved proceduren for  

 voldgiftsretten; nye oplysninger og anbringender kan fremføres.
Stk. 4. Fornyet prøvelse af kendelser om samme husdyr,  

 der undtagelsesvis måtte være afsagt i andre voldgiftskredse,  

 skal ligeledes så vidt muligt ske ved samme overvoldgiftsret.
Den, der  

 andrager om en kendelses prøvelse, skal derfor i andragendet oplyse,  

 hvorvidt andre kendelser om samme husdyr ham bekendt allerede er tilladt  

 indanket for en anden overvoldgiftsret.
Såfremt det oplyses, efter at  

 en sag er indbragt for en overvoldgiftsret, at sagen allerede er indbragt for  

 en anden overvoldgiftsret skal førstnævnte overvoldgiftsret  

 straks slutte sagen og henvise vedkommende til at indgive andragende om  

 fornyet prøvelse til det statsamt, der allerede har tilladt  

 prøvelse af den tidligere kendelse.
Når sagen på denne  

 måde sluttes af overvoldgiftsretten, kan denne ved kendelse  

 pålægge den, der har andraget om fornyet prøvelse, at  

 betale de påløbne omkostninger.
 § 9. De i medfør af denne lov indgåede forlig og  

 afsagte kendelser kan tvangsfuldbyrdes efter lovgivningens almindelige regler  

 om fuldbyrdelse af forlig og domme, for de af overvoldgiftsretten afsagte  

 kendelsers vedkommende dog først, efter at de er forkyndt efter  

 reglerne for dommes forkyndelse, og 5 dage fra forkyndelsen er  

 forløbet, og for andre kendelsers vedkommende først, når  

 3 uger fra sådan forkyndelse er forløbet, og rekvisitus ikke kan  

 forevise attest fra vedkommende statsamt for, at et andragende om fornyet  

 foretagelse for overvoldgiftsretten er indgivet og ikke afslået.
 § 10. I de af denne lov omfattede sager kan der meddeles fri  

 proces såvel for voldgiftsretten som for overvoldgiftsretten i  

 overensstemmelse med reglerne i retsplejelovens kapitel 31. De i denne lov  

 omhandlede honorarer og rejsegodtgørelser udredes i så fald af  

 det offentlige, jfr. dog retsplejelovens §§ 333 og 334.
§ 11. Det en dommer efter borgerlig straffelovs §§ 144 og  

 146 for bestikkelighed eller forsætlig uretfærdighed  

 påhvilende ansvar skal også påhvile voldgiftsmænd  

 efter nærværende lov.
En kendelse eller et forlig, der er  

 tilvejebragt på forbryderisk måde, er ugyldigt, og det forhold,  

 som kendelsen efter forliget angik, kan søges afgjort ad almindelig  

 retsvej.
 § 12. Udgifterne ved bekendtgørelsen om  

 voldgiftsmændenes beskikkelse, § 2, stk. 3, og ved  

 anskaffelsen af voldgiftsbøgerne, § 5, stk. 6, afholdes, for  

 så vidt angår København og Frederiksberg, af kommunens  

 kasse og ellers af amtsfonden for den amtsrådskreds, hvor beskikkelsen  

 af voldgiftsmændene er sket.
 § 13. Denne lov, der med de fornødne lempelser ved  

 kongelig anordning kan udvides til at gælde for Færøerne,  

 træder i kraft den 1. juli 1939. Samtidig ophæves lov nr. 234 af  

 12. juni 1922 om voldgift i tvistigheder angående handel med husdyr.  

 Dog bliver behandlingen af sager, i hvilke voldgiftsmænd er udmeldt  

 inden nævnte tidspunkt, at tilendebringe i overensstemmelse med de  

 hidtil gældende regler.
