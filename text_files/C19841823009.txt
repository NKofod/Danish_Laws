 Ved afståelse af fast ejendom opgøres fortjenesten på grundlag af  

 kontantomregning af anskaffelses- og afhændelsessummerne efter reglerne i  

 ministeriet for skatter og afgifters bekendtgørelse nr. 252 af 8. maj 1984 om  

 beskatning af fortjeneste ved salg af fast ejendom, (jr. lov nr. 247 af 9.  

 juni 1982 som ændret ved lov nr. 88 af 14. marts 1984).
 Private pantebreve m.v. skal efter disse regler kontantomregnes på  

 grundlag af køberkurser, som kvartalsvis offentliggøres af  

 statsskattedirektoratet.
 Tabellen på vedlagte bilag indeholder sådanne kurser vedrørende 4. kvartal  

 1984.
 Kurserne varierer for køberne med gældsposternes forrentning, restløbetid  

 og sikkerhedsmæssige placering.
Den sikkerhedsmæssige placering af en fordring bestemmes ved den  

 procentdel, som restgælden på fordringen og foranstående hæftelser udgør af  

 den samlede handelspris.
Fremgangsmåden illustreres ved følgende eksempel:
En ejendom sælges for 600.000 kr.
Køber overtager restgælden på  

 indestående prioriteter, i alt 450.000 kr.
Restkøbesummen berigtiges ved, at  

 køber udsteder sædvanligt sælgerpantebrev på 60.000 kr. med årlig ydelse på  

 12,3% heraf rente 9% af den til enhver tid værende restgæld, og betaler  

 90.000 kr. i kontant udbetaling.
 Restgælden på de overtagne hæftelser, i alt 450.000 kr., udgør 75% af den  

 samlede handelspris.
 Restgælden på overtagne foranstående hæftelser og det udstedte  

 sælgerpantebrev udgør i alt 450.000 kr. + 60.000 kr. = 510.000 kr., hvilket  

 udgør 85% af den samlede handelspris.
 Sælgerpantebrevet er således sikkerhedsmæssigt placeret i intervallet  

 mellem 75 - 85% af handelsprisen.
 Sælgerpantebrevet skal derfor kursansættes på grundlag af tabellen over  

 gæld med pantesikkerhed inden for 85% af pantets handelsværdi.
 Pantebrevets restløbetid er ca. 15 år, og omregningskursen kan herefter  

 findes i tabellen ved at gå ind under restløbetid 15 år og rentefod 8,01 -  

 10,00%. I 4. kvartal 1984 vil kursen være 68 og pantebrevets kursværdi 60.000  

 x (68/100) = 40.800 kr.
 Hvis et pantebrev indeholder særlige vilkår af betydning for  

 kursansættelsen, f.eks. vilkår om ændringer i forrentnings- eller  

 afdragsvilkårene i løbetiden eller særlige rykningsklausuler, korrigeres  

 tabellens kurser for den skønnede indflydelse heraf.
 Hvis et pantebrev sikkerhedsmæssigt er placeret over flere af de angivne  

 intervaller, foretages en sammenvejning af de hertil svarende kurser, jf.  

 følgende eksempel:
 Et sælgerpantebrev på 90.000 kr., der afvikles på tilsvarende vilkår som i  

 foregående eksempel, er sikkerhedsmæssigt placeret mellem 75-90% af  

 handelsværdien. 60.000 kr. af hovedstolen er placeret mellem 75-85% af  

 handelsværdien og de resterende 30.000 kr. mellem 85-90% af handelsværdien.
 Pantebrevet kursansættes således:
60.000 x (68/100) = 40.800 30.000 x (64/100) = 19.200 ----- Samlet kursværdi 60.000 kr.
 For pantebreve, der kan indfries til pari, kan der ikke anvendes en kurs  

 over 100, jf. bekendtgørelsens § 5.
 Reglerne finder tilsvarende anvendelse ved opgørelse af fortjenesten ved  

 afhændelse af afskrivningsberettigede bygninger (beskatning af genvundne  

 afskrivninger) samt ved fastlæggelsen af afskrivningsgrundlaget for  

 afskrivningsberettigede bygninger, jf. § 4, stk. 1, i bekendtgørelse nr. 523  

 af 28. september 1982 om kontantværdiansættelse af overdragelsessummer og om  

 oplysningspligt efter afskrivningsloven og ved skatte- og afgiftsmæssig  

 værdiansættelse af fast ejendom i dødsboer m.v. samt ved gaveoverdragelser  

 jf. lovbekendtgørelse nr. 310 af 23. juni 1983 om afgift af arv og gave og  

 cirkulære af 17. november 1982 om værdiansættelsen af aktiver og passiver i  

 dødsboer m.m. og ved gaveafgiftsberegning.
 Vedrørende skatte- og afgiftsmæssig værdiansættelse af pantebreve, som  

 ikke står i forbindelse med afgiftspligtig overdragelse af fast ejendom,  

 henvises til SD-cirkulære 1984-40 af 1. november 1984 om kursansættelse af  

 private pantebreve ved opgørelsen af den skatte- og afgiftsmæssige værdi og  

 formueværdien, som også finder anvendelse ved værdiansættelse af aktiver på  

 formueopgørelsen.
 Nærværende cirkulære efterfølger SD-cirkulære 1984-32 af 23. august 1984  

 om kursudviklingen på private pantebreve.
