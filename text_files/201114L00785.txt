Betænkning afgivet af Socialudvalget den 29. maj 2012 Betænkning over Forslag til lov om ændring af lov om ægteskabs indgåelse og opløsning, lov om ægteskabets retsvirkninger og retsplejeloven og om ophævelse af lov om registreret partnerskab (Ægteskab mellem to personer af samme køn) [af social- og integrationsministeren (Karen Hækkerup)] 1. Ændringsforslag Der er stillet 11 ændringsforslag til lovforslaget.
Det Konservative Folkepartis medlem af udvalget har stillet ændringsforslag nr. 1-4 og 6-11. Venstres medlemmer af udvalget har stillet ændringsforslag nr. 5.
2. Udvalgsarbejdet Lovforslaget blev fremsat den 14. marts 2012 og var til 1. behandling den 20. marts 2012. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og social- og integrationsministeren sendte den 19. januar 2012 dette udkast til udvalget, jf.
SOU alm. del  bilag 145. Den 14. marts 2012 sendte social- og integrationsministeren de indkomne høringssvar og et notat herom til udvalget.
Den 28. marts 2012 genfremsendte social- og integrationsministeren høringssvarene til udvalget på grund af en teknisk fejl.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Humanistisk Samfund og Indre Mission og Luthersk Mission.
 Social- og integrationsministeren har over for udvalget kommenteret de skriftlige henvendelser til udvalget.
Deputationer Endvidere har Indre Mission og Luthersk Mission mundtligt over for udvalget redegjort for deres holdning til lovforslaget.
Samrådsspørgsmål Udvalget har stillet 1 samrådsspørgsmål til mundtlig besvarelse til justitsministeren.
Ministeren har besvaret spørgsmålet i et samråd med udvalget den 29. maj 2012. Ministeren har efterfølgende sendt udvalget det talepapir, der lå til grund for ministerens besvarelse af spørgsmålet.
Spørgsmål Udvalget har stillet 87 spørgsmål til social- og integrationsministeren, 1 spørgsmål til ministeren for ligestilling og kirke og 1 spørgsmål til justitsministeren til skriftlig besvarelse, som disse har besvaret.
Andre møder Udvalget har endvidere den 14. maj 2012 afholdt en offentlig høring om lovforslaget.
3. Indstillinger og politiske bemærkninger Et flertal i udvalget (S, RV, SF, EL og LA) indstiller lovforslaget til vedtagelse uændret.
Flertallet vil stemme imod de stillede ændringsforslag.
Socialdemokratiets, Radikale Venstres, Socialistisk Folkepartis, Enhedslistens og Liberal Alliances medlemmer af udvalget er enige i, at par af samme køn skal have adgang til at kunne indgå ægteskab både hos en borgerlig vielsesmyndighed og i et trossamfund med vielsesmyndighed.
Med loven får medlemmer af folkekirken et retskrav på en kirkelig vielse af par af samme køn, og partierne har noteret sig, at dette også i praksis kan gennemføres, da der er præster i folkekirken, der ønsker at vie par af samme køn, og der er biskopper, som inden for rammerne af evangeliskluthersk kristendom (jf. grundlovens § 4) vil udarbejde et vielsesritual, som ministeren for ligestilling og kirke ønsker at indstille til kongelig autorisation.
Et mindretal i udvalget (V) vil redegøre for sin stilling ved lovforslagets 2. behandling.
Mindretallet vil stemme for det af mindretallet stillede ændringsforslag og vil redegøre for sin stilling til de af KF stillede ændringsforslag.
Et andet mindretal i udvalget (DF) indstiller lovforslaget til forkastelse ved 3. behandling.
Mindretallet vil stemme for de af KF stillede ændringsforslag og vil redegøre for sin stilling til det af V stillede ændringsforslag.
Dansk Folkepartis medlemmer af udvalget bemærker, at regeringsgrundlaget citeres i lovforslagets indledning, hvor det samtidig gøres klart, hvad der er lovens intention: »Regeringen vil give alle medlemmer af den danske folkekirke mulighed for at blive gift i kirken  uanset deres seksuelle orientering.
Regeringen vil derfor fjerne forbuddet mod vielser af homoseksuelle i folkekirken og i øvrigt undersøge yderligere tiltag i retningen af en kønsneutral ægteskabslovgivning.« En af lovens hovedintentioner er altså, at man vil føre det homoseksuelle ægteskab ind i kirken.
Vi finder det stærkt kritisabelt, at regeringen  inden den almindelige ægteskabslovning overhovedet er på plads og inden retsvirkningerne af lovforslaget er kendt  altså pålægger folkekirken den kønsneutrale ægteskabslovgivning.
DF mener, at det er et overgreb på folkekirken og en utilstedelig indblanding i kirkens indre anliggender, dvs. i spørgsmål, der angår teologien.
DF er tilhænger af, at det er regeringen og Folketinget, der lovgiver for folkekirken, men DF mener, at det er utilstedeligt, at regeringen og Folketinget spiller teologiske overdommere og vil blande sig i, hvad der er den sande udlægning af biblen og bekendelsesskrifterne i forhold til ægteskabet.
Det besynderlige er, at den teologiske og principielle begrundelse for at føre det homoseksuelle ægteskab ind i kirken slet ikke står at læse i lovforslaget, men i bemærkningerne til lovforslag nr.
L 105. Lovforslag nr.
L 105 handler bare ikke om det homoseksuelle ægteskab i kirken, men om præsternes frihed til at sige nej til at vie to personer af samme køn.
Hvorfor ministeren for ligestilling og kirke i lovforslag nr.
L 105 leverer begrundelser for lovforslag nr.
L 106, forstår DF ikke, men det kan kun være på grund af det lovsjusk, der opstår, når en lov skal hastes igennem.
Sagen er, at regeringen burde have delt lovforslaget op, så lovforslaget udelukkende handlede om den almindelige ægteskabslovgivning.
Den kunne man have fået vedtaget først.
Bagefter kunne man  hvis der i folkekirken blev udtrykt et behov  have bedt biskopperne om at lave et ritual og på den baggrund have indført loven om homoseksuelt ægteskab i folkekirken.
Det ville have været ordentligt og redeligt.
Man ville have respekteret, at folkekirken ikke blot er det danske folks kirke, men tillige er et selvstændigt trossamfund.
DF finder også grund til at kritisere bemærkningerne til lovforslaget for at være behæftet med fejl og urigtige oplysninger.
I bedste fald er der tale om sjusk og upræcise formuleringer.
I bemærkningernes pkt. 1.2. Baggrund står der: »I flere europæiske lande er der indført en fuldstændig eller næsten fuldstændig ligestilling af par af samme køn med par af forskelligt køn i forhold til ægteskabslovgivningen.
I lande som eksempelvis Belgien, Holland, Island, Norge, Portugal, Spanien og Sverige kan par af samme køn således indgå ægteskab med de samme retsvirkninger som et ægteskab indgået mellem par af forskelligt køn.
I andre europæiske lande har par af samme køn fået mulighed for at indgå registreret partnerskab.
Dette gælder eksempelvis Finland, Storbritannien, Tjekkiet og Tyskland.« Der er ikke sket en fuldstændig eller næsten fuldstændig ligestilling af par af samme køn med par af forskelligt køn i forhold til ægteskabslovningen i alle de nævnte lande.
Der er ikke sket nogen ligestilling af det homoseksuelle ægteskab med det almindelige ægteskab i kirken i Belgien, Portugal og Spanien.
I de pågældende lande er man katolikker, og i den katolske kirke er ægteskabet et sakramente, som udelukkende angår forholdet mellem mand og kvinde.
På grund af de åbenlyse fejl har DF spurgt social- og integrationsministeren om følgende: »Ministeren anfører i bemærkningerne til lovforslaget (1.2), at »der er sket en fuldstændig eller næsten fuldstændig ligestilling af par af samme køn« i flere europæiske lande.
I hvilke europæiske lande er der sket en total ligestilling mellem det ægteskab, der indgås på rådhuset og i kirken? « Ministeren svarer bl.a.: »Ministeriet har ikke fuldstændige oplysninger om lovgivningen i samtlige europæiske lande, men jeg kan dog oplyse, at det i Island, Norge og Sverige er muligt for par af samme køn  efter lovgivningen i de pågældende lande  at indgå ægteskab på samme måde som par af forskelligt køn.« Det er ikke noget tilfredsstillende svar og giver indtryk af, at man blot har anført de pågældende europæiske lande for at få lovforslaget til at virke mere overbevisende.
Det virker direkte besynderligt, at social- og integrationsministeren i sit svar kun nævner Island, Norge og Sverige.
Hvad med Belgien, Holland, Spanien og Portugal? Hvis ministeren ikke kender lovgivningen i de pågældende lande, bør landene ikke nævnes i bemærkningerne til lovforslaget.
 Et tredje mindretal i udvalget (KF) indstiller lovforslaget til vedtagelse med de af mindretallet stillede ændringsforslag.
Det Konservative Folkepartis medlem af udvalget går ind for, at alle uanset køn kan blive viet i den danske folkekirke.
KF går derfor ind for, at homoseksuelle ligesom heteroseksuelle har retskrav på vielse i kirken med de dermed følgende retsvirkninger, der er ens for begge former for vielse.
Vielsen kan således være en vielse til ægteskab mellem personer af forskelligt køn eller vielse til livsfællesskab mellem personer af samme køn.
Det er KFs opfattelse, at det, som er forskelligt, skal respekteres som forskelligt, men behandles juridisk ens.
I forbindelse med vielse til livsfællesskab har den enkelte præst ret til at afstå fra at forestå denne, således som det foreslås i lovforslag nr.
L 105.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til titlen Af et mindretal (KF), tiltrådt af et mindretal (DF):
 1) I undertitlen ændres »Ægteskab« til: »Livsfællesskab«.
Til § 1 2) Før nr. 1 indsættes som nyt nummer:
»01. I lovens titel indsættes efter »ægteskabs« ordene: »og livsfællesskabs«.« [Konsekvens af ændringen af lovens anvendelsesområde] 3) I nr. 1 ændres »ægteskabsbetingelser« til: »betingelser for at indgå ægteskab og livsfællesskab«.
[Konsekvens af ændringen af lovens anvendelsesområde] 4) I den under nr. 2 foreslåede § 1 indsættes efter »køn og« ordene: »på livsfællesskab«, og efter stk. 1 indsættes som nyt stykke:
»Stk. 2. Bestemmelser i denne lov, der omhandler ægteskab og ægtefæller, finder tilsvarende anvendelse på livfællesskab og livsfæller.
Bestemmelserne i denne lov om vielse finder anvendelse på indgåelse af ægteskab mellem to personer af forskelligt køn og på indgåelse af livsfællesskab mellem to personer af samme køn.« [Ændring af lovens anvendelsesområde til også at omfatte livsfællesskab] Af et mindretal (V):
 5) I den under nr. 2 foreslåede § 1 indsættes efter stk. 1 som nyt stykke:
»Stk. 2. Forhindringerne for, at to personer af samme køn kan vies, ophæves, således at det herefter vil være muligt for to personer af samme køn at blive borgerligt eller kirkeligt viet.
Vielsesmyndigheden tager herefter stilling til, om man ønsker at gøre brug af denne mulighed, og hvordan den i givet fald skal udføres.« [Vielsesmyndigheden tager stilling til vielser af par af samme køn] Af et mindretal (KF), tiltrådt af et mindretal (DF):
 6) Efter nr. 3 indsættes som nye numre:
 »02. I § 20, stk. 2, ændres »Parterne« til: »Personer af forskelligt køn«.
 03. Efter § 20, stk. 2, indsættes som nyt stykke:
»Stk. 3. Personer af samme køn skal ved samtidigt møde på spørgsmål af vielsesmyndigheden erklære at ville indgå livsfællesskab med hinanden og derpå af denne forkyndes at være livsfæller.« Stk. 3-4 bliver herefter til stk. 4-5.
04. I § 21, stk. 1, ændres: »bestemmelsen i § 20, stk. 2,« til »bestemmelserne i § 20, stk. 2 og 3,«.« [Fremgangsmåden ved indgåelse af ægteskab og livsfællesskab og gyldigheden af ægteskab og livsfællesskab] 7) I den under nr. 7 foreslåede § 66 a ændres »ægteskab mellem to personer af samme køn« til: »livsfællesskab«.
[Konsekvens af ændringen af lovens anvendelsesområde] Til § 2 8) Før nr. 1 indsættes som nyt nummer:
»05. I lovens titel indsættes efter »ægteskabets« ordene: »og livsfællesskabets«.« [Konsekvens af ændringen af lovens anvendelsesområde] 9) I de under nr. 1 foreslåede § 53 b, stk. 1 og 2, ændres »ægteskab mellem to personer af samme køn« til: »livsfællesskab«.
[Retsvirkningerne af livsfællesskab] Til § 3 10) Det under nr. 1 foreslåede § 448 c, stk. 2, affattes således:
»Stk. 2. Endvidere kan sag om livsfællesskab behandles her i riget, når livsfællesskabet er indgået her og ingen af livsfællerne bor i et land med en lovgivning om livsfællesskab, der svarer til den danske.« [International kompetence i sager om opløsning af livsfællesskab] Til § 5 11) I paragraffen ændres to steder »ægteskab« til: »livsfællesskab«.
[Omdannelse af partnerskab til livsfællesskab] Bemærkninger Til nr. 1-4 og 6-11 Ændringsforslagene, der er stillet af Det Konservative Folkeparti, indebærer, at når to personer af samme køn vies, betegnes disse som livsfæller, og der vil være indgået et livsfællesskab, mens betegnelserne ægtefæller og ægteskab kun anvendes, når der er tale om vielser af to personer af forskelligt køn.
Til nr. 5 Venstre ønsker med ændringsforslaget, at forhindringerne for, at to personer af samme køn kan vies, ophæves, således at det herefter vil være muligt for to personer af samme køn at blive borgerligt eller kirkeligt viet.
Vielsesmyndigheden tager herefter stilling til, om man ønsker at gøre brug af denne mulighed, og hvordan den i givet fald skal udføres.
 Da social- og integrationsministeren har nægtet at give teknisk bistand til udarbejdelsen af dette ændringsforslag, jf. svar på spørgsmål 47, tages der forbehold for evt. lovtekniske uklarheder og konsekvensrettelser.
 En oversigt over Folketingets sammensætning er optrykt i betænkningen.
Orla Hav (S) Maja Panduro (S) Jacob Bjerregaard (S) Jens Joel (S) Karen J.
Klint (S) Rasmus Horn Langhoff (S) Julie Skovsby (S) Hans Vestager (RV) Liv Holm Andersen (RV) Andreas Steenberg (RV) Özlem Sara Cekic (SF) fmd.
Annette Vilhelmsen (SF) Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Louise Schack Elholm (V) Karen Ellemann (V) Sophie Løhde (V) Eyvind Vesselbo (V) Fatma Øktem (V) Karin Nødgaard (DF) René Christensen (DF) Karina Adsbøl (DF) Christian Langballe (DF) Simon Emil Ammitzbøll (LA) Thyra Frank (LA) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
