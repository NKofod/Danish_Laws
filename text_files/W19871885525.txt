 En gårdejer, der på grund af produktion af en speciel svinerace havde  

 tilsluttet sig stiftelsen af et privatslagteri, der efter ca. 1 år på grund  

 af økonomiske vanskeligheder måtte indstille virksomheden - uden at aktier  

 blev udstedt - blev anset berettiget til fradrag for tab på indskud og  

 tilbageholdte beløb på leverancer, idet disse beløb måtte anses for udlån,  

 der havde tilknytning til den løbende drift.
 Gårdejer A klagede for indkomståret 1982 over, at de stedlige  

 skattemyndigheder havde anset ham for uberettiget til et fradrag på 35.340  

 kr. som tab vedrørende A/S B Privatslagteri.
Det var af klagerens advokat oplyst, at klagerens svineproduktion var  

 baseret på 3-racekrydsninger, men da disse svin kunne afvige i længde eller  

 vægt fra de sædvanlige landracesvin, der blev leveret til klagerens hidtidige  

 aftager - et andelsslagteri - blev der givet fradrag i bedømmelsen.
Dette var  

 årsagen til, at en kreds af producenter havde taget initiativet til  

 stiftelsen af A/S B Privatslagteri, hvortil et betydeligt antal landmænd  

 havde sluttet sig.
På grund af selskabets økonomiske vanskeligheder havde man  

 ønsket en endnu større producentkreds, og der var i denne anledning indledt  

 voldgiftssag mellem enkelte producenter, der ønskede at blive frigjort for  

 forpligtelsen til at levere svin til andelsbevægelsen, således at de kunne  

 blive frit stillet.
Fra privatslagteriets side havde man tiltro til, at sagen kunne vindes, og  

 man havde derfor drøftet, hvorledes man i en kortere periode kunne klare  

 videreførelsen af slagteriet.
Produccenterne havde vedtaget, at selskabet  

 over en 3-måneders periode midlertidigt skulle tilbageholde 60 kr. pr. svin  

 til sikring af likviditeten i selskabet.
Voldgiftssagen var imidlertid gået  

 selskabet imod, og på grund af de økonomiske problemer var selskabet nødt til  

 at standse sine aktiviteter i 1982.
 De stedlige skattemyndigheder havde anset tabet vedrørende det indbetalte  

 og de af selskabet tilbageholdte beløb for formuetab, idet der herved var  

 henset til, at beløbene var tænkt anvendt dels som grundlag for en udvidelse  

 af aktiekapitalen, dels som et midlertidigt udlån til det nystiftede  

 aktieselskab, hvis drift fra begyndelsen havde været tabgivende.
Advokaten nedlagde over for Landsskatteretten påstand om, at klageren blev  

 anset for berettiget til fradrag for såvel det indbetalte beløb på 15.000 kr.  

 i 1981 som det tilbageholdte beløb på 60 kr. pr. leveret svin, 20.340 kr.,  

 eller i alt 35.340 kr., under henvisning til, at tabet måtte anses for et  

 fradragsberettiget driftstab.
Til støtte herfor anførte han, at de indbetalte  

 beløb havde været afgørende for klagerens mulighed for at sikre og  

 vedligeholde indkomsten, idet klageren, såfremt han ikke havde betalt, havde  

 måttet påregne betydelige tab i forbindelse med forsøg på at skulle afsætte  

 sin svineproduktion andetsteds.
Det primære formål for klageren havde været  

 at yde selskabet et driftstilskud, medens den omstændighed, at beløbene  

 skulle tilbagebetales i form af aktier, var underordnet for klageren.
Efter de foreliggende oplysninger - herunder at klageren som følge af  

 selskabets økonomiske forhold faktisk ikke havde modtaget aktier for de  

 indskudte beløb - fandt Landsskatteretten, at de omhandlede beløb  

 skattemæssigt måtte behandles som udlån, der havde haft tilknytning til den  

 løbende drift.
Det lidte tab måtte herefter anses for en fradragsberettiget  

 driftsomkostning, og den påklagede ansættelse blev følgelig nedsat med 35.340  

 kr.
