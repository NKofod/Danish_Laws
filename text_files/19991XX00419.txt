Skriftlig fremsættelse (30. marts 2000) Sundhedsministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 sygehusvæsenet. (Hospice og frit sygehusvalg).
(Lovforslag nr.
L 234).
Formålet med lovforslaget er at forbedre plejen og  

 øge valgfriheden for uhelbredeligt syge ved - udover amtets  

 behandlingstilbud - at give borgerne frit valg til 3 af de eksisterende  

 selvejende hospicer i Danmark efter sygehuslovens regler, således at  

 bopælsamtskommunen forpligtes til at betale for benyttelsen, uanset  

 hvilken amtskommune patienten kommer fra.
Det svarer til, hvad der  

 gælder for de i sygehusloven omhandlede private specialsygehuse  

 m.fl.
 Den forskellighed, de etablerede amtslige og kommunale  

 tilbud repræsenterer sammen med de 3 private hospicer, vil yderligere  

 give den enkelte døende mulighed for at vælge de rammer, der  

 passer ham eller hende bedst.
 Desuden rummer loven en angivelse af rækkevidden af  

 det frie sygehusvalg, idet der efter en højesteretsdom er  

 opstået tvivl herom.
 Med lovforslaget foreslår regeringen med henblik  

 på udmøntning af finanslovsaftalen for 2000 at udvide det frie  

 sygehusvalg til også at omfatte behandling og pleje på de 3 af de  

 4 selvejende hospicer i Danmark.
De omfattede hospicer er Sankt Lukas Hospice i Hellerup,  

 Diakonissestiftelsens Hospice på Frederiksberg og Sct.
Maria Hospice i  

 Vejle.
Med forslaget pålægges amtskommunerne at betale for  

 behandling på disse hospicer inden for en økonomisk ramme.
Den  

 selvejende institution Kamillianergården Hospice i Ålborg har  

 ikke før lovforslagets fremsættelse kunnet tage endelig stilling  

 til, om man ønsker at blive omfattet af ordningen.
Det har 3 de  

 øvrige hospicer tilkendegivet, at de ønsker.
De 3 hospicer bliver med lovforslaget sidestillet med de  

 private specialsygehuse m.fl., hvortil der er frit valg efter sygehusloven  

 inden for en nærmere fastsat økonomisk ramme.
Der er tilsvarende  

 i lovforslaget foreslået en økonomisk ramme for hvert af  

 hospicerne.
 Det kan også blive nødvendigt at reservere  

 midler i årene fremover.
Med lovforslaget foreslås endvidere, at  

 bopælsamtskommunen kan opkræve betaling af bopælskommunen  

 for patienter, der er indlagt på hospice, svarende til sengedagstaksten  

 for færdigbehandlede patienter.
Hermed kan patienternes  

 bopælskommune komme til at medfinansiere hospiceophold, idet hospicer  

 også aflaster kommunerne.
 Herudover foreslås det i lovforslaget, at det  

 præciseres, at patienter, uanset bopælsamtskommunens kriterier  

 for at tilbyde behandling på egne sygehuse, er sikret adgang til frit  

 at vælge mellem bopælsamtkommunens sygehuse, andre amtskommuners  

 sygehuse og de private specialsygehuse, som er nævnt i  

 sygehusloven.
 Bestemmelsen i sygehusloven, som den hidtil har  

 været formuleret, har betydet, at bopælsamtskommunerne har  

 været forpligtede til at betale for behandlingen af egne patienter i  

 andre amtskommuner.
Det har fra indførelsen af reglerne om det frie  

 sygehusvalg været hensigten, at der frit kunne vælges behandling  

 på et sygehus uanset bopælsamtskommunens egne prioriteringer.
Kun  

 kapacitetsmæssige problemer på en sygehusafdeling kan  

 medføre begrænsninger i det frie valg.
Fritvalgsreglerne er af  

 amtskommunerne blevet forvaltet i overensstemmelse hermed.
Desuden har  

 Folketinget gennem besvarelse af folketingsspørgsmål  

 løbende  været informeret om forståelsen af  

 bestemmelserne.
Der er imidlertid efter en ny højesteretsdom  

 opstået tvivl om rækkevidden af det frie sygehusvalg.
Det udtales  

 i dommen: »Denne bestemmelse giver imidlertid ikke - som hævdet af  

 appellanterne - krav på en behandling, som vedkommende ikke i forhold  

 til sin egen amtskommune er berettiget til.« Da højesteretsdommen tager udgangspunkt i en  

 konkret erstatningssag om dækning af udgifter til privat behandling, og  

 det ikke umiddelbart af påstandene i sagen kan ses, at  

 Højesteret har skullet tage stilling til forståelsen af  

 bestemmelsen om det frie sygehusvalg i det offentlige sygehusvæsen,  

 finder Sundhedsministeriet ikke, at dommens tekst nødvendigvis skal  

 forstås som en indskrænkning af den hidtidige opfattelse af  

 reglerne om det frie sygehusvalg.
For at imødegå den opståede tvivl om  

 forståelsen af rækkevidden af det frie sygehusvalg foreslås  

 det imidlertid at præcisere, hvad der skal være gældende  

 ret.
Med forslaget tilsigtes således ikke nogen ændring af den  

 indtil højesteretsdommen gældende forståelse i  

 sundhedsvæsenet af reglerne om det frie sygehusvalg.
 Idet jeg henviser til bemærkningerne til  

 lovforslaget, skal jeg anbefale det til Folketingets velvillige  

 behandling.
