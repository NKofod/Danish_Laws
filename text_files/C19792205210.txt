(Til alle amtsråd, kommunalbestyrelser,  

 skolekommissioner, skolenævn, fælleslærerråd og skoleledere) Spørgsmålet om gennemførelsen af den praktiske del af skolernes  

 færdselsundervisning, herunder øvelse i at færdes på cykel, har været drøftet  

 i regeringsudvalget om børn i trafikken.
Regeringsudvalget tillægger den praktiske del af børnenes  

 færdselsundervisning den største betydning.
Noget tyder imidlertid på, at den  

 flere steder i landet ikke har et ønskeligt omfang.
Dette gælder navnlig  

 undervisningen i at færdes på cykel.
 Regeringsudvalget har derfor besluttet, at det bør undersøges, om og på  

 hvilke måder undervisningen i at færdes på cykel kan styrkes og udbygges  

 inden for rammerne af den eksisterende færdselsundervisning i skolerne.
 I den anledning skal man herved efter drøftelse med justitsministeriet og  

 Rådet for Større Færdselssikkerhed gøre opmærksom på følgende:
 Ifølge folkeskolelovens § 6 skal der gives undervisning i færdselslære på  

 1.-9. klassetrin.
 Ifølge undervisningsministeriets bekendtgørelse af 27. november 1975 om  

 undervisningen i visse emner som led i folkeskolens obligatoriske fag  

 anvendes normalt mindst 48 timer til denne undervisning fordelt på 1.-9.  

 klassetrin.
 Formålet med færdselsundervisningen er ifølge bekendtgørelsen, at eleverne  

 opnår kendskab til og forståelse af de farer og vanskeligheder, som de  

 stilles over for i trafikken, og at de bliver bekendt med de færdselsregler-  

 og anvisninger, som er af betydning i denne forbindelse.
 Ifølge bekendtgørelsen skal det endvidere tilstræbes, at eleverne opnår  

 sikkerhed i at bedømme trafiksituationer og i at færdes i trafikken uden  

 risiko for sig selv eller andre.
 Endelig skal undervisningen medvirke til, at eleverne bliver opmærksomme  

 og hensynsfulde trafikanter.
 Det er undervisningsministeriets opfattelse, at formålet med  

 færdselsundervisningen ikke tilstrækkeligt kan tilgodeses, medmindre  

 undervisningen i størst mulig udstrækning ledsages af praktiske øvelser og  

 iagttagelse af trafikken.
 Dette er tillige forudsat i undervisningsministeriets  

 undervisningsvejledning om færdselslære (nr. 17, 1976), hvoraf det bl.a.  

 fremgår, at man allerede på de yngste klassetrin som øvelsesplads foruden  

 klasseværelset bør tage legepladsen i anvendelse og senere, når nogen  

 sikkerhed er opnået, også bør fortsætte træningen på veje og gader i skolens  

 umiddelbare nærhed.
 Specielt hvad angår undervisningen i at færdes på cykel, gør man opmærksom  

 på, at det af det vejledende forslag til læseplan (undervisningsministeriets  

 vejledning af 12. maj 1976) fremgår, at det i undervisningen på 3.-5.  

 klassetrin kan indgå, at eleverne øves i at færdes sikkert på cykel i  

 trafikken.
 Ministeriet skal på den givne foranledning understrege vigtigheden af, at  

 ovenstående bestemmelser og anvisninger følges.
 Man henleder i øvrigt opmærksomheden på den serie af hjælpemidler til  

 skolernes færdselslære, som er udarbejdet af Rådet for Større  

 Færdselssikkerhed, og hvor der i de tilhørende lærervejledninger stilles en  

 række konkrete forslag til praktiske cykeløvelser.
Endelig gør man opmærksom på, at det i undervisningsvejledningen anbefales  

 at afholde cyklistprøver på 6. klassetrin.
Det overvejes at ændre  

 undervisningsvejledningen, således at udover cyklistprøver på 6. klassetrin  

 anbefales at afholde indledende cyklistprøver på et tidligere klassetrin.
UNDERVISNINGSMINISTERIET Direktoratet for folkeskolen, folkeoplysning, seminarier m.v., den 2. november 1979.
 P.D.V.
