Nr BTL 37 Betænkning over Forslag til lov om ændring af lov om folkeskolen  

 (Ophævelse af revisionsbestemmelse vedrørende skolefritidsordninger)   

 Nr L 37 1986-87, 1. samling Blad nr 660 Afgivet af uddannelsesudvalget Afgivet: 19870401 Udvalget har behandlet lovforslaget i nogle møder og har herunder stillet spørgsmål til undervisningsministeren, som denne har besvaret skriftligt.
Udvalget har endvidere modtaget mundtlige og/eller skriftlige henvendelser fra:
Børne- og Ungdomspædagogernes Landsforbund, Dansk Ungdoms Fællesråd, De Samvirkende Invalideorganisationer og Pædagogisk Medhjælper Forbund.
Der er af undervisningsministeren og af et mindretal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) lovforslaget til VEDTAGELSE med de af undervisningsministeren stillede ændringsforslag.
Flertallet er enig med ministeren i, at der ikke på nuværende tidspunkt har vist sig behov for udstedelse af bindende regler, og at man bør være tilbageholdende med at udsende detaljerede regler om skolefritidsordninger, idet ordningerne i høj grad skal indrettes i overensstemmelse med lokale ønsker og behov.
Flertallet henstiller dog til ministeren, at han på anden måde sikrer, at ordningerne har den fornødne kvalitet.
Ministeren har i den forbindelse givet tilsagn om at udsende et nyt cirkulære om skolefritidsordninger, som indeholder de samme henstillinger, som er indeholdt i cirkulære af 22. juni 1984 vedrørende bl.a. forældrebetalingen, mulighed for friplads og ordningens bemanding og personalets kvalifikationer.
I cirkulæret vil det samtidigt blive understreget, at skolenævnene har tilsyn med skolefritidsordningen og dermed indseende med og indflydelse på ordningerne.
Endvidere vil det blive henstillet, at skolefritidsordningens personale inddrages, når der træffes beslutninger, som har betydning for deres virksomhed.
Et MINDRETAL (Socialdemokratiets medlemmer af udvalget) indstiller lovforslaget til VEDTAGELSE med det af mindretallet og det af undervisningsministeren under nr. 1 stillede ændringsforslag.
Socialdemokratiet afviste i 1984 den ændring af folkeskoleloven, hvor kommunerne fik mulighed for at etablere skolefritidsordninger (lov nr. 287 af 6. juni 1984), som værende utilstrækkelig.
Socialdemokratiet sagde dengang, at den væsentlige mangel ved lovforslaget var, at der ikke blev søgt skabt indhold og sammenhæng for barnet i dets hverdag, men at der alene blev skabt en ren opbevaringsordning.
Socialdemokratiet udtalte endvidere: »Som forældre har man heller ingen sikkerhed for, at fritidsordningen skal have kvalificeret medarbejderskab eller et mindstemål af normering af personale.
Ej heller sikres forældre et maksimum for betalingens størrelse.
Resultatet er, at forældre alt i alt ingen sikkerhed har for et kvalitativt indhold i tilbuddet, men alene sikkerhed for opbevaring af deres børn.
Der henvises til den af uddannelsesudvalget afgivne betænkning over dette lovforslag af 17. maj, se Folketingstidende 1983-84, tillæg B sp. 1009.
Mindretallet må stærkt beklage, at undervisningsministeren i den mellemliggende periode ikke har sørget for at følge udviklingen op omkring skolefritidsordningen i retning af de krav, Socialdemokratiet stillede i 1984, således at ministeren her i 1987 kunne have foretaget en virkelig revision af ordningen ganske som foreskrevet i lovens § 47 a.
Et ANDET MINDRETAL (Socialistisk Folkepartis medlemmer af udvalget) indstiller lovforslaget til FORKASTELSE ved 3. behandling.
 Mindretallet ønsker i øvrigt at bemærke følgende:
Af bemærkningerne til den betænkning, som uddannelsesudvalget afgav den 17. maj 1984, fremgår det, at flertallet fandt, at Folketinget i 1986-87 »på baggrund af de indhøstede erfaringer bør have mulighed for fornyet vurdering og stillingtagen«, hvorfor flertallet dengang indsatte § 47 a, efter hvilken bestemmelse undervisningsministeren i folketingsåret 1986-87 skulle fremsætte forslag om revision af lovens regler om skolefritidsordninger.
Allerede da mente Socialistisk Folkeparti, at det var meget betænkeligt, at der ikke var udarbejdet et regelsæt med angivelse af minimumsnormer og -krav på mindst følgende områder:
- personalenormering - personaleindflydelse - lokalestørrelse - indretning - åbningstider - maksimumtal for antal tilmeldte børn i den enkelte skolefritidsordning - forældrebetaling - forældreindflydelse - budget - pædagogisk vejledning.
Mindretallet finder det yderst beklageligt og meget betænkeligt, at undervisningsministeren ikke har fulgt den henstilling, flertallet fremsatte i 1984, og som ministeren selv tiltrådte.
Ændringsforslag Af UNDERVISNINGSMINISTEREN, tiltrådt af et FLERTAL (udvalget med undtagelse af SF):
Til titlen 1) Lovforslagets UNDERTITEL affattes således:
 »(Ændring af revisionsbestemmelse vedrørende  

 skolefritidsordninger)».
Til teksten Af et MINDRETAL (S):
 2) TEKSTEN affattes således:
»I lov om folkeskolen, jf. lovbekendtgørelse nr. 541 af 21. august 1986, foretages følgende ændring:
I § 47 A ændres »1986-87« til: »1987-88«.' Af UNDERVISNINGSMINISTEREN, tiltrådt af et FLERTAL (KF, V, RV, CD og KRF):
 3) TEKSTEN affattes således:
»I lov om folkeskolen, jf. lovbekendtgørelse nr 541 af 21. august 1986, foretages følgende ændring:
 I § 47 A ændres »1986-87« til: »1989-90«.'.
BEMÆRKNINGER Til nr. 1 og 3 Med henblik på at skabe et større erfaringsgrundlag for at vurdere skolefritidsordningernes indhold og funktion og under hensyn til den forventede stigning i antallet af skolefritidsordninger i løbet af de næste år foreslås tidspunktet for lovrevisionen udsat til folketingsåret 1989-90.
Til nr. 2 På en række skoler landet over er man i gang med forskellige former for skolefritidsordninger.
Det haster derfor med en revision af ordningen, der sikrer at en række kvalitative krav til ordningen opfyldes.
Derfor må en kommende revision centreres om: a) Personalenormeringer. b) Forældrebetalingsforhold og regler for tildeling af fripladser. c) Skolefritidsordningernes fysiske rammer og indretning. d) Forældreindflydelse og ens kvalitative tilbud til samme aldersgruppe børn.
EVA MØLLER (KF) fmd.
KIRKEGAARD(KF) KAREN HØJTE JENSEN(KF) CONNIE HEDEGAARD(KF) POVL BRØNDSTED(V) HELGE SANDER(V) BENTE JUNCKER(CD) nfmd.
STEFFENSEN(KRF) JYTTE ANDERSEN(S) ERLING OLSEN(S) SØGAARD(S) LYKKETOFT(S) NØRGAARD-SøRENSEN(S) ERLING OLSEN(S) HANNE THANNING JACOBSEN(SF) STILLINGER(SF) OLE VIG JENSEN(RV) Erling Olsen (S) Hanne Thanning Jacobsen (SF) Stillinger (SF) Ole Vig Jensen (RV) Partierne FP og VS havde ikke medlemmer i udvalget.
