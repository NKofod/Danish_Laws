Bilag 1 Skrivelse om bekendtgørelse om ændring af bekendtgørelse om kvalitetsstandarder og frit valg af leverandør af personlig og praktisk hjælp mv. (Beregning af servicebevisets værdi mv.) Folketinget har den 14. april 2009 vedtaget L 113  Forslag til lov om ændring af lov om social service (Markedsføring af leverandører af samt servicebevis til personlig og praktisk hjælp). Lovændringen træder i kraft den 1. juli 2009.
 Med lovforslagets del om servicebeviser får kommunerne mulighed for at tilbyde borgere, der er visiteret til hjælp efter § 83, et servicebevis, jf. orienteringsskrivelse af 15. april 2009. Med et servicebevis kan borgeren selv ansætte en privatperson eller en privat virksomhed til at udføre den hjemmehjælp, som borgeren er visiteret til.
Udmøntning af bemyndigelsesbestemmelse til fastsættelse af reglerne for udregning af servicebevisets værdi Som følge af lovens § 94 b, stk. 5, der giver indenrigs- og socialministeren adgang til at fastsætte reglerne for udregningen af servicebevisets værdi, foretages der en ændring af bekendtgørelsen om kvalitetsstandarder og frit valg af leverandør af personlig og praktisk hjælp mv.
Med ændringen tilføjes bekendtgørelsen en § 14 a, stk. 1-5, hvormed reglerne for udregningen fastsættes, herunder at værdien af servicebeviset skal beregnes for hver af de ydelser, som kommunalbestyrelsen har truffet beslutning om, skal kunne ydes i form af et servicebevis.
Det kan oplyses, at der sendes et udkast til vejledning vedrørende servicebeviser i ekstern høring i uge 26 2009. Udkastet vil være tilgængeligt på høringsportalen på www.borger.dk.
Det er endvidere muligt at læse bemærkningerne til lovforslaget på www.ft.dk.
Indenrigs- og Socialministeriet, den 22. juni 2009 Mie Henriette Eriksen Bilag 1 Bekendtgørelse om ændring af bekendtgørelse om kvalitetsstandarder og frit valg af leverandør af personlig og praktisk hjælp mv. (Beregning af servicebevisets værdi mv.) Bilag 1 indeholder bekendtgørelse nr. 553 af 19. juni 2009 om ændring af bekendtgørelse om kvalitetsstandarder og frit valg af leverandør af personlig og praktisk hjælp mv. (Beregning af servicebevisets værdi mv.) Bekendtgørelsen er udeladt her, da den har været offentliggjort i Lovtidende og findes i Retsinformation.
