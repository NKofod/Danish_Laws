Nr BSF 39 Forslag til folketingsbeslutning om styrkelse af Danmarks indflydelse på  

 EF-forskningen Fremsat af Erling Olsen (S) Hanne Andersen (S) Anna-Marie Hansen (S) Jytte  

 Hilden (S) Frank Jensen (S) Ingrid Rasmussen (S) den 24. november 1989 Folketinget opfordrer regeringen til at søge Danmarks indflydelse på EF-forskningen styrket ved:
- at pålægge forskningsrådene et opsøgende initiativ i forbindelse med  

 udformningen af de kommende rammeprogrammer for EF-forskningen og - at sikre forskningsrådene de fornødne ressourcer til varetagelsen af  

 denne opgave.
Bemærkninger til forslaget Når det gælder udnyttelsen af eksisterende, vedtagne  

 EF-forskningsprogrammer, er Danmark ganske godt med, bl.a. i kraft af det  

 såkaldte PUF-samarbejde (Projekt øget Udbytte af EF's Forskningssamarbejde).
 Derimod kniber det gevaldigt med at sikre Danmark en passende indflydelse  

 på udformningen af selve programmerne, ikke mindst fordi de danske  

 synspunkter efter meget at dømme gøres gældende på et for sent tidspunkt i  

 planlægningsfasen.
 For at råde bod herpå foreslås det, at forskningsrådene pålægges at drive  

 opsøgende virksomhed således at forstå, at de gennem deres kontakter til  

 forskningsmiljøerne og deres samarbejde med Forskningsdirektoratets EF-kontor  

 kan få danske ønsker og synspunkter gjort gældende i tidlige faser af  

 planlægningsprocessen.
Selv om dobbeltadministration skal undgås, vil opgaven ikke kunne løses,  

 uden at der stilles øgede ressourcer til forskningsrådenes disposition.
I det  

 omfang initiativet bringer flere EF-forskningsmidler til Danmark, vil denne  

 ekstra udgift dog hurtigt være tjent ind samfundsøkonomisk og formentlig også  

 statsfinansielt.
