(Til kommunalbestyrelserne og ligningsmyndighederne) Ved lov nr. 633 af 21. december 1977 om ændring af ligningsloven er der  

 gennemført bestemmelser om fradrag ved opgørelsen af den skattepligtige  

 indkomst for udgifter til isolering m.v. (energibesparende foranstaltninger)  

 af ejerboliger.
Bestemmelserne er indsat som en ny § 15K i ligningsloven.
 Fradrag indrømmes kun for arbejde, der er påbegyndt og afsluttet inden for  

 tidsrummet 1. januar 1978 - 31. december 1980.
Ved bekendtgørelse nr. 3 af 6. januar 1978 er det bestemt, hvilke  

 energibesparende foranstaltninger der berettiger til fradrag.
Der er  

 endvidere fastsat regler om kommunalbestyrelsens forhåndsgodkendelse af  

 isoleringsarbejdet og endelige meddelelse om størrelsen af de udgifter, der  

 indgår i beregningen af fradraget.
Endelig er der givet regler om den  

 bistand, der kan ydes af de i loven om statstilskud til energibesparende  

 foranstaltninger vedrørende bygninger omhandlede konsulenter.
 Nedenfor redegøres der nærmere for de i loven og bekendtgørelsen  

 opstillede betingelser for, at der kan indrømmes fradrag for udgifter til  

 isolering m.v.
I.
Ejerboligens art Fradrag indrømmes kun for isoleringsarbejde på fast ejendom, der tjener  

 til helårsbolig for ejeren.
Det er imidlertid ikke alle ejerboliger, der  

 omfattes af loven.
Omfattet er enfamilieshuse, tofamilieshuse og  

 ejerlejligheder.
Endvidere omfattes ejendomme, hvor vurderingsrådet efter §  

 33, stk. 4, i lov om vurdering af landets faste ejendomme har fordelt  

 ejendomsværdien og grundværdien på ejendommens stuehus med tilhørende grund  

 og have og på den øvrige ejendom.
Det drejer sig efter § 33, stk. 1, om  

 ejendomme, der benyttes til landbrug, gartneri, planteskole eller  

 frugtplantage.
For tofamilieshuse gælder, at ejeren alene kan medregne den del af  

 udgiften, der vedrører den af ham beboede lejlighed.
Ved fællesarbejder  

 (f.eks. vinduesforbedring, hulmursisolering) for hele tofamilieshuset, skal  

 der således ske en opdeling af de samlede udgifter, idet kun den del af  

 udgiften, der kan siges at vedrøre ejerens lejlighed, berettiger til fradrag.  

 Denne opdeling foretages efter bekendtgørelsens § 2, stk. 2, litra d, på en  

 efter arbejdets art og de øvrige omstændigheder rimelig måde, f.eks. på  

 grundlag af antal lejligheder, antal vinduer eller kvadratmeteretageareal.
Benyttes en ejendom, der anvendes som helårsbolig, tillige i væsentligt  

 omfang erhvervsmæssigt, kan der ligeledes kun medregnes udgifter, der  

 vedrører den del af ejendommen, der anvendes som helårsbolig for ejeren.
En  

 eventuel opdeling foretages her på samme måde som anført foran vedrørende  

 tofamilieshuse.
Om en væsentlig del af ejendommen benyttes erhvervsmæssigt,  

 afgøres efter samme kriterier som ved afgørelsen af, om lejeværdien af  

 boligen i et sådant tilfælde skal ansættes efter et skøn, jfr. ligningslovens  

 § 15A.
Efter praksis vil man i almindelighed ansætte lejeværdien efter et  

 skøn, når mere end 25 pct. af ejendommen udnyttes erhvervsmæssigt af ejeren.
Indeholder ejendommen både ejerlejligheder og udlejningslejligheder, skal  

 udgiften ved fællesarbejde for hele ejendommen først fordeles på henholdsvis  

 ejerlejlighederne og udlejningslejlighederne.
Denne fordeling sker efter  

 reglen i bekendtgørelsens § 2, stk. 2, litra d.
Der skal dernæst ske en  

 fordeling af udgiften på de enkelte ejerlejligheder.
Denne fordeling sker  

 efter ejerlejlighedernes fordelingstal.
Loven omfatter ikke ejendomme med mere end to lejligheder, medmindre  

 ejendommen er udstykket i ejerlejligheder.
I sådanne ejendomme kan ejeren  

 eventuelt opnå statstilskud til isoleringsarbejde m.v. herunder også  

 vedrørende den lejlighed, han selv bebor, jfr. boligministeriets  

 bekendtgørelse nr. 621 af 14. december 1977 om statstilskud til  

 energibesparende foranstaltninger vedrørende bygninger herunder om  

 ikrafttræden af de lovændringer, der følger af lov nr. 477 af 14. september  

 1977.
 Skatteydere, der bebor en lejlighed i en andelsboligforening eller er  

 indehaver af en aktie- eller anpartslejlighed, kan ikke opnå fradrag for  

 udgifter til isolering af sådanne boliger, men der kan søges om tilskud  

 hertil efter de af boligministeriet fastsatte regler herom.
Der gives ikke fradrag for udgifter til isoleringsarbejde m.v. for  

 bygninger, der er taget i brug den 1. januar 1974 eller senere.
Det samme  

 gælder, hvis bygningen er udvidet eller ombygget den 1. januar 1974 eller  

 senere, såfremt om- og/eller tilbygningen er så omfattende, at den nuværende  

 ejendom må ligestilles med et nybyggeri opført på ombygningstidspunktet, jfr.  

 bekendtgørelsens § 2, stk. 2, litra c.
Ejendommen skal endvidere som nævnt tjene til helårsbolig for ejeren.  

 Sommerhuse/fritidshuse falder udenfor ordningen.
Der kan således ikke gives  

 fradrag til ejere af fritidsboliger, uanset om den benyttes udover sommersæsonen, medmindre den lovligt bebos  

 af ejeren, der er tilmeldt folkeregistret med fast adresse der.
Kravet om, at  

 ejendommen skal tjene til helårsbolig for ejeren, skal være opfyldt på  

 tidspunktet for arbejdets fuldførelse.
Det er derimod ikke en betingelse, at  

 den skattepligtige også ejer og bebor ejendommen ved indkomstårets udløb.
II.
De energibesparende foranstaltninger I bekendtgørelsens § 1 er det bestemt, at der kun indrømmes fradrag for  

 udgifter til de samme energibesparende foranstaltninger, som der kan opnås  

 statstilskud til.
Reglerne herom findes i kapitel II, §§ 4-6 i  

 boligministeriets bekendtgørelse nr. 621 af 14. december 1977.
 Herefter er følgende arbejder omfattet af fradragsordningen:
1. Isolering af lofts- og tagkonstruktioner, herunder  

 skunkvægge.
Den færdige konstruktion skal, hvor pladsen tillader det,  

 indeholde isoleringslag, svarende til mindst 200 mm mineraluld.
Fradrag  

 indrømmes ikke for udgifter til:
a. omlægning eller reparation af taget, b. yderligere isolering, hvor konstruktionen i forvejen indeholder  

 isolering, svarende til 100 mm mineraluld eller derover, c. den del af arbejdet, der øger den færdige isolering, udover hvad der  

 svarer til 250 mm mineraluld.
2. Isolering af gulvkonstruktioner over uopvarmede  

 kældre eller krybekældre.
Den færdige konstruktion skal, hvor pladsen  

 tillader det, indeholde isoleringslag, svarende til mindst 100 mm mineraluld.  

 Fradrag indrømmes ikke for udgifter til:
a. omlægning eller reparation af gulvet, b. yderligere isolering, hvor konstruktionen i forvejen indeholder  

 isolering, svarende til 50 mm mineraluld eller derover, c. den del af arbejdet, der øger den færdige isolering, udover hvad der  

 svarer til 175 mm mineraluld.
 3. Hulrumsisolering af uisolerede hulmure, såfremt  

 udmuringsprocenten kan skønnes at være mindre end 40 procent.  

 Isoleringsmaterialet skal være formbestandigt og have en praktisk  

 varmeledningsevne på højst 0,060 W/m grader C.
 4. Tætningsarbejder i forbindelse med fugesamlinger  

 mod det fri.
 5. Forøgelse af antal glaslag mod det fri fra 1 lag  

 til 2 eller 3 lag i forbindelse med vinduer, ovenlys, glasvægge samt  

 glaspartier i yderdøre, porte og lemme.
a.
Fradrag indrømmes for udgifter til udskiftning af enkeltglas med 2-  

 eller 3-lags isoleringsrude, hvor karmtræet bevares.
b.
Fradrag indrømmes for udgift til montering af forsatsramme med 1 lag  

 glas eller 2-lags isoleringsrude, hvor den hidtidige konstruktion bibeholdes.
c.
Til andre arbejder, hvorved antallet af glaslag forøges fra 1 til 2  

 eller 3 lag, - f.eks. udskiftning af hele vindueskonstruktionen - kan der  

 gives fradrag for den del af udgifterne, der kunne fradrages i medfør af  

 ovenstående punkter a og b.
6. Isolering af uisolerede ydervægspartier bag  

 radiatorer.
Den færdige konstruktion skal indeholde isoleringslag, svarende  

 til mindst 30 mm mineraluld.
 7. Isolering af uisolerede centralvarmekedler og  

 røgrør, svarende til mindst 30 mm mineraluld.
 8. Isolering af uisolerede rør og beholdere, hvis  

 indhold normalt har en temperatur på 50 grader C eller derover.
 9. Installation af termostatiske ventiler på  

 radiatorer og varmtvandsbeholdere.
 10. Installation af automatik på varme- og  

 ventilationsanlæg, såfremt formålet hermed er at spare energi ved periodevis  

 at stoppe anlægget, sænke rumtemperaturen eller sænke fremløbstemperaturen.
11. Andre energibesparende foranstaltninger - herunder  

 f.eks. energigenvindingsanlæg, indregulering af varme- og ventilationsanlæg,  

 forbedring eller udskiftning af varmeanlæg m.v. - for hvilke det på grundlag  

 af en erklæring fra en energikonsulent som nævnt i § 13a i boligministeriets  

 lovbekendtgørelse nr. 498 af 14. september 1977 eller anden sagkyndig må  

 skønnes, at tilbagebetalingstiden højst vil være 8 år.
Tilbagebetalingstiden  

 defineres i denne forbindelse som forholdet mellem investeringen i kr. og  

 værdien af den årlige energibesparelse i kr.
 12. Et arbejde, som er omfattet af 1 - 11, kan kun  

 godkendes som fradragsberettiget, såfremt de anslåede udgifter til arbejdets  

 udførelse efter kommunalbestyrelsens skøn er rimelige.
 13. Som fradragsberettigede udgifter kan godkendes  

 udgifter, som følger af gennemførelse af de i 1 - 11 nævnte arbejder,  

 herunder udgiften til projektering og til bistand fra energikonsulent, men  

 ikke finansieringsudgifter og ikke eventuelle tilslutningsafgifter eller  

 udgifter til ledningsanlæg udenfor det grundareal, hvorpå ejendommen er  

 beliggende.
 14. Fradrag kan ikke indrømmes for udgifter til:
a.
Særligt luksusprægede materialer eller installationer.
b.
Vinduesforbedringer som nævnt ovenfor under 5, såfremt de på en efter  

 kommunens skøn uheldig måde ændrer bygningens udseende.
c.
Foranstaltninger vedrørende driftsmidler.
d.
Arbejder, som offentlige myndigheder, inden ansøgning om  

 forhåndsgodkendelse er indsendt, har pålagt ejeren at lade udføre.
e.
Energibesparende foranstaltninger, som er et led i en tilbygning eller  

 en ombygning, eller som udføres, fordi lokalet agtes inddraget til en ny  

 anvendelse, der kræver andre faciliteter end den oprindelige anvendelse.
III.
Forhåndsgodkendelsen og den endelige meddelelse fra  

 kommunalbestyrelsen Den skattepligtige skal, forinden arbejdet påbegyndes, have opnået  

 forhåndsgodkendelse af det energibesparende projekt hos kommunalbestyrelsen,  

 jfr. ligningslovens § 15K, stk. 4, og bekendtgørelsens § 2. Et arbejde anses  

 i denne forbindelse for påbegyndt ved den fysiske iværksættelse på  

 ejendommen.
Kontrahering og/eller indkøb af materialer anses ikke for  

 påbegyndelse.
Ansøgning om forhåndsgodkendelse indsendes til den kommune, hvor  

 ejendommen er beliggende og udfærdiges på særlige skemaer, der udleveres af  

 kommunen.
Det er ejeren selv, der skal søge om forhåndsgodkendelsen.
 Ansøgningen skal indeholde en redegørelse for arbejdet og de dermed  

 forbundne udgifter.
 For at kunne opnå kommunalbestyrelsens forhåndsgodkendelse af projektet,  

 skal følgende betingelser være opfyldt:
 1. Arbejdet skal være en energibesparende  

 foranstaltning, der omfattes af bekendtgørelsens § 1, jfr. afsnit II foran.
 2. Den ejerbolig, hvorpå arbejdet udføres, skal være  

 et en- eller tofamilieshus, en ejerlejlighed eller et stuehus til en  

 landbrugsejendom m.v., jfr. nærmere afsnit I.
 3. Ejendommen skal første gang været taget i brug før  

 1974, jfr. nærmere afsnit I.
 4. Udgiften skal vedrøre ejerboligen, jfr. nærmere  

 afsnit I.
Hvor udgiften til isolering ved et fællesarbejde for hele ejendommen ikke  

 i sin helhed er fradragsberettiget, kan der kun opnås forhåndsgodkendelse til  

 at fradrage den del af udgifterne, der kan henføres til ejerboligen.  

 Skatteyderen skal derfor foretage en fordeling af udgifterne.
Denne fordeling  

 skal ske på en efter arbejdets art og de øvrige omstændigheder rimelig måde,  

 f.eks. på grundlag af antal lejligheder, antal vinduer eller  

 kvadratmeteretageareal, jfr. bekendtgørelsens § 2, stk. 2, litra d, og foran  

 afsnit I.
 Hvor redegørelsen ikke giver et tilstrækkeligt grundlag for at  

 forhåndsgodkende projektet, eller hvor ansøgningen ikke er foretaget på det  

 særlige skema, kan kommunalbestyrelsen afvise ansøgningen.  

 Kommunalbestyrelsen kan ikke gøre godkendelsen betinget af, at der foreligger  

 en erklæring fra en energikonsulent, jfr. bekendtgørelsens § 4, stk. 2. Der  

 kan heller ikke stilles krav om, at der skal foreligge et tilbud på  

 isoleringsarbejdet m.v. fra en momsregistreret bygge- og anlægsvirksomhed.
Kommunalbestyrelsens forhåndsgodkendelse skal også omfatte størrelsen af  

 de anslåede udgifter til arbejdets udførelse.
Udgifterne kan kun godkendes,  

 såfremt de efter kommunalbestyrelsens skøn er rimelige, jfr. afsnit II, punkt  

 12. Kommunalbestyrelsen skal vurdere rimeligheden af udgiften til selve  

 isoleringen og til de reparationsarbejder m.v., der er nødvendiggjort af  

 isoleringsarbejdet, jfr. afsnit II, punkterne 1 og 13. Skatteyderen skal  

 anslå udgifterne, og heri ligger, at der ikke kan kræves en nøjagtig  

 prisangivelse.
Hertil kommer, at skatteyderen er berettiget til, når han  

 anslår den samlede udgift, at indregne et beløb til dækning af de eventuelle  

 prisstigninger på arbejdet, der indtræder i perioden fra forhåndsgodkendelsen  

 til arbejdets fuldførelse.
Kommunalbestyrelsen kan ikke med den begundelse, at skatteyderen allerede  

 har fået en forhåndsgodkendelse, nægte at godkende andre ansøgninger, hvad  

 enten ansøgningerne vedrører forskellige projekter eller vedrører det samme,  

 men med et ændret overslag over udgifterne.
Det samme gælder, hvor  

 skatteyderen har opnået tilsagn om tilskud til projektet efter  

 tilskudslovgivningen.
 Kommunalbestyrelsens afgørelse kan ikke indbringes for højere  

 administrativ myndighed.
Isoleringsarbejdet kan påbegyndes, så snart skatteyderen skriftligt har  

 fået meddelelse om kommunalbestyrelsens forhåndsgodkendelse.
Arbejdet skal  

 ikke iværksættes inden for et bestemt tidsrum, efter at forhåndstilsagnet er  

 givet, men arbejdet skal dog være fuldført senest den 31. december 1980.  

 Forhåndstilsagnet bortfalder endvidere ikke ved indkomstårets udløb.
 Når arbejdet er afsluttet afgiver skatteyderen erklæring til  

 kommunalbestyrelsen herom på et særligt skema, der udleveres af kommunen.  

 Erklæringen skal indeholde attestation fra skatteyderen om:
 1. At arbejdet er udført i overensstemmelse med det af  

 kommunen forhåndsgodkendte projekt.
 2. At han ikke selv har udført arbejdet på sin  

 ejendom.
 3. At ejerboligen på tidspunktet for arbejdets  

 fuldførelse tjener til helårsbolig for ham.
 4. Størrelsen af de samlede faktiske udgifter ved  

 arbejdet, herunder den eventuelle udgift til energikonsulent.
 5. Hvilke momsregistrerede bygge- og  

 anlægsvirksomheder, der har udført arbejdet, jfr. bekendtgørelsens § 3.
Regninger påført virksomhedernes momsregistreringsnummer skal vedlægges.  

 Det skal endvidere af regningerne fremgå, hvilket arbejde, der er udført, og  

 i hvilken periode det er sket.
Man bør være opmærksom på, at en virksomhed,  

 som driver bygge- og anlægsvirksomhed, undertiden vil kunne være  

 momsregistreret inden for andre brancher.
Registreringens fordeling på  

 brancher har navnlig statistisk interesse og kan således ikke være  

 eneafgørende for, om firmaet kan udføre fradragsberettiget arbejde.  

 Afgørelsen af, om firmaet driver bygge- og anlægsvirksomhed, må derfor  

 træffes af kommunalbestyrelsen på grundlag af samtlige foreliggende  

 oplysninger om firmaets virksomhed.
Kommunalbestyrelsen meddeler herefter skriftligt ejeren, om det færdige  

 arbejde på grundlag af de af ejeren afgivne erklæringer og iøvrigt  

 foreliggende oplysninger kan anses for udført i overensstemmelse med  

 forhåndsgodkendelsen.
Meddelelse kan ikke afgives, hvis skatteyderen har  

 opnået tilskud til arbejdet efter tilskudslovgivningen.
Det drejer sig om  

 tilskud, der er opnået efter lov nr. 423 af 25. august 1976 som ændret ved  

 lov nr. 112 af 30. marts 1977, og efter lov nr. 127 af 22. april 1975 med  

 senere ændringer.
Hvor skatteyderen, efter at han har søgt og fået den  

 endelige godkendelse af udgifterne som fradragsberettigede, får udbetalt tilskud til det pågældende arbejde, skal kommunalbestyrelsen af hensyn til  

 ligningen af skatteyderen underrette ligningsmyndigheden herom.
Meddelelsen fra kommunalbestyrelsen til skatteyderen skal endvidere  

 indeholde oplysning om størrelsen af den udgift, der indgår i beregningen af  

 fradraget.
Hvor hele det forhåndsgodkendte projekt er udført, sættes beløbet  

 til de faktiske udgifter dog højst det forhåndsgodkendte beløb.
Har  

 skatteyderen benyttet energikonsulent, indgår udgiften hertil i beregningen  

 af fradraget for isoleringsudgifter m.v., jfr. afsnit V nedenfor.
 Kommunalbestyrelsens afgørelse af, om arbejdet m.m. kan godkendes, kan  

 ikke påklages til højere administrativ myndighed.
 Den skriftlige meddelelse skal vedlægges selvangivelsen som dokumentation  

 for, at arbejdet og udgiftens størrelse er godkendt af kommunalbestyrelsen.  

 Meddelelsen lægges til grund ved ligningsmyndighedens behandling af  

 selvangivelsen.
Fradraget udgør 50 pct. af de af kommunalbestyrelsen godkendte udgifter  

 (inklusive udgiften til en energikonsulent), dog højst 3.000 kr.
Er de  

 godkendte udgifter mindre end 1.000 kr., kan der ikke fradrages noget beløb  

 ved indkomstopgørelsen.
 Der må ikke tidligere være indrømmet skatteyderen fradrag efter  

 ligningslovens § 15K.
 Den fratrukne udgift skal vedrøre et arbejde, der er afsluttet i det  

 pågældende indkomstår.
 Ejendommen skal have tjent ejeren til helårsbolig på tidspunktet for  

 arbejdets afslutning, jfr. afsnit I.
Det beløb (højst 3.000 kr.), der fratrækkes ved indkomstopgørelsen, kan  

 ikke medregnes ved opgørelsen af grundlaget for eventuelle skattemæssige  

 afskrivninger.
Det fratrukne beløb kan heller ikke medregnes til  

 anskaffelsessummen ved opgørelsen af skattepligtig fortjeneste ved afståelse  

 af ejendommen.
IV.
Særlige bemærkninger Fradraget for isoleringsudgifter m.v. skal foretages ved  

 indkomstopgørelsen for det år, hvori isoleringsarbejdet er fuldført.
Dette  

 gælder også, hvor arbejdet strækker sig over flere år.
Beregningen af fradragets størrelse sker på grundlag af det beløb, som  

 kommunalbestyrelsen har anført i den endelige meddelelse til ejeren, herunder  

 eventuel udgift til energikonsulent.
Har skatteyderen i samme år fået  

 fuldført forskellige isoleringsarbejder, sammenlægges beløbene.
Ved  

 indkomstopgørelsen fratrækkes 50 pct. af det samlede beløb, dog højst 3.000  

 kr.
Er den samlede udgift mindre end 1.000 kr., kan der dog ikke fradrages noget beløb.
Et sådant mindre  

 beløb kan endvidere ikke overføres til et senere år.
Fradraget skal foretages i ejerens indkomstopgørelse.
Hos sambeskattede  

 ægtefæller fradrages udgiften i mandens indkomstopgørelse.
Sambeskattede  

 ægtefæller kan kun opnå et fradrag.
Hvor en ejendom er i sameje, kan hver af ejerne, når betingelserne i  

 øvrigt er opfyldt, opnå fradrag for isoleringsudgifter.
Hver af samejerne må  

 ligesom andre ejere søge om forhåndsgodkendelse osv.
Ved opgørelsen af den  

 skattepligtige indkomst indgår så stor del af isoleringsudgiften i  

 beregningen af fradraget som den pågældende samejer har anvendt.
Der kan kun indrømmes skatteyderen fradrag for isoleringsudgifter en gang  

 inden for perioden 1. januar 1978 - 31. december 1980. Har skatteyderen  

 således i et indkomstår opnået fradrag, kan der ikke indrømmes ham fradrag i  

 et senere indkomstår.
Dette gælder selv om det indrømmede fradrag er mindre  

 end 3.000 kr.
Også hos skatteydere med forskudt indkomstår skal arbejdet  

 finde sted og være afsluttet i perioden 1. januar 1978-31. december 1980.  

 Fradraget foretages i det indkomstår, der omfatter det tidspunkt, hvor  

 isoleringsarbejdet fuldføres.
Udlægges en ejendom ved separation eller skilsmisse eller ved arv til  

 hustruen, kan der, når sambeskatningen er ophørt, indrømmes hende fradrag for  

 isoleringsudgifter.
Også den ægtefælle, der hensidder i uskiftet bo, kan  

 indrømmes fradragsret for isoleringsudgifter.
Isoleringsarbejdet må som  

 tidligere nævnt ikke være påbegyndt inden den 1. januar 1978 og skal være  

 fuldført senest den 31. december 1980. Kommunalbestyrelsens endelige  

 godkendelse af det udførte isoleringsarbejde behøver ikke at foreligge den  

 31. december 1980, men godkendelsen skal indsendes i forbindelse med  

 selvangivelsen for indkomståret 1980.
Fradraget for isoleringsudgifter påvirker ikke ejerens standardfradrag for  

 vedligeholdelsesudgifter, selvom isoleringsarbejdet helt eller delvis kan  

 betragtes som et vedligeholdelsesarbejde.
Har ejeren i et tofamilieshus i  

 stedet for standardfradraget valgt at fradrage de faktiske  

 vedligeholdelsesudgifter, kan de vedligeholdelsesudgifter, der indgår i  

 isoleringsarbejdet, ikke tillige fradrages som en isoleringsudgift.
 Den fratrukne isoleringsudgift skal i det omfang, der er tale om en  

 forbedringsudgift, medregnes til forbedring af grund og bygninger, som tages  

 i betragtning ved beregning af lejeværdi af egen bolig, jfr. ligningslovens §  

 15B og 15D, og ved en årsomvurdering af ejendommen, jfr. vurderingslovens §  

 2, stk. 1, nr. 2.
V.
Bistand fra energikonsulent eller anden sagkyndig Efter bekendtgørelsens § 4 yder de i boligministeriets tilskudslovgivning  

 omhandlede konsulenter efter anmodning fra ejeren sagkyndig bistand i  

 forbindelse med energibesparende foranstaltninger i ejerboliger.
Honoraret  

 udregnes efter de takster, der er fastsat for bistand vedrørende  

 udlejningsboliger.
Kommunalbestyrelsen kan ikke lade sin godkendelse være betinget af, at der  

 foreligger en sådan konsulenterklæring.
I de under afsnit II, punkt 11,  

 omtalte energibesparende foranstaltninger er det dog nødvendigt, at der  

 foreligger en erklæring fra en sådan konsulent eller fra en anden sagkyndig.
 Energikonsulentens honorar kan medregnes til isoleringsudgifterne.  

 Udgiften skal i modsætning til andre udgifter i forbindelse med  

 isoleringsarbejdet ikke forhåndsgodkendes.
 Det er tilstrækkeligt, at skatteyderen medregner honorarudgiften ved  

 opgørelsen over størrelsen af de samlede udgifter, som han efter arbejdets  

 fuldførelse indberetter til kommunalbestyrelsen, jfr. afsnit III, b).
