 Forretningsordenen, der er vedtaget af styrelsen for Præstehøjskolen den  

 31/10 1966,er sålydende:
 I medfør af § 2 i lov nr. 39 af 14. februar 1964 om oprettelse af et  

 efteruddannelsesinstitut for præster samt § 4, stk. 2 i vedtægter for  

 Præstehøjskolen har styrelsen vedtaget og kirkeministeriet stadfæstet  

 følgende forretningsorden for Præstehøjskolens styrelse:
 § 1.  Styrelsen, der er nedsat i henhold til § 2 i lov  

 nr. 39 af 14. februar 1964 om oprettelse af et efteruddannelsesinstitut for  

 præster, har under ansvar over for kirkeministeriet, under hvilket  

 Præstehøjskolen sorterer, den almindelige ledelse af Præstehøjskolen.
 § 2.  Styrelsen vælger af sin midte en formand samt en  

 næstformand, der indtræder i formandens sted, såfremt denne skulle være  

 forhindret i at deltage i styrelsens møder.
§ 3.  Styrelsen afholder mindst 2 møder årligt.  

 Formanden bestemmer tid og sted for styrelsens møder og leder  

 forhandlingerne.
Efter begæring af 2 medlemmer er han pligtig at indkalde til  

 møde.
Styrelsesmøderne indkaldes med mindst 2 ugers varsel og angivelse af en  

 dagsorden.
Eventuelle forslag fra styrelsens medlemmer til dagsordenen må  

 være formanden i hænde senest 8 dage før mødets afholdelse.
Stk. 2.  Styrelsens beslutninger tages ved simpel  

 stemmeflerhed.
Såfremt et af de tilstedeværende medlemmer forlanger det, skal  

 afstemningen foretages skriftligt.
I tilfælde af stemmelighed gør formandens  

 stemme udslaget.
Et mindretal i styrelsen på mindst 3 medlemmer vil dog altid  

 have ret til at forlange styrelsens beslutninger forelagt ministeren til  

 endelig afgørelse.
 Stk. 3.  Styrelsen er kun beslutningsdygtig, når mindst  

 halvdelen af medlemmerne er til stede.
 § 4.  Styrelsen kan nedsætte udvalg og bestemmer selv  

 sådanne udvalgs sammensætning og kompetence.
§ 5.  Det påhviler styrelsen inden hvert års 30. juni  

 at forelægge ministeren et detailleret budget for Præstehøjskolens  

 virksomhed, herunder anlægsvirksomhed, i det kommende finansår.
Budgettet  

 skal være ledsaget af lister over samtlige lønninger og honorarer, der  

 udbetales af Præstehøjskolen, samt i øvrigt være ledsaget af fornødne  

 specifikationer og forklarende bemærkninger til de enkelte konti.
 § 6.  Der påhviler med de nedenfor angivne  

 modifikationer styrelsens medlemmer tavshedspligt med hensyn til de forhold,  

 som de i denne egenskab bliver bekendt med, efter de samme regler som gælder  

 for statens tjenestemænd i henhold til lov nr. 154 af 7. juni 1958.
 Stk 2.  Når en sag har været behandlet i et  

 styrelsesmøde, må medlemmerne frit omtale den, medmindre styrelsen i det  

 enkelte tilfælde, f. eks. hvor det drejer sig om personspørgsmål, eller det  

 skønnes, at en omtale kan virke uheldig på sagens videre forløb, beslutter,  

 at sagen ikke må omtales.
 § 7.  Såfremt et medlem af styrelsen på grund af  

 sygdom eller af anden grund er forhindret i at deltage i styrelsens møder i  

 længere tid, indberetter formanden dette til kirkeministeriet, der træffer  

 bestemmelse om, hvorvidt en stedfortræder skal udpeges og i bekræftende fald  

 beskikker denne.
 § 8.  De nærmere regler vedrørende forstanderens  

 kompetence gives i et af kirkeministeriet fastsat regulativ for  

 Præstehøjskolens forstander, hvortil styrelsen udarbejder forslag.
