Nr BSF 95 Forslag til folketingsbeslutning om at stille en dansk militær styrke til  

 rådighed for De Forenede Nationer Fremsat af udenrigsministeren den 17. september 1992 Folketinget meddeler sit samtykke til, at en dansk militærstyrke stilles til rådighed for De Forenede Nationer med henblik på en udvidelse af FN's fredsbevarende styrke i det forhenværende Jugoslavien (UNPROFOR). Den udvidede UNPROFOR-styrke vil udføre sine opgaver i henhold til Sikkerhedsrådets bestemmelser, herunder resolutionerne 743 af 21. februar 1992, 770 af 13. august 1992 og 776 af 14. september 1992.
Oprindeligt fremsat forslag Folketinget meddeler sit samtykke til, at en dansk militærstyrke stilles til rådighed for De Forenede Nationer med henblik på en udvidelse af FN's fredsbevarende styrke i det forhenværende Jugoslavien (UNPROFOR). Den udvidede UNPROFOR-styrke vil udføre sine opgaver i henhold til Sikkerhedsrådets bestemmelser, herunder resolutionerne 743 af 21. febeuar 1992, 770 af 13. august 1992 og 776 af 14. september 1992.
Bemærkninger til forslaget Med resolution 776 af 14. september 1992 godkendte Sikkerhedsrådet en  

 rapport af 10. september 1992 fra FN's generalsekretær.
Resolutionen  

 bemyndiger generalsekretæren til at udvide mandatet og størrelsen af den  

 eksisterende FN-styrke i Bosnien-Herzegovina.
Resolutionen opfordrer  

 medlemslandene til, nationalt eller gennem regionale arrangementer, at stille  

 sådan finansiel eller anden bistand til rådighed for generalsekretæren, som  

 han måtte finde passende til gennemførelsen af anbefalingen i sin rapport.
 Beslutningen om at udsende styrken er et led i opfølgning af  

 Sikkerhedsrådsresolution 770 af 13. august d.å., hvori det internationale  

 samfund i operative paragraf 2 opfordres til at tage alle nødvendige skridt  

 med henblik på at sikre nødhjælpsforsyningerne til Bosnien-Herzegovina.
 Den nye styrke vil indgå som en integreret del af det eksisterende  

 UNPROFOR, der etableredes med Sikkerhedsrådsresolution 743 af 21. februar  

 1992.
 Den nye styrkes opgaver vil ifølge Sikkerhedsrådets resolution og  

 generalsekretærens rapport bestå i at yde militær eskorte i forbindelse med  

 transport af FN's Flygtninge Højkommissærs (UNHCR) nødhjælpsforsyninger til  

 ofrene for krigen i Bosnien-Herzegovina, at varetage bevogtningen af  

 nødhjælpsdepoterne - samt i nødvendigt omfang - at bistå Internationalt Røde  

 Kors med at eskortere frigivne muslimske og kroatiske fanger ud af  

 fangelejrene i Bosnien-Herzegovina til nabolandene.
Der er herudover åbnet mulighed for, at styrken på et senere tidspunkt kan  

 få overdraget opgaven med at overvåge parternes tunge våben - såfremt  

 Sikkerhedsrådet måtte beslutte sig herfor.
Efter at de krigsførende parter i  

 Bosnien-Herzegovina den 12. september 1992 bekræftede, at de var villige til  

 at lade deres tunge våben overvåge af FN, varetages denne opgave på  

 midlertidig basis af den eksisterende UNPROFOR-styrke.
Den nye styrke vil - i lighed med det eksisterende UNPROFOR - være  

 underlagt de almindelige regler for FN's fredsbevarende operationer, dvs. at  

 våben alene kan anvendes i selvforsvar.
Generalsekretæren har i sin rapport  

 til Sikkerhedsrådet præciseret, at selvforsvar i den foreliggende situation  

 også vil omfatte situationer, hvor bevæbnede personer med magt måtte søge at  

 forhindre FN-soldaterne i at udføre deres opgave.
Den militære del af styrken vil bestå af 4-5 infanteribataljoner med  

 støtteenheder - i alt op til 6000 mand.
Hertil kommer et antal civile samt 80  

 militærobservatører, som bl.a. vil tage sig af patruljering og løbende  

 humanitære opgaver.
 FN har på uformel basis opfordret en række lande, herunder Storbritannien,  

 Canada, Frankrig, Italien, Spanien, Portugal, Belgien og Danmark, til at  

 stille personel til rådighed for den nye styrke.
 Danmark er uformelt forespurgt om, hvorvidt man vil være indstillet på at  

 bidrage med et hovedkvarterskompagni, et antal militærobservatører samt noget  

 militærpoliti - i alt omkring 125-175 mand.
De Forenede Nationer har endnu ikke fastlagt den endelige størrelse og  

 sammensætning af styrken - herunder det danske bidrag.
Fastlæggelsen afventer  

 en FN-rekognoscering, der i den nærmeste fremtid vil finde sted i det  

 forventede indsættelsesområde, og som vil blive fulgt op af en detaljeret  

 planlægning.
Den danske styrke vil i lighed med styrken i Kroatien blive udsendt på  

 frivillig basis.
Der må dog allerede på forhånd forudses behov for i givet  

 fald at skulle beordre enkelte officerer, og eventuelt i særlige tilfælde  

 »specialister«, af sted.
 Det samlede danske bidrag til UNPROFOR vil herefter komme op på ca. 1100  

 mand.
 Regeringen hæfter sig ved, at de troppebidragydende lande - undtagelsesvis  

 - selv forudses at finansiere operationen uden refusion fra De Forenede  

 Nationer.
 Hvor stor den danske udgift vil blive, kan ikke præcist fastlægges på  

 nuværende tidspunkt, hvilket skal ses i forbindelse med, at den endelige  

 organisation - herunder omfanget af personel - materiel - og driftsrelaterede  

 udgifter - som nævnt først vil kunne blive endeligt fastlagt efter den  

 forestående rekognoscering i området og efterfølgende detaljeret planlægning.
 Regeringen vil senere i forbindelse med forelæggelse af et aktstykke for  

 Finansudvalget redegøre mere detaljeret for de hermed forbundne udgifter, som  

 må forudsættes afholdt i overensstemmelse med det nuværende forsvarsforlig.
 Regeringen finder - ikke mindst henset til operationens klare humanitære  

 formål samt den traditionelle danske politik at svare imødekommende på  

 sådanne anmodninger fra FN's generalsekretær - at man bør efterkomme FN's  

 anmodning om et dansk bidrag til styrken.
Udvidelsen af UNPROFOR's opgaver er efter regeringens opfattelse et første  

 udtryk for FN's mere aktive fredsbevarende indsats.
Fra dansk side har vi  

 gennem årene virket for en sådan stærkere FN-indsats, og det er derfor  

 naturligt, at Danmark også i gerning støtter FN's fredsbevarende indsats.
I den kommende tid er der risiko for mange nye konflikter, især i det  

 europæiske område, hvor der kan blive behov for en hurtig og effektiv indsats  

 af Verdenssamfundet.
Derfor er det vigtigt, at der skabes mulighed for, at  

 Danmark sammen med andre kan sikre, at en sådan indsats kan gennemføres.  

 Beslutningen om dansk deltagelse i UNPROFOR skal således ses som en  

 bekræftelse af Danmarks fortsatte aktive støtte til FN's rolle i sådanne  

 konflikter.
