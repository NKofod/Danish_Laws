 Uddannelseshjælp efter bistandslovens § 42, stk. 1, til studium på  

 Danmarks Tekniske Højskole kunne ikke bevilges til to flygtninge, idet de var  

 bragt i stand til at studere på lige fod med andre.
 Redegørelse for de enkelte sager:
 1. J.nr. 10798-88.
 REDEGØRELSE FOR SAGEN:
En 36-årig flygtning A havde som uddannelsesmæssig baggrund 12 års  

 skolegang i sit hjemland samt 1 års matematikstudier.
A underviste i 6 år som  

 matematik/fysiklærer i sit hjemland.
A gennemgik i Danmark  

 integrationsprogram under Dansk Flygtningehjælp samt gymnasialt  

 indslusningskursus for flygtninge med hjælp efter bistandslovens § 42, stk.  

 1, og blev optaget på Danmarks Tekniske Højskole.
 Om A's helbredsmæssige forhold var oplyst, at A er fysisk og psykisk rask.
 AFGØRELSEN, DER KLAGES OVER:
 Social- og sundhedsforvaltningen gav afslag på fortsat støtte i henhold  

 til bistandslovens § 42, stk. 1, til studium på Danmarks Tekniske Højskole.
 Social- og sundhedsforvaltningen fandt, at A's sprogvanskeligheder og  

 kulturelle egenart var et generelt problem for flygtninge, men at dette forud  

 for optagelse på Danmarks Tekniske Højskole var søgt afhjulpet så langt, at A  

 måtte anses for at være i stand til at studere på lige fod med andre og  

 herunder om nødvendigt tage supplerende erhvervsarbejde (studenterjob).
 KLAGEN TIL ANKESTYRELSEN:
 Afgørelsen blev indanket af Studenterrådgivningen.
 SUPPLERENDE OPLYSNINGER EFTER ANKEN:
Studenterrådgivningen gjorde rede for A's sproglige vanskeligheder,  

 herunder at A's ordforråd var temmelig begrænset.
Det var anført, at A skulle  

 koncentrere sig ekstra meget for at følge undervisningen på grund af det  

 sproglige handicap.
Dertil var der vanskelighed ved tilegnelse af  

 lærebogsstoffet, som udover dansk fandtes på tysk og svensk.
En ny ordning  

 med opdeling af de studerende i studiegrupper var det vanskeligt for A at få  

 udbytte af, da sprogproblemer medførte, at A havde vanskeligt ved at følge  

 samtaler i gruppen, ligesom de andre havde vanskeligt ved at forstå A.
 Studenterrådgivningen anførte, at den tidsmæssige belastning af  

 undervisningen normalt skønnedes at udgøre 45-50 timer, men at der for  

 udlændinge måtte lægges 15-20 timer oveni, hvorved A under ingen  

 omstændigheder kunne påtage sig erhvervsarbejde ved siden af studierne.
 Om A's psykiske og sociale forhold anførte Studenterrådgivningen, at A i  

 en periode havde haft klager over tiltagende hovedpine og svien i øjnene samt  

 spændinger i hals og nakke.
 LOVGRUNDLAG:
 Bistandslovens § 42, stk. 1.
 Socialministeriets vejledning af 26. juni 1987 om hjælp efter  

 bistandslovens § 42, pkt. 3 og 11.
 ANKESTYRELSENS AFGØRELSE:
 Efter de foreliggende oplysninger om A's helbred og hidtidige uddannelse  

 og erhvervsmæssige erfaring, som er suppleret med danske sprogkundskaber,  

 fandt Ankestyrelsen ikke grundlag for at pålægge social- og  

 sundhedsforvaltningen at yde A støtte efter bistandslovens § 42, stk. 1, i  

 forbindelse med den igangværende uddannelse.
 Ankestyrelsen tiltrådte således social- og sundhedsforvaltningens  

 afgørelse.
2. J.nr. 15577-88 REDEGØRELSE FOR SAGEN:
En 25-årig flygtning B havde som uddannelsesmæssig baggrund 9 års  

 skolegang i sit hjemland og 2 år i USA.
Desuden bestod B i udlandet en  

 universitetsegnet studentereksamen.
B gennemførte Dansk Flygtningehjælps skole og bestod folkeskolens  

 afgangsprøve i dansk.
B gennemgik i Danmark det gymnasiale indslusningskursus  

 for flygtninge.
I september 1987 startede B på Danmarks Tekniske Højskole og modtog hjælp  

 efter bistandslovens § 42 indtil december 1987, mens ansøgningen blev  

 behandlet.
I foråret 1988 holdt B orlov fra studierne.
 AFGØRELSEN, DER KLAGES OVER:
 Social- og sundhedsforvaltningen fandt, at B ikke opfyldte betingelserne  

 for hjælp til uddannelse som civilingeniør i henhold til bistandslovens § 42,  

 stk. 1, med henvisning til, at B var rigeligt kompenseret og bragt på niveau  

 med øvrige studerende.
 KLAGEN TIL ANKESTYRELSEN:
 Afgørelsen blev indanket af Studenterrådgivningen.
 SUPPLERENDE OPLYSNINGER EFTER ANKEN:
Studenterrådgivningen anførte, at Danmarks Tekniske Højskole ved sin  

 tilrettelæggelse havde vist, at flygtningestuderende ikke var på niveau med  

 danske studerende, da der fx bevilges ekstra eksamenstid samt mulighed for  

 ekstra undervisning, specielt i de indledende teoretiske fag.
En  

 flygtningestuderende måtte påregne 15 til 20 timer mere ugentligt til sit  

 studium end de 45 til 50 timer, som man regnede med en dansk studerende  

 skulle anvende.
Desuden ville opgaver, bøger o.lign. blive læst langsommere  

 og krævede større koncentration for en flygtning.
Det sproglige handicap  

 medførte således store tidskrav, hvortil kom de kulturelle og psykosociale  

 problemer.
 LOVGRUNDLAG:
 Bistandslovens § 42, stk. 1.
 Socialministeriets vejledning af 26. juni 1987 om hjælp efter  

 bistandslovens § 42, pkt. 3 og 11.
 ANKESTYRELSENS AFGØRELSE:
 Ankestyrelsen tiltrådte social- og sundhedsforvaltningens afgørelse med  

 den deri givne begrundelse.
