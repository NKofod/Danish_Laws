Bekendtgørelse om umiddelbar udnyttelse af tilladelser til råstofindvinding på havet i visse arter af sager I medfør af § 26 b, stk. 7, og § 38 i lov om råstoffer, jf. lovbekendtgørelse nr. 950 af 24. september 2009, som ændret ved lov nr. 580 af 18. juni 2012, fastsættes:
 § 1. Bestemmelserne i råstoflovens § 26 b, stk. 5 og 6, gælder ikke for forlængelse af en tilladelse på uændrede vilkår til efterforskning efter lovens § 20, stk. 2, nr. 1 og 4, eller til indvinding efter lovens § 20, stk. 2, nr. 3.
 Stk. 2. Naturstyrelsen kan i afgørelser bestemme, at råstoflovens § 26 b, stk. 5, ikke gælder for ændring af vilkår i en allerede udstedt tilladelse efter lovens § 20, stk. 2, nr. 1, 3 og 4.
 Stk. 3. Bestemmelsen i lovens § 26 b, stk. 6, finder ikke anvendelse for klage over bestemmelse om gyldighedsperioden for en indvindingstilladelse efter råstoflovens § 20, stk. 2, nr. 1 og 3.
 Stk. 4. Bestemmelsen i lovens § 26 b, stk. 6, finder ikke anvendelse for klage over en afgørelse om indvindingstilladelse i udlagte områder for fælles indvinding af råstoffer fra havbunden, omfattet af bilag 1 i bekendtgørelse om udlægning af områder for fælles indvinding af råstoffer fra havbunden.
 § 2. Bekendtgørelsen træder i kraft den 20. september 2012.
 Stk. 2. Bekendtgørelse nr. 1439 af 11. december 2007 om umiddelbar udnyttelse af tilladelser til råstofindvinding på havet i visse arter af sager ophæves.
