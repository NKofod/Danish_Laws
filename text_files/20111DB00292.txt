Betænkning afgivet af Europaudvalget den 10. februar 2012 Betænkning over Forslag til folketingsbeslutning om Danmarks ratifikation af Det Europæiske Råds afgørelse af 25. marts 2011 om ændring af artikel 136 i traktaten om Den Europæiske Unions funktionsmåde med hensyn til en stabilitetsmekanisme for de medlemsstater, der har euroen som valuta [af europaministeren (Nicolai Wammen)] 1. Udvalgsarbejdet Beslutningsforslaget blev fremsat den 30. november 2011 og var til 1. behandling den 8. december 2011. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (S, V, RV, SF og KF) indstiller beslutningsforslaget til vedtagelse uændret.
 Et mindretal i udvalget (DF og EL) indstiller beslutningsforslaget til forkastelse.
Dansk Folkeparti finder det legitimt, at de 17 EU-medlemslande, der har euroen som fælles valuta, også indordner sig under en overordnet fælles finanspolitik.
Dette forslag vil ifølge forslagsstillerne være det nødvendige redskab til at håndtere tilfælde som i 2010, hvor der er risiko for den finansielle stabilitet i euroområdet.
Dansk Folkeparti mener dog ikke, at det er tilfældet, da der allerede på nuværende tidspunkt er nye tiltag i form af finanspagten med nye krav.
Forslaget er med andre ord blevet overhalet af virkeligheden.
 Dansk Folkeparti er af den opfattelse, at disse justeringer i traktaten, der foretages i forhold til eurolandene, og som et flertal af partier i Folketinget gang på gang tilslutter sig, er et udtryk for manglende respekt for det danske euroforbehold og uagtet juridisk vurdering bør sendes til folkeafstemning.
 Et andet mindretal i udvalget (LA) vil hverken stemme for eller imod beslutningsforslaget.
Liberal Alliances medlem af udvalget ønsker et EU, hvor medlemslandene kan styrke hinanden igennem gensidig samhandel og samarbejde omkring projekter, der kan skabe værdi i Europa.
Mindretallet mener ikke, at løsningen på de aktuelle økonomiske udfordringer er, at EU får mandat til at tage finanspolitikken fra medlemslandene.
Ansvaret for en ansvarlig økonomisk politik ligger og bør ligge hos medlemslandene.
Ligeledes bør broderparten af ansvaret for en fejlslagen økonomisk politik bæres af medlemslandene.
Beslutningsforslaget medvirker desværre til at tage det ansvar fra medlemslandene, og mindretallet finder i øvrigt, at stabiliseringsmekanismen i lighed med de tidligere europæiske stabiliseringsforsøg indeholder en stadig større fare, hvis tilliden til euroen daler yderligere.
Mindretallet agter derfor at stemme hverken for eller imod beslutningsforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Benny Engelbrecht (S) nfmd.
Bjarne Laustsen (S) Jacob Bjerregaard (S) Jens Joel (S) Rasmus Horn Langhoff (S) Trine Bramsen (S) Stine Brix (EL) Sofie Carsten Nielsen (RV) Rasmus Helveg Petersen (RV) Lone Loklindt (RV) Lisbeth Bech Poulsen (SF) Holger K.
Nielsen (SF) Nikolaj Villumsen (EL) Finn Sørensen (EL) Per Clausen (EL) Erling Bonnesen (V) Claus Hjort Frederiksen (V) Lykke Friis (V) Eva Kjer Hansen (V) fmd.
Henrik Høegh (V) Jakob Ellemann-Jensen (V) Sophie Løhde (V) Pia Adelsteen (DF) Kristian Thulesen Dahl (DF) René Christensen (DF) Christian Langballe (DF) Merete Riisager (LA) Lene Espersen (KF) Lars Barfoed (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
