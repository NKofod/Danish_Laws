Betænkning afgivet af Klima-, Energi- og Forsyningsudvalget den 27. april 2020 Betænkning over Forslag til lov om ændring af lov om fremme af vedvarende energi og lov om naturgasforsyning (Bemyndigelse til midlertidig fravigelse af frister og andre betingelser som følge af covid-19) [af klima-, energi- og forsyningsministeren (Dan Jørgensen)]:
1. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsorden § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling, og fra bestemmelsen i § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
2. Indstillinger Udvalget indstiller lovforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre, Dansk Folkeparti, Det Konservative Folkeparti, Nye Borgerlige og Liberal Alliance Venstre, Dansk Folkeparti, Det Konservative Folkeparti, Nye Borgerlige og Liberal Alliance støtter lovforslaget.
Partierne havde gerne set, at ministeren på et tidligere tidspunkt havde vidst, at det ville blive nødvendigt at udskyde visse frister på ministerens område.
Så havde Folketinget ikke behøvet at behandle lovforslaget som hastelovgivning.
Med lovforslaget lægges der op til, at ministeren får en lang række beføjelser.
Venstre, Dansk Folkeparti, Det Konservative Folkeparti, Nye Borgerlige og Liberal Alliance har principielt betænkeligheder ved, at ministeren får så vide beføjelser.
Når vi alligevel kan støtte lovforslaget i sin nuværende form, skyldes det, at regeringen har tilkendegivet, at det er nødvendigt i lyset af den aktuelle situation.
Derfor er det også vores forventning, at når ministeren anvender beføjelserne, holdes Folketinget orienteret herom.
Desuden er det meget væsentligt, at Energistyrelsen sikrer, at der sker en hurtig sagsbehandling af de ansøgninger, styrelsen allerede har modtaget om støtte til energi produceret ved anvendelse af biogas.
Derfor er det også betryggende, at ministeren i en mail af 22. april 2020 oplyser: »Energistyrelsen behandler som udgangspunkt ansøgningerne i den rækkefølge, de modtages.
Sagsbehandlingen af de allerede modtagne ansøgninger afventer naturligvis ikke hverken den gældende ansøgningsfrist d. 1. maj eller den nye frist d. 1. juli.
Sagsbehandlingen vil foregå så hurtigt som muligt, og sagsbehandlingstiden for den enkelte ansøgning forlænges ikke som følge af udskydelsen af ansøgningsfristen.« Ministeren har endvidere bekræftet dette i svaret på spørgsmål 11 til lovforslaget.
4. Udvalgsarbejdet Lovforslaget blev fremsat den 21. april 2020 og var til 1. behandling den 23. april 2020. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i skriftlig procedure.
Høringssvar Et udkast til lovforslaget er forinden fremsættelsen ikke sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 11 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Tanja Larsson (S) Henrik Møller (S) Jesper Petersen (S) Jens Joel (S) Orla Hav (S) Ruben Kidde (RV) Zenia Stampe (RV) Rasmus Helveg Petersen (RV) fmd.
Signe Munk (SF) Carl Valentin (SF) Søren Egge Rasmussen (EL) Mai Villadsen (EL) Rasmus Nordqvist (UFG) Gitte Willumsen (V) Christoffer Aagaard Melson (V) Lars Christian Lilleholt (V) Marie Bjerre (V) Tommy Ahlers (V) Carsten Kissmeyer (V) nfmd.
Morten Messerschmidt (DF) Jens Henrik Thulesen Dahl (DF) Mette Abildgaard (KF) Orla Østerby (KF) Katarina Ammitzbøll (KF) Peter Seier Christensen (NB) Alex Vanopslagh (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
