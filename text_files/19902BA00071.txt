Nr BSF 71 Forslag til folketingsbeslutning om erhvervsbegrænsninger som følge af  

 restance til det offentlige Fremsat af Pia Gjellerup (S) Dorte Bennedsen (S) Hans Erenbjerg (S) Ove  

 Fich (S) Klaus Hækkerup (S) Karen Jespersen (S) Lykketoft (S) Lissa Mathiasen  

 (S) Anne-Marie Meldgaard (S) Lone Møller (S) Stavad (S) den 23. april 1991 Folketinget pålægger regeringen hurtigst muligt og inden den 1.
 januar 1992 at fremsætte lovforslag, der indebærer:
1. at offentlig bevilling til at udøve et erhverv kan inddrages helt eller  

 for en periode, såfremt bevillingshaveren er i restance med betalinger til  

 det offentlige, 2. at autorisation eller bestalling ifølge lov, der giver ret til at udøve  

 et erhverv, kan inddrages helt eller for en periode, såfremt den autoriserede  

 eller bestallingshavende er i restance med betalinger til det offentlige, og 3. at en person eller et selskab, der byder ved en licitation, hvor  

 udbyderen er en offentlig myndighed, en institution under en sådan eller en  

 institution, der oppebærer støtte fra det offentlige til det udbudte arbejde,  

 ikke kan få antaget et bud, såfremt personen eller selskabet er i restance  

 med betalinger til det offentlige, medmindre den afvikles eller omfattes af  

 en bankgaranti.
Bemærkninger til forslaget Almindelige bemærkninger Det er gentagne gange ved de mange undersøgelser af udviklingen i det  

 offentliges tilgodehavender, som har været gennemført de sidste fem år,  

 påvist, at gruppen af selvstændige erhvervsdrivende - og heriblandt kun et  

 mindretal - er de helt store skyldnere både med hensyn til antallet af  

 restancer og med hensyn til beløbsandelen.
 Følgende oversigt er hentet fra en beretning fra udvalget om forbedret  

 restanceinddrivelse, som blev afgivet af Finansministeriet,  

 Skatteministeriet, Justitsministeriet, Kommunernes Landsforening, Københavns  

 og Frederiksberg Kommuner og Foreningen af Pantefogder i Danmark (november  

 1990):
 Undersøgelser viser, at 40 pct. af restanterne blandt de selvstændigt  

 erhvervsdrivende har restancer, der omfatter en periode på mere end 4 år.  

 Disse personer har i gennemsnit skatterestancer, der overstiger 500.000 kr.
 Størsteparten af disse restanter skylder tillige andet end skatter (se  

 side 13 i beretningen).
 Oplysningerne viser, at det er afgørende at foretage en særlig målrettet  

 indsats i forhold til de selvstændigt erhvervsdrivende, hvilket også  

 tidligere har været pointeret i den rapport, der blev afgivet i oktober 1987  

 (rapport om effektivisering af det offentliges restanceinddrivelse af  

 Finansministeriet, Justitsministeriet, Skatteministeriet, Socialministeriet  

 og Undervisnings- og Forskningsministeriet). Både i den ovenfor nævnte  

 beretning, den nævnte rapport og den seneste rapport fra januar 1991 fra  

 Told- og Skattestyrelsen findes overvejelser om gennemførelse af et egentligt  

 næringsforbud.
Et sådant skridt er meget vidtgående.
Socialdemokratiet har i  

 folketingsåret 1989-90 fremsat beslutningsforslag nr.
B 78 om indgreb mod  

 konkursrytteri omfattende bl.a. næringsforbud, se Folketingstidende 1989-90,  

 forhandlingerne sp. 9558 og 10883 samt tillæg A sp. 5729. Forslaget blev  

 positivt modtaget af et stort flertal i Folketinget, der dog ønskede tid til  

 flere overvejelser og en mere præcis definition af grundlaget for  

 gennemførelsen af et egentligt næringsforbud.
Ventetiden, indtil flertallet  

 har tilendebragt deres overvejelser, kan passende anvendes til at se på, om  

 der er mellemveje, som indebærer, at en del af intentionerne kan realiseres.
Der kan her være grund til at se på, om det vil være muligt at stramme  

 bertingelserne for at udøve erhvervsvirksomhed, som kræver særlig godkendelse  

 i form af bevilling, autorisation eller bestalling.
Adgangen til at udøve  

 sådanne erhverv er særligt beskyttet og udøverne dermed særligt begunstigede.  

 Et almindeligt krav til opnåelse af de nævnte erhvervsrettigheder er solvens  

 og økonomisk soliditet.
Der ville blive et mere reelt indhold i disse krav,  

 såfremt det blev en betingelse for opnåelse og opretholdelse af sådanne  

 erhvervsrettigheder, at den rettighedshavende ikke måtte være i væsentlig  

 restance til det offentlige.
 Beslutningsforslagets tre dele vil medvirke til:
a. færre og mindre restancer, b. større tillid til udøverne af de berørte erhverv og c. bedre konkurrencevilkår for de pligtopfyldende.
Det er selvfølgelig væsentligt for det offentlige, at sådanne begunstigede  

 erhvervsudøvere løbende svarer deres forpligtelser til det offentlige.
Men  

 derudover er det væsentligt for de mange udøvere, der til enhver tid er ajour  

 med deres forpligtelser, at de ikke udsættes for en urimelig konkurrence fra  

 de brodne kar i branchen.
Bemærkninger til forslagets enkelte punkter Bevillinger Taxivognmænd og restauratører med løbende bevilling hører til de store  

 grupper, der vil blive berørt af de foreslåede bestemmelser.
Bestemmelserne  

 kendes eksempelvis fra kasinolovgivningen, hvor der er meget præcise  

 betingelser for opretholdelse af bevilling, idet denne helt eller for en  

 periode kan blive inddraget i tilfælde af misligholdelse af  

 betalingsforpligtelser til det offentlige.
For de enkelte erhverv vil det være en højnelse, at der vil kunne blive  

 sat effektivt ind over for den mindretalsgruppe, der ikke lever op til deres  

 forpligtelser.
Når der samtidig er tale om, at der er et talmæssigt begrænset  

 antal bevillinger, er det helt urimeligt at opretholde bevillinger hos  

 personer, der ikke opfylder betingelserne for en forsvarlig erhvervsudøvelse.
Autorisationer og bestallinger Advokater, revisorer, ejendomsmæglere og enkelte håndværksfag hører til  

 de store grupper, der vil blive berørt af bestemmelsen om deponering af  

 autorisation eller bestalling for en kortere eller længere periode.
Det er stødende at erfare, at en del advokater og revisorer udnytter deres  

 særlig indgående kendskab til lovgivningens regler ved eksempelvis  

 oparbejdelse af restancer til det offentlige, uden at dette på nogen måde  

 berører deres beskyttede erhvervsrettigheder.
Dette vil de foreslåede  

 bestemmelser bremse.
Licitationer  Når det offentlige udbyder arbejder i licitation,  

 skyldes det ønsket om at sikre gennemsigtighed og fri konkurrence.
Også her  

 er der imidlertid en urimelig konkurrenceforvridning, idet et mindretal af  

 håndværks- og entreprenørvirksomheder skaber sig en økonomisk gunstig  

 stilling gennem spekulation i offentlige restancer.
For at sikre de  

 pligtopfyldende virksomheder en ligestilling foreslås det derfor, at  

 virksomheder kun kan få antaget bud ved licitationer udbudt af det  

 offentlige, såfremt de ikke er i restance til det offentlige.
Der skal være  

 mulighed for at udligne restancen omgående eller stille bankgaranti for dens  

 afvikling, hvorefter budet vil kunne blive antaget.
