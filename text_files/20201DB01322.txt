Betænkning afgivet af Miljø- og Fødevareudvalget den 26. maj 2021 Betænkning over Forslag til folketingsbeslutning om udarbejdelse af en national råstofstrategi [af Kristian Pihl Lorentzen (V) og Jacob Jensen (V)]:
1. Indstillinger Et flertal i udvalget (S, SF, RV og EL) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, KF, NB, LA og Susanne Zimmer (UFG)) indstiller beslutningsforslaget til vedtagelse uændret.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Socialistisk Folkeparti, Radikale Venstre og Enhedslisten Socialdemokratiets, Socialistisk Folkepartis, Radikale Venstres og Enhedslistens medlemmer af udvalget er opmærksomme på råstoffernes fundamentale betydning for vores samfund og infrastruktur.
Ligeledes anerkender partierne, at der er behov for fokus på en bæredygtig udnyttelse af den begrænsede ressource og for at sikre, at der også er tilstrækkelige mængder råstoffer til kommende generationer.
Dertil kan partierne allerede nu se, at tidligere grusgrave bliver omdannet til naturområder, der giver et potentiale for biodiversitet.
Det er en positiv udvikling.
 Partierne noterer sig, at det i aftalen mellem regeringen (Socialdemokratiet) og Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti og Alternativet om »National strategi for bæredygtigt byggeri« af 5. marts 2021 fremgår, at der skal skabes et vidensgrundlag for, hvornår og hvordan det giver miljømæssig og økonomisk mening at genbruge og genanvende materialer i byggeriet, samtidig med at det sker på en sundheds- og sikkerhedsmæssig forsvarlig måde, herunder skabes grundlag for en mere hensigtsmæssig anvendelse af ikkefornybare råstoffer som sand og grus.
 S, SF, RV og EL noterer sig endvidere, at det i forbindelse med »National strategi for bæredygtigt byggeri« blev aftalt, at initiativet om sikkert og sundt genbrug og genanvendelse i byggeriet forventes afsluttet i 2023. Når vidensgrundlaget er på plads, vil partierne tage stilling til, hvilken opfølgning der er hensigtsmæssig, herunder f.eks. spørgsmålet om en national råstofstrategi.
Venstre, Dansk Folkeparti og Det Konservative Folkeparti Venstres, Dansk Folkepartis og Det Konservative Folkepartis medlemmer af udvalget noterer sig behovet for, at der udarbejdes en national og langsigtet råstofstrategi, som skal give et tiltrængt samlet overblik over de jomfruelige råstoffer til lands og til vands og over det forudsete forbrug af råstoffer rundt i landet ud fra byggeaktiviteten, infrastrukturplaner m.v.
Ligeledes skal strategien sikre bedre udnyttelse af potentialet for øget genanvendelse af råstoffer.
Strategien udarbejdes som et supplement til regionernes nuværende råstofplanlægning.
Mindretallet noterer sig, at der er et stort behov for, at den nationale råstofressource bliver kortlagt efter ensartede principper.
Strategien skal kortlægge de relevante aktører og pege på tiltag, som kan iværksættes for at sikre en langsigtet forsyning af råstoffer, såvel jomfruelige som sekundære, i Danmark.
Mindretallet noterer sig en række områder, hvor en national råstofstrategi kan bidrage til en optimering.
Strategien skal indeholde en struktureret planlægning på tværs af regioner, kommuner og branchen for at kunne få udarbejdet sammenhængende planer for udnyttelse af råstofferne, som vil gavne samfundsøkonomien og klimaet.
En minimering af transportarbejdet vil sikre en reduktion af transportens klimabelastning.
Her bør indgå en vurdering af den nødvendige infrastruktur såsom havne og veje i øvrigt.
Desuden skal strategien indeholde klare regler for håndteringen af overskudsjord, som kan være med til at minimere presset på landets råstofforbrug.
Dernæst noterer mindretallet sig behovet for en kortlægning af relevante lovmæssige, administrative eller tekniske barrierer.
Mindretallet noterer sig i den forbindelse, at der er behov for, at der udarbejdes grundlag for en opdateret model for håndteringen af hensyn til naboer til råstofindvinding på land.
 Mindretallet er enige om, at målet er, at den nationale råstofstrategi opdateres hvert fjerde år, idet første udgave skal være færdig ultimo 2022, så den kan danne grundlag for regionernes råstofplaner i 2024.
 Mindretallet noterer sig i den forbindelse behovet for, at der nedsættes en tværfaglig og -ministeriel arbejdsgruppe, herunder med deltagelse af råstofbranchen, som skal udarbejde den nationale råstofstrategi og på samme tid skal gennemgå en revision af råstofloven og andre relevante love, regler og fortolkningsbidrag.
3. Udvalgsarbejdet Beslutningsforslaget blev fremsat den 24. februar 2021 og var til 1. behandling den 27. april 2021. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 5 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til miljøministeren til skriftlig besvarelse, som ministeren har besvaret.
Anders Kronborg (S) Karin Gaardsted (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Kathrine Olldag (RV) Carl Valentin (SF) Rasmus Nordqvist (SF) Signe Munk (SF) Søren Egge Rasmussen (EL) Rasmus Vestergaard Madsen (EL) Susanne Zimmer (UFG) Erling Bonnesen (V) Hans Christian Schmidt (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Mona Juul (KF) Per Larsen (KF) Peter Seier Christensen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
