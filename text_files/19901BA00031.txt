Nr BSF 31 Forslag til folketingsbeslutning om produktion af bøger og bånd til  

 læsehandicappede Fremsat af Ingerlise Koefoed (SF) Birthe Hansen (SF) Hanne Thanning  

 Jacobsen (SF) Stillinger (SF) Ebba Strange (SF) den 20. november 1990 Folketinget opfordrer regeringen til at tage initiativ til at sikre de læsehandicappedes adgang til den fag- og skønlitteratur, som er til rådighed for samfundets øvrige borgere.
Initiativet kan i praksis udformes således:
 1. Kulturministeren og undervisningsministeren opretter en garantifond,  

 der stiller midler i form af lån til rådighed for producenter af bøger samt  

 bog- og båndudgivelser beregnet for unge og voksne læsehandicappede samt til  

 en udvidet produktion af lydbøger (skøn- og faglitteratur) til alle  

 aldersklasser.
 2. Undervisningsministeren opfordrer efg-skoler, handelsskoler og lignende  

 til i samarbejde med et eventuelt kommunalt pædagogisk værksted eller  

 amtscentralen at sikre, at elever, der på grund af ordblindhed, funktionel  

 analfabetisme eller andet læsehandicap har vanskeligt ved at klare det  

 boglige materiale, kan få det indlæst på bånd.
 3. Et lignende samarbejde bør optages mellem amtscentralerne og  

 oplysningsforbundene.
 4. Der afsættes på de årlige finanslove 1-2 mio. kr. til fremme af  

 produktionen af lydbøger og braillebøger specielt beregnet for blinde.
Bemærkninger til forslaget I forbindelse med det internationale læseår 1990 har der i kommuner,  

 skoler og lignende været taget en del initiativer for at fortælle om  

 læsehandicap og for at understrege nødvendigheden af en indsats for at fremme  

 læsehandicappedes muligheder for at få adgang til det trykte materiale, der  

 er til rådighed for andre samfundsborgere.
På statsplan har det været meget sparsomt med interessen for læseåret.
Den  

 har i det store og hele været begrænset til en indsamling af oplysninger om  

 lokale aktiviteter og en orientering af interesserede om disse aktiviteters  

 form og indhold.
En direkte indsats i form af statslige initiativer har ikke  

 fundet sted, hverken fra kulturministeren eller undervisningsministeren.
Det er af diskussionen, som blandt andet det internationale læseår har  

 inspireret til, fremgået, at antallet af læsehandicappede voksne og unge i de  

 senere år har været stærkt stigende.
Der findes som hidtil mennesker, der af  

 fysiske årsager ikke kan lære at læse og skrive, f.eks. ordblinde,  

 afasiramte, svækkede ældre og blinde.
Men derudover mener sagkundskaben på  

 området, at der i dag findes 500.000-700.000 såkaldt »funktionelt  

 læsehandicappede«, det vil sige mennesker, der godt kan læse bogstaver  

 og ord, men som læser så dårligt, at de har svært ved at holde sammen på en  

 tekstlinie og for eksempel ofte er ude af stand til at læse en undertekst på  

 en film eller udfylde en giroblanket og andre af de blanketter, som det er  

 nødvendigt for dem at anvende i dagligdagen.
 Hvad årsagen til denne vækst i antallet af dårligt læsende er, kan  

 diskuteres og bliver diskuteret.
Kendsgerningen er, at mens der tidligere i en skoleklasse var få børn, der  

 læste udmærket, få børn, der læste meget dårligt, og en stor mellemgruppe af  

 rimelige læsere, så er billedet i dag ændret.
Der er mange dårlige læsere,  

 mange udmærkede læsere og en meget smal mellemgruppe, der læser rimelig godt.  

 Denne fordeling af læsefærdigheden er generelt meget beklagelig, fordi den  

 udelukker mange mennesker fra at få del i det trykte materiale, som trods de  

 andre mediers fremvækst ikke kan undværes.
Men den er ikke mindst beklagelig  

 i en tid, hvor antallet af unge er svindende og det bliver mere og mere  

 nødvendigt at sikre så mange som muligt en uddannelse, der uanset tekniske  

 hjælpemidler fortsat vil stille store krav til elevernes muligheder for også  

 gennem trykt materiale at sætte sig tilstrækkeligt ind i stoffet.
At danskundervisningen i en lang periode har været svækket, er der ikke  

 tvivl om.
Dette skyldes ikke, som man ofte hører, at lærerne er blevet  

 dårligere til at undervise, men at antallet af dansktimer er faldet med 40  

 pct. samtidig med, at undervisningspligten er blevet udvidet fra 7 til 9 år.  

 Mange unge og voksne læser og skriver nu så dårligt, at de vil være ude af  

 stand til at kvalificere sig til et godt arbejde og til at kunne deltage  

 kvalificeret i samfundsdebatten.
Nærværende beskedne beslutningsforslag har til formål at rette op på denne  

 situation, som ikke bør tolereres i et samfund, der taler meget om demokrati  

 og om den enkelte samfundsborgers ret og pligt til at deltage aktivt i de  

 demokratiske processer.
Forslaget er udformet blandt andet ud fra den  

 overbevisning, at det ikke vil være muligt at give de læsehandicappede adgang  

 alene til trykt materiale, men at man i en lang tid fremover må sikre dem  

 adgang til andet materiale, der indeholder den samme tekst som bøgerne, samt  

 materiale bestående af bog og bånd.
Derudover er der i forslaget taget  

 særlige hensyn til fremstilling af materialer for blinde, og der er med den  

 øgede lydbogsproduktion også tænkt på at give de mange gamle, som for længst  

 har »læst« sig igennem bestanden af lydbøger, nye  

 oplevelsesmuligheder.
Forslagets praktiske gennemførelse ligger ikke fast, men kan ændres, som  

 de enkelte ministerier finder det mest praktisk.
Formålet er først og  

 fremmest at opmuntre til en indsats på et område, der ikke kan klare sig  

 alene med nogle pæne ord i et internationalt læseår.
I forbindelse med  

 udvalgsarbejdet vil de økonomiske konsekvenser af forslaget blive nøjere  

 belyst.
