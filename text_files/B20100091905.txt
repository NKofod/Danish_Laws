Bekendtgørelse om ændring af bekendtgørelse om Den Jyske Opera, Det Danske Teater og Peter Schaufuss Balletten (Ændring af sammensætningen af Peter Schaufuss Ballettens bestyrelse) § 1 I bekendtgørelse nr. 1690 af 15. december 2006 om Den Jyske Opera, Det Danske Teater og Peter Schaufuss Balletten foretages følgende ændringer:
 1. § 5, stk. 1, affattes således:
»§ 5. Peter Schaufuss Balletten ledes af en bestyrelse på 7 medlemmer, der tilsammen skal repræsentere juridisk, ledelsesmæssig, økonomisk, markedsføringsmæssig og teaterfaglig indsigt.
Kulturministeren udpeger 3 medlemmer af bestyrelsen, herunder formanden. 1 af disse medlemmer udpeges efter indstilling fra KL.
De øvrige medlemmer udpeges af 1) Kunstrådet (2 medlemmer, hvoraf 1 medlem skal have særlig indsigt i ballet/dans), 2) Peter Schaufuss Ballettens medarbejdere (1 medlem) og 3) Danmarks Teaterforeninger (1 medlem).« § 2 Bekendtgørelsen træder i kraft den 19. juli 2010.
