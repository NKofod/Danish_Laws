Nr BTB 41 Betænkning over Forslag til folketingsbeslutning om autorisation af  

 psykologer   

 Nr B 41 1991-92, 1. samling Afgivet af Sundhedsudvalget Afgivet: 19920423 Udvalget har behandlet beslutningsforslaget i nogle møder og har herunder stillet spørgsmål til sundhedsministeren, som denne har besvaret skriftligt.
 Endvidere har udvalget modtaget skriftlige henvendelser fra:
Danmarks Lærerforening, Dansk Blindesamfund og Jensen, Jens V., Ringkøbing.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Fremskridtspartiets, Centrum-Demokraternes, Det Radikale  

 Venstres og Kristeligt Folkepartis medlemmer af udvalget)  

 beslutningsforslaget til vedtagelse med det stillede ændringsforslag.
 Et mindretal inden for flertallet (Fremskridtspartiets medlem af udvalget)  

 ønsker at bemærke følgende:
 Autorisation af psykologer er en naturlig følge af, at der er indført  

 autorisation af andre grupper inden for sundhedssektoren.
 Med en autorisation opnås en nødvendig garanti for, at de uddannelses- og  

 eksamenskrav, det offentlige måtte stille for at sikre patienterne en  

 forsvarlig behandling, er opfyldt.
 Fremskridtspartiet er overbevist om, at psykologhjælp på et tidligt  

 tidspunkt i et sygdomsforløb vil spare det offentlige for mange udgifter  

 f.eks. til overflødig medicin eller undersøgelser, der ikke er brug for, idet  

 patienters fysiske symptomer ofte skyldes psykiske og ikke fysiske skader.
 Ved at sætte tidligt ind over for disse psykosomatiske tilstande spares  

 patienterne for at gennemgå et utal af undersøgelser eller en kostbar  

 symptombehandling, der alligevel ikke fjerner årsagerne.
 Patienterne får dermed en langt bedre behandling og et bedre liv, og det  

 offentlige sparer penge til sygedagpenge, hospitalsindlæggelser samt medicin.
 Et andet mindretal inden for flertallet (Kristeligt Folkepartis medlem af  

 udvalget) ønsker at udtale følgende:
Ud over de eksempler på personer, der har behov for psykologisk bistand,  

 som er nævnt i bemærkningerne til beslutningsforslaget, ønsker mindretallet  

 at nævne yderligere to persongrupper.
Den første er par i familietruende  

 samlivskonflikt.
Det er meget vigtigt at støtte en familie, der er ved at gå  

 i opløsning på grund af forældrenes indbyrdes konflikt, inden konflikten  

 udvikler sig til en egentlig opløsning af familien.
Den anden gruppe er  

 personer, der gennem deres opvækst eller i øvrigt gennem længere tid har  

 været udsat for alvorlig psykisk belastning, f.eks. på grund af sygdom, uden  

 at belastningen har haft karakter af vold, dødsfald el. lign.
Disse  

 persongrupper kan også have behov for psykologbistand.
Mindretallet finder det hensigtsmæssigt, at der i det kommende lovforslag  

 om autorisation af psykologer også kommer til at indgå regler for en  

 specialistuddannelse af psykologer, der ønsker at nedsætte sig i privat  

 praksis.
En sådan specialistuddannelse bør indeholde 3-5 års videreuddannelse  

 ud over den akademiske uddannelse og de 2 års efteruddannelse i praktisk  

 psykologarbejde.
Videreuddannelsen bør afsluttes med et anerkendt diplom.
Et mindretal (Venstres og Det Konservative Folkepartis medlemmer af  

 udvalget) indstiller beslutningsforslaget til forkastelse ved 2.  

 (sidste) behandling.
Mindretallet kan dog stemme for det stillede  

 ændringsforslag.
Mindretallet ønsker at bemærke følgende:
Mindretallet finder ikke, at psykologisk bistand er farlig virksomhed af  

 en sådan karakter, at den kan begrunde autorisation, og at den  

 forbrugerbeskyttelse, der ligger forslagsstillerne på sinde, kan opnås på  

 anden måde, f.eks., som påpeget, ved inden for markedsføringslovens rammer at  

 give forbrugervejledning.
Derudover vil der fra den 1. juli 1992 blive  

 iværksat en forsøgsordning med sygesikringstilskud til psykologbistand til  

 voldsofre og andre særligt udsatte grupper.
Mindretallet finder, at det inden en endelig stillingtagen til en eventuel  

 autorisation af psykologer vil være hensigtsmæssigt at afvente de erfaringer,  

 som den 21/2-årige forsøgsordning vil give.
Endvidere finder mindretallet, at  

 det med psykologernes faglige organisationer og Sundhedsstyrelsen nærmere må  

 afklares, efter hvilke principper en autorisationsordning for psykologer skal  

 udformes, idet beslutningsforlaget ikke i den foreliggende form danner  

 tilstrækkeligt grundlag for en konkret fastlæggelse af en  

 autorisationsordning.
 ÆndringsforslagAf et flertal (S, SF, CD og RV), tiltrådt af et  

mindretal (V, KF, FP og KRF):
 Til teksten 1) I 1. afsnit ændres »den 1. april  

 1992« til: »den 15. oktober 1992«.
Bemærkninger Til nr. 1 Da regeringen på grund af det fremskredne tidspunkt ikke kan  

 fremsætte lovforslag inden den 1. april 1992, foreslås det, at datoen ændres  

 til den 15. oktober 1992.
