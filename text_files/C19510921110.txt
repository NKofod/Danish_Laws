(Til samtlige ministerier,  

 politidirektøren i København, samtlige politimestre, samtlige  

 civilforsvarskommissioner og samtlige amtmænd) For at få tilvejebragt en tidssvarende evakueringsordning har  

 civilforsvarsstyrelsen gennem udsendelse af almindelige, på grundlag af en  

 undersøgelse af de foreliggende udenlandske og indenlandske erfaringer  

 udarbejdede retningslinier anmodet samtlige politimestre om at udarbejde  

 planer for evakuering af de bymæssigt bebyggede dele af vedkommende områder  

 samt for sognekommunerne at foranledige udarbejdet indkvarteringsplaner og  

 planer for hjælpetjenesten under transporten af de evakuerede.
 Idet man hoslagt fremsender 10 eksemplarer af de omhandlede  

 retningslinier, skal man under henvisning til de i retningslinierne side  

 34-37 og side 88-90 om evakuering af institutioner m.v. indeholdte  

 bemærkninger særligt fremhæve følgende:
 I henhold til § 18 i civilforsvarsloven (lov nr. 152 af 1. april 1949)  

 skal planlægning af evakuering udføres ved politimestrenes foranstaltning og  

 på disses ansvar efter nærmere af indenrigsministeren givne retningslinier.  

 Det vil herunder bl.a. påhvile politimestrene at føre tilsyn med, at der af  

 sognekommunerne udarbejdes detaillerede opgørelser over  

 indkvarteringskapaciteten dels i sådanne offentlige eller private lokaler,  

 der er egnede til indkvartering af et større samlet antal personer, dels hos  

 de private beboere i området.
For visse institutioner må det imidlertid anses for nødvendigt, at der  

 udarbejdes specielle evakueringsplaner.
Dette vil således gælde for sygehuse,  

 sindssygehospitaler, alderdomshjem, blinde- og døvstummeinstitutter,  

 åndssvageanstalter, andre særforsorgsanstalter, fængsler, visse vigtige  

 videnskabelige institutioner, offentlige kontorer og virksomheder m.v.
 Da disse institutioner hver for sig kræver en del samlet plads på de  

 steder, hvortil de evakueres, vil det i reglen være formålstjenligt, at de  

 evakueres til lokaliteter som skoler, højskoler, forsamlingshuse, herregårde,  

 hoteller el.lign.
 Det må anses for mest hensigtsmæssigt, at evakueringsplanen for hver  

 enkelt institution - se dog med hensyn til sygehusene nedenfor - udarbejdes  

 af vedkommende institution selv, da denne har den bedste mulighed for at tage  

 hensyn til de specielle forhold, der vil foreligge i forbindelse med dens  

 evakuering.
 I evakueringsplanen, ved hvis udarbejdelse institutionen vil kunne søge  

 vejledning hos politimesteren i det område, i hvilket vedkommende institution  

 er beliggende, må indeholdes en forberedt ordning af følgende spørgsmål: 1)  

 Alarmeringen, 2) transporten af personer og materiel, 3) evt. bespisning  

 under transporten, 4) indkvarteringen (herunder udpegning af et eller flere  

 egnede indkvarteringssteder, tilrettelæggelse af modtagelsen m.v.), 5)  

 personalets forhold, tilvejebringelse af evt. ekstra hjælpemandskab.
 Planens nærmere indhold må iøvrigt ganske afhænge af vedkommende  

 institutions særlige karakter.
Som almindelig regel må disse særlige evakueringsplaner tage sigte på en  

 evakuering af institutionerne med længere varsel, idet man ikke med sikkerhed  

 kan regne med, at det forhåndenværende transportmateriel og hjælpemandskab  

 vil tillade, at der altid samtidig med en omfattende kortfristet evakuering  

 af byens befolkning vil kunne foretages den meget transport- og  

 mandskabskrævende evakuering af institutionerne.
Den forberedelse, hver  

 enkelt institution har truffet, vil dog selvsagt under alle forhold bidrage  

 til at lette opgavens løsning under en forekommende evakueringssitutation.
Planens bestemmelser om evakueringens iværksættelse og transporten  

 forudsættes normalt endeligt at kunne fastlægges af institutionen selv, dog  

 at vedkommende politimester, til hvem planen indsendes til underretning, kan  

 forlange ændringer foretaget såfremt planens ordning af transportspørgsmålet  

 er uigennemførlig efter de foreliggende kørselsmuligheder.
Det bemærkes i  

 denne forbindelse, at køretøjer i strengt nødvendigt omfang, såfremt  

 vedkommende institution ikke selv råder over det fornødne antal, vil kunne  

 tilvejebringes ved henvendelse til vedkommende politimester, der i henhold  

 til civilforsvarsloven er beføjet til at rekvirere motorkøretøjer.
Derimod vil det være nødvendigt, at der med hensyn til planens  

 bestemmelser om indkvarteringsstedet træffes særlige forholdsregler for at  

 undgå, at institutionen regner med indkvartering i lokaler, som der i  

 forvejen med henblik på en kritisk situation er disponeret over til den  

 almindelige indkvartering af evakuerede eller til andre formål.
Man henleder  

 bl.a. i denne forbindelse opmærksomheden på, at der på foranledning af  

 sundhedsstyrelsens lazaretudvalg inden for hvert amt er foretaget en  

 undersøgelse af en række lokaliteter med henblik på deres egnethed til at  

 rumme behandlingspladser for syge og sårede.
Ved planlægningen af de  

 evakuerede institutioners indkvartering må der foreløbig bortses fra  

 lokaliteter, der er fundet egnede til det nævnte formål.
De udarbejdede planer må derfor ved den enkelte institutions, evt.  

 vedkommende styrelses, foranstaltning afgives til den politimester, inden for  

 hvis område den institution, der skal evakueres, er beliggende.  

 Politimesteren træder derefter i forbindelse med den politimester, til hvis  

 politikreds institutionen ifølge planen skal evakueres.
Eventuelle  

 interessekonflikter med hensyn til indkvarteringslokaliteter, der, efter at  

 evakueringsplanen for samtlige institutioner af den omhandlede art er  

 udarbejdet, måtte vise sig at forekomme, vil blive søgt løst ved forhandling  

 mellem politimestrene og de interesserede styrelser.
Såfremt der ikke herved  

 kan opnås en løsning, må sagen forelægges for civilforsvarsstyrelsen.
 For så vidt angår kommunale institutioner af de foran nævnte kategorier  

 påhviler ansvaret for planernes udarbejdelse vedkommende  

 civilforsvarskommission.
 Under henvisning til foranstående skal man herefter anmode ministeriet om  

 at foranledige, at der for de institutioner m.v. inden for ministeriets  

 område, som det skønnes nødvendigt under en kritisk situation at kunne  

 evakuere, snarest i overensstemmelse med de i de almindelige retningslinier  

 indeholdte principper udarbejdes særlige evakueringsplaner, således at der  

 derefter på den foran angivne måde ved politimestrenes medvirken søges  

 tilvejebragt sikkerhed for, at der ikke til den enkelte institutions  

 indkvartering regnes med lokaler, som der i forvejen er disponeret over til  

 andre formål.
 Man skal i denne forbindelse særligt henlede opmærksomheden på det  

 nødvendige i, at ministeriet ved ordningens tilrettelæggelse overvejer,  

 hvilke institutioner det overhovedet er påkrævet i givet fald at evakuere.  

 For nogle institutioners vedkommende vil det således sikkert gælde, at de  

 uden afgørende ulemper kan ophøre med deres virksomhed, medens  

 evakueringstilstanden varer, andre institutioner skal efter deres art fuldtud  

 opretholde deres virksomhed i den evakuerede by, jfr. retningslinierne side  

 57-58, medens atter andre kan tænkes at skulle delvis evakueres, således at  

 de fungere dels i byen og dels udenfor.
Det forudsættes iøvrigt, at hver enkelt styrelse i videst muligt omfang  

 søger at tilrettelægge evakueringsplanlægningen således, at der regnes med  

 evakuering til institutioner under samme styrelse uden for det forventede  

 fareområde.
Der bør principielt kun regnes med evakuering til lokaliteter i  

 landdistrikter eller mindre byer.
De enkelte institutioners evakueringsplaner udarbejdes som nævnt af  

 institutionen selv.
Man ville imidlertid finde det ønskeligt, om ministeriet  

 bevarede en vis føling med ordningens samlede tilrettelæggelse for  

 ministeriets institutioner.
Man skal ganske henstille, hvorvidt  

 institutionernes planer herefter bør kræves indsendt til ministeriet til  

 underretning, evt. til godkendelse.
 Civilforsvarsstyrelsen er iøvrigt til rådighed i det omfang, det måttes  

 ønskes, til forhandling om ethvert tvivlsspørgsmål, som nærværende anmodning  

 måtte rejse.
Det tilføjes, at spørgsmålet om evakuering af sygehuse efter  

 indenrigsministeriets bestemmelse vil blive varetaget af den under  

 sundhedsstyrelsen oprettede beredskabsafdeling og derfor ikke omfattes af  

 nærværende skrivelse.
Evakueringen af sygehjem, privatklinikker o.lign.  

 varetages af de almindelige evakueringsmyndigheder (politimestrene, hhv.  

 politidirektøren i København).
Foranstående bestemmelser vedrører iøvrigt ikke private virksomheder  

 (fabrikker, kontorer m.v.). For evakuering af disse har  

 civilforsvarsstyrelsen udarbejdet en særlig vejledning.
Denne vil imidlertid  

 i nogen grad kunne være vejledende også for institutionerne og vedlægges  

 derfor til orientering.
 Man vedlægger nogle eksemplarer af nærværende skrivelse med bilag, og  

 yderligere eksemplarer vil kunne rekvireres herfra.
 SCHULTZ.
 fg./Horsten.
 BILAG.
 VEJLEDNING I UDARBEJDELSE AF UDRØMNINGS- OG EVAKUERINGSPLANER.
 Planen bør i påkommmende tilfælde udarbejdes af bedriftværnslederen eller  

 dennes stedfortræder, og en af disse bør tillige fungere som  

 evakueringsleder.
Planen udarbejdes iøvrigt under den forudsætning, at  

 bedriftværnspersonalet eller en del af dette må forventes at skulle forblive  

 tilbage på virksomheden for at afværge større materielle ødelæggelser ved  

 angreb, særlig brande.
Selv hvor en evakuering kræves gennemført til bunds,  

 vil det være i mange - særlig større - virksomheders interesse at søge  

 opretholdt en begrænset vagttjeneste for at undgå tyverier og plyndringer, og  

 der bør i påkommende tilfælde træffes aftale med politimesteren (i det  

 storkøbenhavnske civilforsvarsområde: politidirektøren i København) om, at et  

 mindre vagthold bliver tilbage på virksomheden.
1. For hver afdeling af virksomheden udarbejdes en  

 fortegnelse over a. de forretningspapirer og bøger, der absolut bør søges  

 medtaget ved en evakuering, og b. de papirer, bøger, kartoteker etc., som  

 skal medtages, hvis tiden og forholdene tillader det, men som i modsat fald  

 skal opbevares sammen med c. andre vigtige bøger, kontormaskiner,  

 måleinstrumenter o.s.v., som ikke kan medtages, men skal i et særligt sikret  

 rum.
Mapper, bøger, skuffer etc. kan forsynes med farvede oblater, der  

 angiver hvilken gruppe, genstanden hører til.
Evakueringslederen må påse, at  

 disse lister ikke bliver for omfattende.
2. Der udpeges egnede rum til opbevaring af de under 1  

 b og 1 c nævnte effekter.Rummet bør være tørt, beliggende i den mindst  

 brandfarlige bygning og så vidt muligt uden rørledninger, der i tilfælde af  

 skader på bygningen kan forårsage vandskader o.lign.
Effekterne bør for at  

 forebygge vandskade ikke anbringes direkte på gulvet, men f.eks. på bænke,  

 borde o.lign.
Opbevaringsrummenes vinduer må eventuelt yderligere sikres mod indtrængen  

 udefra, dørene forstærkes og låsene forbedres.
Eventuelt kan dørene tilmures,  

 når virksomheden forlades.
3. Der udarbejdes en fortegnelse over alle  

 beholdninger (også små) af brandfarlige eller ætsende vædsker (svovlsyre) og  

 brandfarligt materiale af mindre værdi.
Disse beholdninger må ved evakuering  

 flyttes bort fra den bygning, hvori opbevaringsrummene for de vigtigste ting  

 findes, da de ved sammenstyrtning kan forårsage brand i rummene.
4. I planen indsættes en fortegnelse over de  

 hovedhaner, der skal lukkes, og de vandledninger (bl.a.  

 centralvarmeledninger), der skal tømmes for vand.
Det anføres, hvor  

 eventuelle hanenøgler opbevares.
 5. Biler, hestekøretøjer, budcykler m.m., der ikke  

 skal anvendes ved virksomhedens evakuering eller er stillet til rådighed for  

 eller beslaglagt af det offentlige, bør enten tilbydes andre virksomheder,  

 der ikke selv råder over køretøjer, eller tilbydes det offentlige, f.eks. til  

 transport af fødemidler, medicinalvarer o.lign.
6. Der sørges i påkommende tilfælde for en  

 nødbeholdning af næringsmidler til ca. 1 uge for det tilbageblivende  

 personale.
Beholdningen er til brug i tilfælde af, at de pågældende bliver  

 ude af stand til at forlade virksomheden og bør omfatte drikkevand, knækbrød,  

 marmelade, tørmælk og muligvis konserves.
Såfremt en sådan nødbeholdning  

 anskaffes allerede ved indførelse af beredskab, må den jævnlig udskiftes.
 7. Hvorledes planen skal gennemføres i praksis kan der  

 ikke siges noget bestemt om, da det i høj grad afhænger af forholdene, men  

 evakueringslederen må sikkert være forberedt på at skulle klare  

 gennemførelsen af planens vigtigste dele i løbet af få timer og ved  

 totalevakuering ved hjælp af nogle få frivillige, der ikke har større familie  

 at evakuere og derfor selv kan komme hurtigt bort.
 8. Forlades virksomheden fuldstændigt, må  

 evakueringslederen sikre sig, at følgende er i orden: a. at gas-, vand- og  

 elektricitetsledninger er afspærret og afbrudt, b. at centralvarmeanlæg,  

 varmtvandsbeholdere og andre beholdere, der kan forårsage vandskade, er  

 tømte, c. at virksomheden er forsvarligt aflåset, d. at effekter, der efter  

 planen skal bringes i sikkerhed, bringes ned i opbevaringsrummene, der låses,  

 e. at brandfarlige materialer fjernes fra virksomheden eller anbringes i  

 gården, f. at gardiner tages ned, og inventar, der ikke kan fjernes fra  

 virksomheden, anbringes så langt fra vinduer, at regn m.m. ikke kan ødelægge  

 det, hvis ruderne knuses.
 9. Da bedriftværnspersonalet som hovedregel må påregne  

 at forblive tilbage ved evakuering, kan det i påkommende tilfælde foretage en  

 del af disse foranstaltninger i forbindelse med udførelse af almindelig  

 vagttjeneste på virksomheden og løsning af egentlige bedriftværnsopgaver.
