 Medarbejderne på daginstitutioner i Åbenrå nedlagde arbejdet nogle  

 dage, idet man påberåbte sig, at kommunalbestyrelsen ikke gennemførte reelle  

 forhandlinger i henhold til nogle forhandlingsregler.
På fællesmøde den 28/9-1988 gav arbejdstagerorganisationerne tilsagn  

 om at pålægge medarbejderne at genoptage arbejdet.
Arbejdet blev imidlertid  

 først genoptaget i løbet af den 29/9, således at henstillingen fra  

 fællesmødet om at genoptage arbejdet ikke blev opfyldt straks.
Herefter var  

 betingelserne for bodsfritagelse ikke til stede.
Det lagdes til grund, at  

 arbejdet med at få undtagelser blev normaliseret inden for 4 timer, hvorfor  

 boden efter sædvanlig praksis blev fastsat til halv timebod.
Der fandtes ikke  

 anledning til herfra at undtage de få tilfælde, i hvilke dette af ikke  

 nærmere årsager ikke var sket.
 Under disse sager, der er behandlet sammen, har Kommunernes Landsforening  

 for Åbenrå Kommune indklaget henholdsvis Landsorganisationen i Danmark for  

 Pædagogisk Medhjælper Forbund (PMF) og Funktionærernes og Tjenestemændenes  

 Fællesråd for Børne- og Ungdomspædagogernes Landsforbund (BUPL) - i begge  

 tilfælde for medlemmer af de to forbund - for Arbejdsretten med påstand om,  

 at de pågældende medlemmer, der er anført på bilag 2 i begge sager, pålægges  

 en efter Arbejdsrettens skøn fastsat bod i anledning af deres deltagelse i  

 overenskomststridige arbejdsnedlæggelser i dagene tirsdag den 27., onsdag den  

 28. og torsdag den 29. september 1988.
Under domsforhandlingen har klagerne præciseret, at påstanden indebærer et  

 krav om idømmelse af normal timebod.
Klagerne har endvidere frafaldet  

 bodspåstanden over for de medlemmer, der vel er anført på bilag 2 i de to  

 sager, men for hvis vedkommende der ikke er oplyst strejketimer den 29.  

 september.
De indklagede, der har erkendt, at arbejdsnedlæggelserne var  

 overenskomststridige, har påstået frifindelse.
Subsidiært har de påstået den  

 sædvanlige timebod nedsat under henvisning til, at arbejdet for langt de  

 fleste medarbejderes vedkommende blev normaliseret senest op til ca. 4 timer  

 dagen efter fællesmødets afholdelse.
 Af sagerne fremgår, at arbejdsnedlæggelserne, der omfattede 48 medlemmer  

 af PMF og 80 medlemmer af BUPL, beskæftiget i 26 kommunale og selvejende  

 daginstitutioner i Åbenrå Kommune, indledtes tirsdag den 27. september 1988.  

 Fællesmøde afholdtes den følgende dag, onsdag den 28. september fra kl.  

 15.30. I referatet fra mødet hedder det bl.a.:
 »Fra Aabenraa kommune forelå indberetning om arbejdsnedlæggelse i  

 kommunale og selvejende daginstitutioner fra tirsdag den 27. september 1988.
 Arbejdsnedlæggelsen er fortsat løbende ved fællesmødets afholdelse og  

 omfatter ca. 30 daginstitutioner.
 Repræsentanter fra Kommunernes Landsforening og Aabenraa kommune  

 tilkendegav, at der var tale om en overenskomststridig arbejdsnedlæggelse, og  

 man anmodede personaleorganisationerne om at pålægge sine medlemmer straks at  

 genoptage arbejdet.
 Organisationernes repræsentanter erkendte, at arbejdsnedlæggelsen er  

 overenskomststridig, og man gav tilsagn om at pålægge sine medlemmer at  

 genoptage arbejdet.
 Organisationerne tilkendegav, at der ikke var gennemført reelle  

 forhandlinger og henstillede til kommunen, at sådanne blev gennemført i  

 henhold til forhandlingsreglerne.
 Organisationerne noterer sig, at kommunen har givet udtryk for, at  

 udmøntningen af kommunalbestyrelsens beslutning snarest gøres til genstand  

 for forhandling.
 Fra Kommunernes Landsforenings og Aabenraa kommunes side afviste man, at  

 der ikke havde fundet forhandlinger sted i overensstemmelse med gældende  

 regler.
For så vidt angår fremtidige forhandlinger om kommunalbestyrelsens  

 beslutning tilkendegav Aabenraa kommunes repræsentanter, at der efter  

 gældende regler vil blive givet organisationerne mulighed for at medvirke til  

 en gennemførelse af kommunalbestyrelsens beslutning« Af navnelisterne, sagernes bilag 2, fremgår - med en enkelt undtagelse -  

 for hver enkelt institution og for hver enkelt ansat antallet af strejketimer  

 opgjort dels særskilt for dagene 27., 28. og 29. september 1988, dels som et  

 samlet timetal.
Der foreligger ikke oplysninger om arbejdstiden for de  

 pågældende medarbejdere, der omfatter såvel fuldtids- som deltidsansatte.
De  

 fleste af medarbejderne er anført med et varierende antal strejketimer også  

 torsdag den 29. september, dagen efter fællesmødet, men kun for ganske  

 enkelte af disse er anført flere end 4 strejketimer, maksimalt 6,25 timer.  

 Det er uoplyst, hvor stor en procentdel strejketimerne den 29. september  

 udgør af vedkommende medarbejders normale arbejdstid denne dag.
Klagerne har til støtte for påstanden anført, at der hverken er grundlag  

 for bodsfritagelse eller bodsnedsættelse.
Afgørelsen af sagen må træffes ud  

 fra den foreliggende praksis, således som denne er beskrevet og kritisk  

 vurderet af Per Jacobsen i bogen Kollektiv Arbejdsret (4. udg.) s.461 ff.
De  

 der omtalte sager 7202, 7518, 7545 og 10.577 adskiller sig i øvrigt på  

 væsentlige punkter fra den foreliggende og kan derfor ikke give grundlag for  

 bodsnedsættelse.
Navnlig var situationen i de tidligere pådømte sager den, at  

 produktionen kunne genoptages straks ved strejkens afslutning, selv om dette  

 skete midt på dagen nogle timer efter normal arbejdstids begyndelse.
Noget  

 sådant lader sig derimod ikke gøre i en daginstitution, der skal være klar  

 til at modtage børnene straks ved normal åbningstid om morgenen.
Også andre  

 omstændigheder gør, at praksis som beskrevet hos Per Jacobsen: l.c. s.464,  

 note 169, ikke kan være afgørende for nærværende sag.
Når arbejdet - som det  

 skete her - nedlægges på en gang i samtlige kommunens daginstitutioner, må de  

 ansattes organisationer have pligt til at indkalde medlemmerne til et kort  

 orienterende møde om det på fællesmødet besluttede allerede samme dag, som  

 fællesmødet afholdes, således at arbejdet kan genoptages straks den følgende  

 morgen.
Hertil kommer det forhold, at arbejdet blev genoptaget til  

 forskellige tidspunkter i løbet af dagen den 29. september, således at der  

 ikke blev givet arbejdsgiveren mulighed for at indrette sig efter den  

 situation, at arbejdet i det hele var normaliseret.
Også den omstændighed, at  

 man beskæftiger såvel fuldtids- som deltidsansatte, giver problemer, hvis man  

 ved bodsudmålingen vil følge den praksis, som de tidligere afgørelser er  

 udtryk for.
Men - det helt afgørende for bedømmelsen af sagen er, at det på  

 dette område i realiteten ikke er muligt at genoptage arbejdet midt på dagen.
De indklagede har anført, at den særlige baggrund for arbejdsnedlæggelsen,  

 som fremgår af fællesmødereferatet, må føre til, at der ikke pålægges de  

 strejkende bod.
Kan der ikke gives medhold heri, er spørgsmålet under sagen  

 alene, om den faste praksis for bodsnedsættelse, hvor arbejdet genoptages i  

 rimelig tid efter fællesmødets afholdelse, skal tilsidesættes med den  

 konsekvens, at sager af denne art fremtidig ikke eller kun vanskeligt vil  

 kunne forliges.
Det må afvises, allerede fordi retsstillingen for pædagoger  

 ikke bør være en anden end for andre arbejdstagere.
 Arbejdsretten skal udtale:
Efter fællesmødets afholdelse den 28. september 1988 om eftermiddagen blev  

 strejken afsluttet den følgende dag.
For de indklagede medlemmers vedkommende  

 skete dette dog først i løbet af dagen, således at henstillingen fra  

 fællesmødet om straks at gå i arbejde ikke blev fulgt.
Betingelsen for  

 bodsfritagelse efter arbejdsretslovens § 12, stk. 2, in fine, er herefter  

 ikke opfyldt, og da heller ikke det af de indklagede anførte om baggrunden  

 for arbejdsnedlæggelsen kan begrunde bortfald af bodsansvaret, kan de  

 indklagedes frifindelsespåstand ikke tages til følge.
Som sagen foreligger oplyst, finder Arbejdsretten imidlertid ikke i de af  

 klagerne påberåbte omstændigheder grundlag for at fravige hidtidig praksis,  

 hvorefter boden nedsættes, når arbejdet genoptages på første arbejdsdag efter  

 fællesmødet, selv om det sker for sent.
Da det må lægges til grund, at  

 arbejdet med ganske få undtagelser blev normaliseret inden for tidsrum, som  

 efter denne praksis begrunder bodsnedsættelse, og da der efter  

 omstændighederne ikke findes tilstrækkelig anledning til at undtage herfra de  

 få tilfælde, i hvilke dette af ikke nærmere oplyste årsager ikke skete, tager  

 Arbejdsretten de indklagedes subsidiære påstand til følge, således at boden  

 fastsættes til halv timebod.
 T h i k e n d e s f o r r e t :
 Til Kommunernes Landsforening skal hver af de på sagernes bilag 2 anførte  

 medlemmer henholdsvis af Pædagogisk Medhjælper Forbund (PMF) og af Børne- og  

 Ungdomspædagogernes Landsforbund (BUPL) - med undtagelse af de medlemmer, som  

 ikke er anført med strejketimer den 29. september 1988 - betale en bod, der  

 for medlemmer af PMF fastsættes til 10 kr. og for medlemmer af BUPL til 12  

 kr. for hver time, de pågældende har deltaget i de overenskomststridige  

 arbejdsnedlæggelser i dagene fra den 27. til og med den 29. september 1988.
 I sagsomkostninger til Arbejdsretten skal de indklagede forbund hver især  

 betale 2.000 kr.
 (* 1) Henvisninger: Per Jacobsen, s.461 ff, s.464 (note 169), K 10.775 (A  

 1986, s.44), K. 9946 (A 1984, s.43).
