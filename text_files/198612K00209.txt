Nr LSF 209 Forslag til Lov om ændring af ligningsloven (Folketingsmedlemmers  

 befordringsfradrag) Fremsat af ministeren for skatter afgifter (Foigel) den 18. februar 1987 § 1 I LOV OM PÅLIGNINGEN AF INDKOMST- OG FORMUESKAT TIL STATEN (LIGNINGSLOVEN), jf. lovbekendtgørelse nr. 659 af 22. september 1986, som senest ændret ved lov nr. 767 af 12. november 1986, indsættes i § 9 C efter stk. 5 som nyt stykke:
»STK. 6. Medlemmer af Folketinget, ministre og danske medlemmer af Europa-Parlamentet kan ikke foretage fradrag efter stk. 1-4 for befordring i forbindelse med folketingshvervet.
Det samme gælder, hvis de ovennævnte anvender et frikort eller frirejse til offentlige transportmidler i forbindelse med andre hverv eller andet arbejde.« § 2 Stk. 1. Loven har virkning fra og med indkomståret 1987.
Stk. 2. Begæring om nedsættelse af skatteansættelsen vedrørende befordringsfradrag kan ikke foretages for indkomstårene 1985 og 1986 af de af denne lov omfattede personer for så vidt angår deres hverv som folketingsmedlemmer.
For selvangivelser vedrørende indkomståret 1986, der ikke er indgivet til ligningsmyndighederne inden den 24. april 1987, kan medlemmer af Folketinget ikke foretage fradrag for befordring i forbindelse med folketingshvervet ved opgørelse af den skattepligtige indkomst.
Oprindeligt fremsat lovforslag Blad nr 564 § 1 I LOV OM PÅLIGNING AF INDKOMST- OG FORMUESKAT TIL STATEN (LIGNINGSLOVEN), jf. lovbekendtgørelse nr. 659 af 22. september 1986, som senest ændret ved lov nr. 767 af 12. november 1986, indsættes i § 9 C efter stk. 5 som nyt stykke:
»STK. 6. Medlemmer af Folketinget kan ikke foretage fradrag efter stk. 1-4 for befordring i forbindelse med folketingshvervet.
Det samme gælder, hvis folketingsmedlemmet anvender et frikort eller frirejse til offentlige transportmidler i forbindelse med andre hverv eller andet arbejde.«.
§ 2 Loven har virkning fra og med indkomståret 1987.
BEMÆRKNINGER TIL FORSLAGET Lovforslaget går ud på at begrænse folketingsmedlemmers adgang til at foretage befordringsfradrag efter bestemmelserne i ligningslovens § 9 C.
Baggrunden for dette er, at folketingsmedlemmer modtager et skattefrit omkostningstillæg til deres folketingsvederlag samt, at de bl.a. har frikort til DSB og frirejse med SAS.
Efter de gældende regler i ligningslovens § 9 C kan skattepligtige foretage fradrag for befordring mellem bopæl og arbejdsplads på grundlag af en kilometertakst, der fastsættes af ligningsrådet.
Det afgørende for fradragets størrelse er udelukkende afstanden mellem sædvanlig bopæl og arbejdsplads.
Befordringsudgift og befordringsform er således uden betydning for beregning af befordringsfradraget.
Disse regler har haft virkning fra og med indkomståret 1985.
En skattepligtig kan derfor foretage befordringsfradrag efter ligningslovens § 9 C, selv om den pågældende har frikort eller frirejse til offentlige transportmidler.
I princippet er benyttelse af frikort og frirejse skattepligtig indkomst, men efter praksis har man af administrative grunde normalt undladt at beskatte værdien af benyttelsen af frikort til og fra arbejde.
 Lovforslaget ændrer ikke ved denne praksis.
Lovforslaget går ud på, at folketingsmedlemmer ikke kan foretage befordringsfradrag i forbindelse med folketingshvervet.
Befordringsfradraget bortfalder for folketingsmedlemmer, uanset om de anvender frikort og frirejser eller ej.
Forslaget omfatter også stedfortrædere for folketingsmedlemmer.
Efter lovforslaget kan folketingsmedlemmer fortsat foretage befordringsfradrag i forbindelse med andre hverv eller andet arbejde, men kun under forudsætning af, at de ikke anvender frikort eller frirejse.
Hvis et folketingsmedlem anvender frikort eller frirejser i forbindelse med andre hverv eller andet arbejde, bortfalder fradragsretten, selv om frikortet eller frirejsen kun anvendes til en del af den pågældende befordring.
Folketingsmedlemmer bevarer derimod deres befordringsfradrag, hvis de helt undlader at anvende frikort eller frirejse i forbindelse med transporten til det andet arbejde.
Ligningsloven er senest ændret ved lov nr. 767 af 12. november 1986, jf.
Folketingstidende 1986-87; sp. 79, 607, 1817, 1938; Tillæg A, sp. 173; Tillæg B, sp. 215.
Provenugevinsten ved forslaget, der er af beskeden størrelse, kan ikke gøres op.
Forslaget har ingen administrative konsekvenser.
Det foreslås, at den nye regel har virkning fra og med indkomståret 1987.
