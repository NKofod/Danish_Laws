§ 1 Den 1. januar 1990 overføres regionplanopgaven i hovedstadsområdet til  

 Københavns og Frederiksberg Kommuner og Københavns, Frederiksborg og Roskilde  

 Amtskommuner.
I bemærkningerne til forslag til lov nr. 192 af 29. marts 1989  

 om ændring af forskellige lovbestemmelser som følge af nedlæggelsen af  

 Hovedstadsrådet er det anført, at det er hensigten ved anvendelse af § 4 i  

 lands- og regionplanloven ved et landsplandirektiv med virkning fra 1. januar  

 1990 at tillægge de godkendte regionplanretningslinier retsvirkninger, der  

 skal være gældende, indtil de afløses af godkendte planer udarbejdet af de 5  

 kommunale råd.
§ 2 Cirkulæret udstedes med hjemmel i § 4, stk. 1 og 2, i lov om lands- og  

 regionplanlægning jf. lovbekendtgørelse nr. 776 af 14. december 1988, som  

 ændret ved lov nr. 192 af 29. marts 1989, lov nr. 216 af 5. april 1989 og lov  

 nr. 340 af 24. maj 1989.
§ 3 Den af Hovedstadsrådet vedtagne Regionplan 1989, som den er godkendt af  

 miljøministeren den 15. december 1989 tillægges retsvirkning som kommuneplan  

 i Københavns og Frederiksberg Kommuner og som regionplan i Københavns,  

 Frederiksborg og Roskilde Amtskommuner.
§ 4 Cirkulæret træder i kraft den 1. januar 1990.
