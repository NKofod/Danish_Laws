Nr BSF 5 Forslag til folketingsbeslutning om kompenserende støtte til  

 erhvervsdrivende ved vejarbejder m.v.
Fremsat af Glønborg (KRF) Kofod-Svendsen (KRF) Inger Stilling Pedersen  

 (KRF) den 9. oktober 1990 Folketinget opfordrer regeringen til at fremsætte forslag til lov om kompenserende støtte til erhvervsdrivende, der midlertidigt påføres et driftstab som følge af vejarbejde, ledningsarbejde m.v.
 Støtten skal tilvejebringes ved, at der ved projekteringen af sådanne  

 arbejder, der påfører erhvervsdrivende driftstab, afsættes penge til  

 erstatning for dette.
 Folketinget opfordrer endvidere regeringen til at pålægge offentlige  

 myndigheder pligt til at forhåndsinformere borgerne om sådanne arbejder.
Bemærkninger til forslaget Selvstændige erhvervsdrivende fik pr. 1. juli 1976 mulighed for at sikre  

 sig mod arbejdsløshed efter samme principper som lønmodtagere og i alt  

 væsentligt på samme vilkår.
Arbejdsløshedsdagpenge udbetales til den  

 forsikrede som erstatning for en mistet arbejdsindtægt, der skyldes mangel på  

 arbejde.
Forsikringen yder derimod ikke erstatning for mistet arbejdsindtægt, der  

 skyldes andre forhold, herunder f.eks. vej- og ledningsarbejder, der kan  

 påføre et indtægtstab.
Kun hvis den selvstændige erhvervsdrivende totalt  

 afskæres fra salg fra varelageret opnås retten til dagpenge.
 Beslutningsforslaget tager derfor sigte på, at erhvervsdrivende, der på  

 grund af ekstraordinære begivenheder såsom vej- og ledningsarbejde påføres et  

 indtægtstab, kan opnå økonomisk kompensation herfor hos den statslige,  

 amtskommunale eller kommunale myndighed samt andre, der forårsager  

 indtægtstabet.
Disse ekstraordinære begivenheder må ligge uden for den almindelige  

 erhvervsrisiko, der er for den pågældende virksomhed.
Der bør således  

 opstilles minimumsgrænser for, hvornår en myndighed er pligtig til at yde  

 kompenserende støtte.
F.eks. vil det være rimeligt, at der kun ved  

 vejarbejder af en vis varighed, f.eks. en måned, der påviseligt påfører den  

 erhvervsdrivende et indtægtstab, skal ydes erstatning.
 Forslagsstillerne foreslår, at den kompenserende støtte/erstatning  

 beregnes i lighed med reglerne for beregning af dagpenge til selvstændige  

 erhvervsdrivende efter lov om arbejdsformidling og arbejdsløshedsforsikring  

 m.v., jf. lovbekendtgørelse nr. 510 af 19. juli 1989. Det er vigtigt, at  

 reglerne letter den erhvervsdrivendes bevisbyrde samtidig med, at de tager  

 højde for mere eller mindre tilfældige udsving i omsætningen det år, hvor  

 vejarbejdet pågår.
En sådan lov om kompenserende støtte til erhvervsdrivende vil endvidere  

 presse myndighederne til at få afviklet vejarbejder m.v. så hurtigt som  

 muligt, da tidsforbruget er afgørende for størrelsen af den kompenserende  

 støtte.
Dette er et væsentligt element i beslutningsforslaget, idet en del  

 vejarbejder trækker unødigt længe ud.
Med hensyn til et pålæg til relevante myndigheder om pligt til at  

 forhåndsorientere borgerne om længerevarende vej- og ledningsarbejder har de  

 fleste myndigheder fastlagte retningslinjer vedrørende dette.
Da det  

 imidlertid ikke er alle myndigheder, der har en sådan praksis, finder  

 forslagsstillerne det nødvendigt med et pålæg om pligt til at  

 forhåndsinformere efter retningslinjer udarbejdet af de relevante  

 myndigheder.
Dette vil i øvrigt lette borgernes og de erhvervsdrivendes  

 mulighed for gennem vejlovgivningen at klage til trafikministeren over  

 urimeligt planlagte vejarbejder.
Med hensyn til informationspligten bør det  

 overvejes at pålægge den myndighed, som er ansvarlig for udgravningsarbejdet,  

 en pligt til at forhandle med den handelsstandsforening, hvis medlemmer  

 bliver berørt af arbejdet.
 Hvor det er andre end statslige, amtskommunale og kommunale myndigheder,  

 der lader længerevarende vej- og ledningsarbejder udføre, skal myndighederne  

 have mulighed for at pålægge sådanne informationspligten vedrørende de  

 pågældende arbejder.
