Bekendtgørelse om obligatorisk sundhedsrådgivning for minkbesætninger I medfør af § 11, stk. 3 og 4, og § 38, stk. 4, i lov om dyrlæger, jf. lovbekendtgørelse nr. 1523 af 26. oktober 2020, og § 3 a, stk. 1, § 34 a, stk. 4, § 61, stk. 1, § 66 a, stk. 1 og 2, § 66 c, stk. 1, og § 70, stk. 3, i lov om hold af dyr, jf. lovbekendtgørelse nr. 9 af 6. januar 2022, fastsættes efter bemyndigelse i henhold til § 7, stk. 1, nr. 1 og 2, og § 10, stk. 1, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Kapitel 1 Anvendelsesområde og definitioner § 1. Denne bekendtgørelse finder anvendelse på obligatorisk sundhedsrådgivning i minkbesætninger.
 § 2. I denne bekendtgørelse forstås ved:
 1) Obligatorisk sundhedsrådgivningsaftale: En aftale om sundhedsrådgivning, som den ansvarlige for en besætning har pligt til at indgå, fordi besætningen er større end eller lig med en eller flere af de tærskelværdier, der er fastsat i bekendtgørelsen.
 2) Besætning: En samling af dyr af samme dyreart, som anvendes til et bestemt formål, som er knyttet til en bestemt geografisk beliggenhed, og som har en ejer i form af en juridisk eller fysisk person.
 3) Sommerbesætning: Besætning, hvor der kun huses mink i perioden fra og med 15. juni til og med 31. december, hvorefter samtlige dyr er pelset.
 4) Besætningsdyrlæge: Den dyrlæge, med hvem den ansvarlige for besætningen har indgået aftale om obligatorisk sundhedsrådgivning.
 5) Stedfortræder: Den dyrlæge, som efter aftale med og indberetning fra besætningsdyrlægen varetager dennes forpligtelser i henhold til den obligatoriske sundhedsrådgivningsaftale i tilfælde af besætningsdyrlægens barsels- eller sygeorlov eller andet fravær med forventet varighed på mindst 6 måneder.
 6) Anden dyrlæge: En dyrlæge eller flere dyrlæger, som efter aftale med besætningsdyrlægen eller stedfortræderen varetager indtil 50 procent af de årlige sundhedsrådgivningsbesøg.
 7) Besætningsdiagnose: Entydig diagnose for en sygdom, som optræder regelmæssigt i besætningen, og som er karakteriseret ved de af dyrlægen specifikt beskrevne symptomer.
 8) VetStat: Fødevarestyrelsens register, jf. § 17, i lov om dyrlæger.
Kapitel 2 Indgåelse og opsigelse af aftale § 3. En obligatorisk sundhedsrådgivningsaftale skal indgås mellem den ansvarlige for besætningen og en besætningsdyrlæge.
 § 4. En obligatorisk sundhedsrådgivningsaftale kan kun omfatte én besætning.
 § 5. Den ansvarlige for besætningen skal indgå aftale om obligatorisk sundhedsrådgivning, hvis antallet af mink registreret i besætningen pr. 1. juli er større end eller lig med:
1) 20 voksne hundyr eller 2) 100 hvalpe.
Stk. 2. Fødevarestyrelsen kan efter ansøgning i særlige tilfælde meddele dispensation fra kravet om obligatorisk sundhedsrådgivning i stk. 1, hvis der ikke findes mink i besætningen i en sammenhængende periode på mindst 3 måneder.
Dispensation kan gøres betinget af nærmere angivne vilkår.
 Stk. 3. Fra og med datoen for bekendtgørelsens ikrafttræden til og med den 30. juni 2023 skal den ansvarlige for en besætning indgå aftale om obligatorisk sundhedsrådgivning, hvis antallet af mink registreret i besætningen er større end eller lig med tærskelværdierne nævnt i stk. 1.
§ 6. En aftale om sundhedsrådgivning, jf. §§ 4 og 5, skal indgås i skriftlig form enten digitalt via Fødevarestyrelsens register VetStat på https://vetstat.fvst.dk ved anvendelse af den til enhver tid gældende nationale eID løsning, eller i form af den formular, der er optrykt som bilag 1 til bekendtgørelsen.
Formularen kan downloades på www.fvst.dk.
Stk. 2. En aftale om sundhedsrådgivning skal af besætningsdyrlægen være registreret i VetStat på https://vetstat.fvst.dk inden 8 dage efter aftalens startdato.
En aftale om sundhedsrådgivning skal være underskrevet af begge parter inden 8 dage efter aftalens startdato.
Stk. 3. Er en aftale om sundhedsrådgivning indgået digitalt sikrer VetStat-systemet, at aftalen kan tilgås af aftaleparterne og Fødevarestyrelsen i VetStat på https://vetstat.fvst.dk ved.
Dokumenterne skal på forlangende umiddelbart kunne forevises for og udleveres til kontrolmyndigheden.
Stk. 4. Er aftalen indgået i form af den formular, der er optrykt som bilag 1 til bekendtgørelsen, skal besætningsdyrlægen opbevare den indgåede aftale, og den ansvarlige for besætningen skal opbevare kopi heraf.
Dokumenterne skal opbevares i hele aftalens gyldighedsperiode og indtil 1 år efter aftalens ophør.
Dokumenterne skal på forlangende umiddelbart kunne forevises for og udleveres til kontrolmyndigheden.
 § 7. En aftale om obligatorisk sundhedsrådgivning kan opsiges af hver af parterne med 30 dages varsel.
 Stk. 2. Besætningsdyrlægen skal inden 8 dage efter opsigelse af aftalen foretage registrering heraf i VetStat på https://vetstat.fvst.dk.
§ 8. Hvis en aftale om obligatorisk sundhedsrådgivning opsiges, skal den ansvarlige for besætningen indgå en ny sundhedsrådgivningsaftale.
Den nye aftale skal gælde fra den dato, hvor den tidligere aftale er ophørt.
 § 9. En aftale om obligatorisk sundhedsrådgivning ophæves automatisk, når besætningen indberettes som ophørt i CHR.
Kapitel 3 Generelt om obligatorisk sundhedsrådgivning i minkbesætninger § 10. I tilfælde af besætningsdyrlægens barsels- eller sygeorlov eller andet fravær med forventet varighed på mindst 6 måneder kan besætningsdyrlægen træffe aftale med en stedfortræder om varetagelse af sundhedsrådgivningsaftalen i op til 24 måneder.
 Stk. 2. Besætningsdyrlægen skal, inden stedfortræderen midlertidigt overtager sundhedsrådgivningsaftalen, foretage registrering heraf i VetStat på https://vetstat.fvst.dk.
 § 11. Besætningsdyrlægen eller stedfortræderen skal varetage mindst 50 procent af de årlige rådgivningsbesøg.
 Stk. 2. Besætningsdyrlægen eller stedfortræderen kan træffe aftale med en anden dyrlæge eller flere andre dyrlæger om varetagelse af indtil 50 procent af de årlige rådgivningsbesøg.
 Stk. 3. Besætningsdyrlægen eller stedfortræderen er ansvarlig for, at den anden dyrlæge eller de andre dyrlæger, jf. stk. 2, gennemfører det krævede antal rådgivningsbesøg.
 § 12. Den ansvarlige for besætningen er ansvarlig for, at det krævede antal rådgivningsbesøg, jf. §§ 13 og 14, gennemføres.
Kapitel 4 Frekvens af rådgivningsbesøg § 13. En aftale om obligatorisk sundhedsrådgivning skal omfatte mindst fire årlige rådgivningsbesøg, jf. dog stk. 3 og § 14.
 Stk. 2. Rådgivningsbesøgene, jf. stk. 1, skal aflægges således:
1) mindst et rådgivningsbesøg finder sted i perioden 1. december til 1. marts, begge dage inklusive, 2) mindst to rådgivningsbesøg finder sted i perioden 1. april til 1. september, begge dage inklusive, og således at et rådgivningsbesøg aflægges før fravænning af hvalpe og et rådgivningsbesøg aflægges efter fravænning af hvalpe, og 3) mindst et rådgivningsbesøg finder sted i perioden 1. september til 31. oktober, begge dage inklusive.
 Stk. 3. I besætninger, der på grund af sanering for smitsom sygdom ikke huser mink i perioden 1. december til 1. april begge dage inklusive, kan rådgivningsbesøg, der skal aflægges i denne periode, undlades.
 Stk. 4. De i stk. 2  nævnte rådgivningsbesøg skal aflægges med et interval på mindst 14 dage.
 § 14. En aftale om obligatorisk sundhedsrådgivning skal for en sommerbesætning omfatte mindst to årlige rådgivningsbesøg.
 Stk. 2. Rådgivningsbesøgene, jf. stk. 1, skal aflægges således:
1) mindst et rådgivningsbesøg finder sted i perioden 15. juni til 1. september, begge dage inklusive, og 2) mindst et rådgivningsbesøg finder sted i perioden 1. september til 31. oktober, begge dage inklusive.
 Stk. 3. De i stk. 2. nævnte rådgivningsbesøg skal aflægges med et interval på mindst 14 dage.
Kapitel 5 Rådgivningsbesøgets indhold § 15. Den ansvarlige for besætningen skal være til stede ved rådgivningsbesøget.
 § 16. Når der første gang gennemføres et rådgivningsbesøg efter denne bekendtgørelse, skal besætningsdyrlægen undervise den ansvarlige for besætningen i emnerne:
1) smittebeskyttelse, 2) burindretning, 3) optegnelser over døde mink og medicinanvendelse, og 4) korrekt håndtering af syge og tilskadekomne mink.
 Stk. 2. Den ansvarlige for besætningen skal sørge for, at besætningsdyrlægen kan opfylde sin pligt efter stk. 1.
 § 17. Et rådgivningsbesøg skal mindst omfatte de punkter, der er anført i bilag 2.
Kapitel 6 Rapporter, journaler og optegnelser § 18. Den ansvarlige for besætningen skal mellem rådgivningsbesøgene føre optegnelser over medicinanvendelse, sygdomstilfælde og antallet af døde mink i besætningen.
 Stk. 2. Optegnelserne skal forelægges besætningsdyrlægen, stedfortræderen eller anden dyrlæge ved det førstkommende rådgivningsbesøg.
 Stk. 3. Optegnelser over medicinanvendelse og antallet af døde mink skal opbevares i overensstemmelse med gældende regler herom.
 § 19. Besætningsdyrlægen, stedfortræderen eller anden dyrlæge afslutter hvert rådgivningsbesøg i besætningen med en skriftlig besøgsrapport.
 Stk. 2. Rapporten skal indeholde:
1) beskrivelse og vurdering af de punkter, der er nævnt i bilag 2, 2) sammenfatning af de punkter, der er nævnt i bilag 2, siden sidste rådgivningsbesøg, 3) klinisk vurdering af sundhedstilstanden og udviklingen af sundhedstilstanden i besætningen siden sidste rådgivningsbesøg, 4) beskrivelse af de besætningsdiagnoser, som forventes at blive behandlingskrævende inden næste rådgivningsbesøg, 5) vurdering af iværksatte tiltag i henhold til aftalte handlingsplaner, der er beskrevet i den seneste rapport, 6) vurdering af medicinforbruget på baggrund af sundhedstilstanden i besætningen og de opstillede besætningsdiagnoser, samt den for besætningen ansvarliges optegnelser siden sidste rådgivningsbesøg, og 7) aftalte handlingsplaner til forbedring af dyresundheden indtil næste rådgivningsbesøg.
 Stk. 3. Den rapport, der udarbejdes efter det første rådgivningsbesøg i en besætning, skal endvidere indeholde dokumentation for, at den undervisning, der er nævnt i § 16, har fundet sted.
 Stk. 4. Besætningsdyrlægen, stedfortræderen eller anden dyrlæge skal senest 8 dage efter rapportens udarbejdelse udlevere denne i underskrevet stand til den ansvarlige for besætningen.
§ 20. Den ansvarlige for besætningen skal underskrive den udleverede rapport.
Med sin underskrift bekræfter den ansvarlige for besætningen at ville iværksætte tiltag i henhold til de aftalte handlingsplaner, som fremgår af rapporten.
Stk. 2. Den ansvarlige for besætningen skal opbevare rapporten i mindst 2 år.
Rapporten skal på forlangende umiddelbart kunne forevises for og udleveres til kontrolmyndigheden.
 § 21. Besætningsdyrlægen eller stedfortræderen skal føre en journal med optegnelser for hver kontakt med besætningen.
 Stk. 2. Journalen skal indeholde:
1) oplysninger om ordinerede og udleverede lægemidler, herunder præparatnavne, mængde, dosering og behandlingsperiode, samt til hvilke sygdomme, lægemidlerne skal anvendes, 2) resultater af laboratorieundersøgelser og anden dokumentation, som danner baggrund for rådgivningsarbejdet, og 3) kopi af besøgsrapporter, jf. § 19.
Stk. 3. Besætningsdyrlægen eller stedfortræderen skal opbevare journalen i mindst 2 år.
På forlangende skal den originale journal umiddelbart forevises for og udleveres til kontrolmyndigheden.
 § 22. Når en anden dyrlæge udfører rådgivningsbesøg, jf. § 11, stk. 2, skal denne dyrlæge senest 8 dage efter et rådgivningsbesøg sende kopi af rapporten, jf. § 19, og de i § 21, stk. 2, nr. 1 og 2 nævnte oplysninger til besætningsdyrlægen eller stedfortræderen.
Kapitel 7 Straffe- og ikrafttrædelsesbestemmelser § 23. Med bøde straffes den, der overtræder § 4, stk. 1, § 5, stk. 1 eller 3, § 6, § 7, stk. 2, § 8, § 10, stk. 2, § 11, stk. 1 eller 3, § 12,  § 13, stk. 1-2 eller 4, eller §§ 14-22 .
 Stk. 2. På samme måde straffes den, der overtræder et vilkår fastsat i henhold til § 5, stk. 2.
 Stk. 3. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er:
1) forvoldt skade på menneskers eller dyrs sundhed eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 24. Bekendtgørelsen træder i kraft den 1. februar 2023.
 Stk. 2. Bekendtgørelse nr. 1650 af 18. december 2018 om obligatorisk sundhedsrådgivning i minkfarme ophæves.
Fødevarestyrelsen, den 27. januar 2023 Charlotte Vilstrup / Kirsten Sejlstrup Bilag 1 Aftale om obligatorisk sundhedsrådgivning i minkbesætning Undertegnede har den . indgået aftale om sundhedsrådgivning i henhold til bekendtgørelse om obligatorisk sundhedsrådgivning for minkbesætninger:
 Aftalen om sundhedsrådgivning kan opsiges af hver af parterne med 30 dages varsel.
Bilag 2 Rådgivningsbesøgets indhold A.
Gennemgang af besætning og optegnelser skal ved hvert rådgivningsbesøg omfatte:
 1. Gennemgang af den for besætningen ansvarliges optegnelser siden sidste rådgivningsbesøg, jf. bekendtgørelsens § 18.
 2. Gennemgang af optegnelser i journal siden sidste rådgivningsbesøg, jf. bekendtgørelsens § 21.
 3. Klinisk gennemgang af den aktuelle sundhedstilstand i alle afsnit af besætningen.
 4. Vurdering af mulige fejl og mangler, som kan påvirke dyrenes sundhedsstatus, herunder forhold vedrørende fodring, klima, husning og produktion.
B.
Gennemgang og vurdering af de for rådgivningen relevante data for besætningens sundhedstilstand skal ved hvert rådgivningsbesøg omfatte:
 1. Dødelighed og medicinforbrug.
 2. Produktionsdata.
 3. Resultater fra undersøgelser for smitsomme sygdomme og zoonoser.
 4. Eventuelle andre relevante registreringer og undersøgelser, som er nødvendige for rådgivningen.
C.
Rådgivningsbesøg, der aflægges i perioden 1. december til 1. marts, skal tillige omfatte:
 1. Gennemgang af fodringsstrategi og huldstyring gennem vinter- og parringsperioden.
 2. Gennemgang af forebyggelse af fedtede hvalpe.
 3. Gennemgang af smittebeskyttelse.
 4. Gennemgang af loppebekæmpelse ved pakning af redekasser.
 5. Gennemgang af planlagt/gennemført årlig rengøring af besætningen.
D.
Rådgivningsbesøg, der aflægges før fravænning i perioden 1. april til 1. august, skal tillige omfatte:
 1. Vurdering af fodringsstrategi og huldstyring gennem vinter, parring og drægtighed.
 2. Gennemgang af fødselsforløb og start på diegivning.
 3. Gennemgang af fodringsstrategier for fødsels-, diegivnings- og fravænningsperioden.
 4. Gennemgang af beredskab ved typiske sundhedsproblemer i besætningen, herunder forebyggelse og håndtering af disse.
 5. Gennemgang af strategi for fravænning og udsætning af hvalpe, herunder placering af tæver i god afstand fra hvalpe.
 6. Vurdering af antal hvalpebure i forhold til kuldstørrelse og tæveantal.
 7. Gennemgang af vaccinationsstrategier, herunder typer af vacciner og tidspunkt for vaccination.
 8. Gennemgang af smittebeskyttelse.
 9. Gennemgang af flue- og loppebekæmpelse.
E.
Rådgivningsbesøg, der aflægges efter fravænning i perioden 1. april til 1. september, skal tillige omfatte:
 1. Gennemgang af forløb af fødsel, diegivning og fravænning.
 2. Gennemgang af smittebeskyttelse.
 3. Fastlæggelse af kriterier for behandling af syge eller skadede dyr.
 4. Fastlæggelse af kriterier for adskillelse af syge eller skadede dyr.
 5. Fastlæggelse af kriterier for aflivning af syge eller skadede dyr.
 6. Dialog om omfang af behandlinger/adskillelser/aflivninger af syge eller skadede dyr.
 7. Gennemgang af metoder ved aflivning af enkeltdyr.
 8. Gennemgang af flue- og loppebekæmpelse.
F.
Rådgivningsbesøg, der aflægges i perioden 1. september til 31. oktober, skal tillige omfatte:
 1. Diskussion af vækstperiodens forløb.
 2. Gennemgang af produktionsrelaterede sygdomme i løbet af efteråret.
 3. Dialog om årsager til bid og slagsmål.
 4. Fastlæggelse af kriterier for behandling af syge eller skadede dyr.
 5. Fastlæggelse af kriterier for adskillelse af syge eller skadede dyr.
 6. Fastlæggelse af kriterier for aflivning af syge eller skadede dyr.
 7. Dialog om omfang af behandlinger/adskillelser/aflivninger af syge eller skadede dyr.
 8. Dialog om valg af avlsdyr, herunder dyrenes tillidsfuldhed.
 9. Gennemgang af smittebeskyttelse.
10. Vurdering af omfanget af bidsår og bidmærker på skindene.
Vurderingen skal indgå i baggrunden for næste års strategi for avl og pasning af dyr.
G.
Identifikation af problemer i besætningen af sundhedsmæssig betydning:
På baggrund af afsnittene A  F foretages en samlet vurdering med henblik på identifikation af problemer i besætningen af sundhedsmæssig betydning.
Det vurderes, hvorvidt der er behov for yderligere oplysninger, herunder obduktioner, laboratorieundersøgelser og supplerende registreringer.
