Bekendtgørelse om investerbare værdipapirer og pengemarkedsinstrumenter for danske UCITS samt specialforeninger og godkendte fåmandsforeninger, der investerer som danske UCITS1) I medfør af § 127 og § 221, stk. 3, i lov om investeringsforeninger m.v., jf. lovbekendtgørelse nr. 935 af 17. september 2012, fastsættes:
Kapitel 1 Værdipapirer § 1. Investeringsforeninger, SIKAVer og værdipapirfonde (i det følgende benævnt »danske UCITS«) samt specialforeninger og godkendte fåmandsforeninger (i det følgende benævnt »foreninger«), der investerer som danske UCITS, må kun investere i værdipapirer, jf. § 3, stk. 1, nr. 2, i lov om investeringsforeninger m.v., som opfylder alle følgende kriterier:
 1) Det potentielle tab, som en dansk UCITS, forening eller en afdeling kan pådrage sig gennem besiddelsen af de pågældende værdipapirer, er begrænset til det beløb, den danske UCITS, foreningen eller afdelingen har betalt for værdipapirerne.
 2) Værdipapirernes likviditet ikke bringer den danske UCITS, foreningens eller afdelingens evne til at efterleve kravet om indløsning af andele i § 55, stk. 1-7, i lov om investeringsforeninger m.v. i fare.
 3) En pålidelig værdiansættelse af værdipapirerne er tilgængelig på følgende vis:
 a) For værdipapirer, der er optaget til handel på et reguleret marked, jf. § 120, stk. 1-3, i lov om investeringsforeninger m.v., i form af nøjagtige, pålidelige og regelmæssigt fastsatte priser, som enten er markedspriser eller priser, som stilles til rådighed af udbydere af kursoplysninger, der er uafhængige af udstedere af værdipapirerne.
 b) For værdipapirer, jf. § 120, stk. 4, i lov om investeringsforeninger m.v., i form af en periodisk værdiansættelse baseret på oplysninger fra udstederen af værdipapiret eller pålidelige investeringsanalyser.
 4) Relevante oplysninger om værdipapirerne er tilgængelige i følgende form:
 a) For værdipapirer, der er optaget til handel på et reguleret marked, jf. § 120, stk. 1-3, i lov om investeringsforeninger m.v., i form af regelmæssige, præcise og udførlige oplysninger til markedet om værdipapiret eller eventuelt om værdipapirporteføljen.
 b) For andre værdipapirer, omfattet af § 120, stk. 4, i lov om investeringsforeninger m.v., i form af regelmæssige og præcise oplysninger til den danske UCITS eller foreningen om værdipapiret eller eventuelt om værdipapirporteføljen.
 5) Værdipapirerne er omsættelige.
 6) Den danske UCITS, foreningens eller afdelingens erhvervelse af værdipapirerne skal være i overensstemmelse med den danske UCITS, foreningens eller afdelingens investeringsmålsætninger eller investeringspolitik, eller begge dele, i henhold til kapitel 13, 14, 15 og 18 i lov om investeringsforeninger m.v.
 7) Den danske UCITS eller foreningens risikostyringsproces skal på passende vis opfange de risici, der er forbundet med investering i værdipapirerne, jf. § 44, stk. 1, nr. 4, i lov om investeringsforeninger m.v.
Stk. 2. Medmindre den danske UCITS eller foreningen har adgang til oplysninger, der viser det modsatte, antages det i relation til stk. 1, nr. 2 og 5, at værdipapirer, der er optaget til handel på et reguleret marked ikke bringer den danske UCITS, foreningens eller afdelingens evne til at efterleve kravet i § 55, stk. 1-7, i lov om investeringsforeninger m.v. i fare.
Disse værdipapirer antages også at være omsættelige.
 Stk. 3. Følgende finansielle instrumenter er omfattet af definitionen i § 3, stk. 1, nr. 2, i lov om investeringsforeninger m.v. af værdipapirer:
 1) Aktier og andre værdipapirer, der kan sidestilles med aktier.
 2) Obligationer og andre former for standardiserede gældsinstrumenter (debt securities).
 3) Alle andre omsættelige værdipapirer, der giver ret til at erhverve sådanne værdipapirer ved tegning eller ombytning.
 Stk. 4. Følgende finansielle instrumenter er også omfattet af definitionen af værdipapirer:
 1) Andele i investeringsinstitutter af den lukkede type, der er dannet som investeringsselskaber eller som investeringsfonde, og som opfylder følgende kriterier:
a) andelene opfylder kriterierne i stk. 1, b) investeringsinstitutterne er omfattet af de principper for god selskabsledelse, der gælder for virksomheder, og c) hvis formueforvaltningen varetages af en anden enhed på vegne af instituttet af den lukkede type, skal denne enhed være omfattet af national lovgivning om investorbeskyttelse.
 2) Andele i institutter af den lukkede type, der er dannet i overensstemmelse med aftaleretten, og som opfylder følgende kriterier:
a) andelene opfylder kriterierne i stk. 1, b) investeringsinstitutterne er omfattet af principper for god selskabsledelse svarende til dem, der gælder for virksomheder, og c) investeringsinstitutterne forvaltes af en enhed, der skal være omfattet af national lovgivning om investorbeskyttelse.
 3) Finansielle instrumenter, der opfylder kriterierne i stk. 1, og som er sikret ved eller koblet sammen med resultatudviklingen for andre aktiver, der kan adskille sig fra dem, der er omhandlet i §§ 120-126 i lov om investeringsforeninger m.v.
 Stk. 5. Såfremt et værdipapir, som falder ind under stk. 3, nr. 3, indeholder et afledt instrument som omhandlet i § 3 i bekendtgørelse om danske UCITS', specialforeningers og godkendte fåmandsforeningers anvendelse af afledte finansielle instrumenter, finder procedurerne i § 44, stk. 1, nr. 4, og kravene i §§ 132-134 i lov om investeringsforeninger m.v. anvendelse på dette værdipapir.
Kapitel 2 Pengemarkedsinstrumenter § 2. Danske UCITS eller foreninger der investerer som danske UCITS må kun investere i pengemarkedsinstrumenter, som opfylder betingelserne i § 3, stk. 1, nr. 3, i lov om investeringsforeninger m.v. samt denne bekendtgørelse.
Pengemarkedsinstrumenter omfatter både pengemarkedsinstrumenter, der er optaget til handel på et reguleret marked og pengemarkedsinstrumenter, der ikke er optaget til handel på et reguleret marked.
 Stk. 2. Pengemarkedsinstrumenter, der normalt omsættes på pengemarkedet, jf. § 3, stk. 1, nr. 3, i lov om investeringsforeninger m.v., er finansielle instrumenter, der opfylder et af følgende kriterier:
1) instrumenterne har på emissionstidspunktet en løbetid på højst 397 dage, 2) instrumenterne har en restløbetid på højst 397 dage, 3) instrumenternes afkast reguleres regelmæssigt og mindst en gang hver 397. dag i overensstemmelse med udviklingen på pengemarkedet, eller 4) pengemarkedsinstrumenternes risikoprofil, herunder kredit- og renterisici, modsvarer risikoprofilen for finansielle instrumenter med en løbetid som angivet i nr. 1 eller 2, eller deres afkast reguleres som angivet i nr. 3.
Stk. 3. Vægtede Gennemsnitlige Renteløbetid (VGR) er den vægtede gennemsnitlige tid til udløb på alle den danske UCITS eller foreningens aktiver målt som den vægtede gennemsnitlige restløbetid, dog således at for variabelt forrentede aktiver, der løbende fastsætter renten i forhold til en pengemarkedsrente eller et indeks, medregnes alene tiden frem til næste rentefastsættelse.
VGR bruges til at måle den danske UCITS eller foreningens følsomhed for ændringer i pengemarkedsrenterne.
Stk. 4. Vægtede Gennemsnitlig restLevetid (VGL) er den vægtede gennemsnitlige restlevetid (tiden til at hovedstolen forfalder) på alle den danske UCITS eller foreningens aktiver målt som den vægtede gennemsnitlige restløbetid (uden hensyntagen til renter og diskontering). I modsætning til ved beregningen af VGR så kan der ved beregning af VGL ikke ske reduktion af restlevetiden (til næste rentetilpasning) på variabelt forrentede aktiver.
VGL benyttes som mål for kreditrisikoen, idet en længere periode til forfald af hovedstolen alt andet lige betyder en større kreditrisiko.
Samtidigt benyttes VGL til at begrænse likviditetsrisikoen.
 § 3. Likvide pengemarkedsinstrumenter er pengemarkedsinstrumenter, der kan afhændes med begrænsede omkostninger inden for en tilfredsstillende kort tidsfrist under hensyntagen til den danske UCITS, foreningens eller afdelingens forpligtelse til at tilbagekøbe eller indløse sine andele efter anmodning fra en hvilken som helst deltager.
 Stk. 2. Pengemarkedsinstrumenter, der kan værdiansættes til enhver tid, er pengemarkedsinstrumenter, for hvilke der findes præcise og troværdige udbud af kursoplysninger, der opfylder følgende kriterier:
1) oplysningerne gør det muligt for den danske UCITS eller foreningen at beregne nettoværdien af aktiver, der svarer til den værdi, til hvilken det finansielle instrument i porteføljen vil kunne udveksles mellem velinformerede og beredvillige parter i en armslængdetransaktion, og 2) oplysningerne bygger på enten markedsdata eller værdiansættelsesmodeller, der omfatter systemer baseret på amortiserede omkostninger.
 Stk. 3. De i stk. 1 og 2 nævnte kriterier anses for at være opfyldt, når der er tale om pengemarkedsinstrumenter, der normalt handles på pengemarkedet, og som er optaget til handel på et reguleret marked, medmindre den danske UCITS eller foreningen har adgang til oplysninger, der viser det modsatte.
 § 4. Andre pengemarkedsinstrumenter end dem, der handles på et reguleret marked, og for hvilke, selve emissionen eller emittenten er reguleret med henblik på at beskytte investorer og opsparing, jf. § 120, stk. 4, i lov om investeringsforeninger m.v., er pengemarkedsinstrumenter, der opfylder følgende:
1) ét af kriterierne i § 2, stk. 2 og samtlige kriterier i § 3, stk. 1 og 2, 2) der foreligger passende oplysninger om pengemarkedsinstrumenterne, herunder oplysninger, der muliggør en passende vurdering af kreditrisikoen forbundet med investeringen i sådanne instrumenter, jf. stk. 2, 3 og 4, og 3) pengemarkedsinstrumenterne kan overdrages frit.
 Stk. 2. For pengemarkedsinstrumenter, jf. § 120, stk. 4 i lov om investeringsforeninger m.v., eller pengemarkedsinstrumenter udstedt af en central, regional eller lokal myndighed i et land inden for Den Europæiske Union, et land som Fællesskabet har indgået aftale med på det finansielle område eller et tredje land eller af en international institution af offentlig karakter, som en eller flere medlemsstater deltager i, men som ikke garanteres af en medlemsstat, omfatter passende oplysninger i stk. 1, nr. 2, følgende:
1) oplysninger om både emissionen eller emissionsprogrammet og emittentens retlige og finansielle situation forud for emissionen af pengemarkedsinstrumentet, 2) opdateringer af de i nr. 1 nævnte oplysninger med regelmæssige mellemrum og hver gang en væsentlig begivenhed indtræffer, 3) de i nr. 1 nævnte oplysninger verificeret af behørigt kvalificerede tredjeparter, der ikke modtager instrukser fra emittenten, og 4) tilgængelige og troværdige statistikker om emissionen eller emissionsprogrammet.
 Stk. 3. For så vidt angår pengemarkedsinstrumenter, jf. § 121, nr. 4, i lov om investeringsforeninger m.v., omfatter passende oplysninger i stk. 1, nr. 2, følgende:
1) oplysninger om emissionen eller emissionsprogrammet eller om emittentens retlige og finansielle situation forud for emissionen af pengemarkedsinstrumentet, 2) opdateringer af de i nr. 1 nævnte oplysninger med regelmæssige mellemrum og hver gang, der indtræffer en væsentlig begivenhed, og 3) tilgængelige og troværdige statistikker om emissionen eller emissionsprogrammet eller andre data, der muliggør en passende vurdering af kreditrisikoen forbundet med investering i sådanne instrumenter.
 Stk. 4. For pengemarkedsinstrumenter, jf. § 121, nr. 1-3, i lov om investeringsforeninger m.v., dog med undtagelse af de pengemarkedsinstrumenter, der er angivet i stk. 2, og pengemarkedsinstrumenter udstedt af Den Europæiske Centralbank eller af en EU-medlemsstats centralbank, omfatter passende oplysninger, jf. stk. 1, nr. 2, oplysninger om emissionen eller emissionsprogrammet eller om emittentens retlige og finansielle situation forud for emissionen af pengemarkedsinstrumentet.
 Stk. 5. Et foretagende, der er underkastet og følger tilsynsregler, som de kompetente myndigheder anser for at være mindst lige så strenge som fællesskabsreglerne, jf. § 121, nr. 4, i lov om investeringsforeninger m.v., er en emittent, der er underkastet og følger tilsynsregler og opfylder et af følgende kriterier:
1) emittenten er hjemmehørende i Det Europæiske Økonomiske Samarbejdsområde, 2) emittenten er hjemmehørende i de OECD-lande, der tilhører G-10-gruppen, 3) emittenten har opnået mindst »investment grade rating«, eller 4) det kan på basis af en dybtgående analyse af emittenten påvises, at de tilsynsregler, der gælder for emittenten, er mindst lige så strenge som fællesskabsreglerne.
Kapitel 3 Pengemarkeds-SIKAVer, pengemarkedsfonde og pengemarkedsforeninger § 5. Danske UCITS eller foreninger, der investerer som danske UCITS, må kun benytte betegnelsen kort pengemarkeds-SIKAV, kort pengemarkedsfond eller kort pengemarkedsforening, hvis den danske UCITS eller foreningen opfylder kravene i stk. 2-12.
 Stk. 2. Korte pengemarkeds-SIKAVer, korte pengemarkedsfonde og korte pengemarkedsforeninger skal altid investere med henblik på at bevare formuen og med en målsætning om at give et afkast, der svarer til pengemarkedsrenten.
 Stk. 3. Korte pengemarkeds-SIKAVer, korte pengemarkedsfonde og korte pengemarkedsforeninger skal investere i pengemarkedsinstrumenter eller indskud i kreditinstitutter, som opfylder kriterierne i §§ 120-122 i lov om investeringsforeninger m.v.
Stk. 4. Korte pengemarkeds-SIKAVer, korte pengemarkedsfonde og korte pengemarkedsforeninger skal sikre sig, at de pengemarkedsinstrumenter, som de investerer i, har en høj kvalitet.
Ved bedømmelsen af om et pengemarkedsinstrument har en høj kvalitet skal der tages hensyn til en række faktorer, der som minimum omfatter:
1) Pengemarkedsinstrumentets kreditkvalitet, som må bedømmes som høj, hvis det har opnået en af de to højeste mulige kortfristede kreditbedømmelser fra hvert af de kreditvurderingsbureauer, som har bedømt instrumentet.
Hvis instrumentet ikke er bedømt af et kreditvurderingsbureau, skal den korte pengemarkeds-SIKAV, korte pengemarkedsfond eller korte pengemarkedsforening baseret på sin interne kreditvurderingsproces vurdere det til at have en lignende høj kreditkvalitet.
 2) De egenskaber, der er forbundet med den aktivklasse, som instrumentet repræsenterer.
 3) For strukturerede finansielle instrumenter skal der tages hensyn til de operationelle og modpartsrisici, der udspringer af den strukturerede finansielle transaktion.
 4) Pengemarkedsinstrumentets likviditetsprofil.
 Stk. 5. Korte pengemarkeds-SIKAVer, korte pengemarkedsfonde og korte pengemarkedsforeninger må kun investere i finansielle instrumenter, der har en restløbetid til indfrielsesdatoen på højst 397 dage.
 Stk. 6. Korte pengemarkeds-SIKAVer, korte pengemarkedsfonde og korte pengemarkedsforeninger skal dagligt offentliggøre indre værdi og emissions- og indløsningskurser for sine andele.
 Stk. 7. Korte pengemarkeds-SIKAVer, korte pengemarkedsfonde og korte pengemarkedsforeninger skal sikre, at porteføljen har en VGR på højst 60 dage.
 Stk. 8. Korte pengemarkeds-SIKAVer, korte pengemarkedsfonde og korte pengemarkedsforeninger skal sikre, at porteføljen har en VGL på højst 120 dage til indfrielsesdatoen.
Stk. 9. Korte pengemarkeds-SIKAVer, korte pengemarkedsfonde og korte pengemarkedsforeninger skal ved beregningen af VGL for finansielle instrumenter, herunder for strukturerede finansielle instrumenter, basere løbetidsberegningen på restløbetiden indtil instrumentets indfrielsestidspunkt.
Hvis det finansielle instrument indeholder en put-option, kan put-optionens exercise dato anvendes i stedet for restløbetiden til indfrielse, hvis følgende betingelser er opfyldt til enhver tid:
1) den korte pengemarkeds-SIKAV, korte pengemarkedsfond eller korte pengemarkedsforening frit kan udnytte put-optionen på dens exercise dato, 2) put-optionens aftalekurs forbliver tæt på den værdi det finansielle instrument forventes at have på den næste exercise dato, og 3) den korte pengemarkeds-SIKAVs, korte pengemarkedsfonds eller korte pengemarkedsforenings  investeringsstrategi medfører, at der er en høj sandsynlighed for, at optionen vil blive udnyttet på den næste exercise dato.
 Stk. 10. Korte pengemarkeds-SIKAVer, korte pengemarkedsfonde og korte pengemarkedsforeninger skal ved beregningen af både VGL og VGR tage højde for afledte finansielle instrumenter, indskud og effektive porteføljestyringsteknikker.
Stk. 11. Korte pengemarkeds-SIKAVer, korte pengemarkedsfonde og korte pengemarkedsforeninger må 1) ikke investere direkte eller indirekte i aktier eller råvarer, herunder gennem brug af afledte finansielle instrumenter, 2) kun investere i  afledte finansielle instrumenter i overensstemmelse med sit pengemarkeds investeringsstrategi, 3) kun investere i afledte finansielle instrumenter, som giver eksponering til udenlandsk valuta, til risikoafdækningsformål, og 4) investere i finansielle instrumenter, som er denomineret i fremmed valuta på betingelse af, at valutarisikoen er fuldt ud afdækket.
 Stk. 12. Korte pengemarkeds-SIKAVer, korte pengemarkedsfonde og korte pengemarkedsforeninger kan ved brug af udbyttepolitik tilstræbe, at investeringsinstituttets andele kan have en fast eller en variabel indre værdi.
 § 6. Danske UCITS eller foreninger, der investerer som danske UCITS, må kun benytte betegnelsen pengemarkeds-SIKAV, pengemarkedsfond eller pengemarkedsforening, hvis den danske UCITS eller foreningen opfylder kravene i stk. 2-7.
 Stk. 2. Pengemarkeds-SIKAVer, pengemarkedsfonde og pengemarkedsforeninger skal altid overholde bestemmelserne i § 5, stk. 2-6 og 9-11.
 Stk. 3. Pengemarkeds-SIKAVer, pengemarkedsfonde og pengemarkedsforeninger kan uanset reglen i § 5, stk. 4, investere i pengemarkedsinstrumenter, som mindst har kreditvurderingen investment grade, og som er udstedt eller garanteret af en centralbank, statslige, regionale eller lokale myndigheder i en EU- medlemsstat, Den Europæiske Union eller Den Europæiske Investeringsbank.
 Stk. 4. Pengemarkeds-SIKAVer, pengemarkedsfonde og pengemarkedsforeninger må ikke ved brug af udbyttepolitik tilstræbe, at investeringsinstituttets andele har en fast værdi.
Stk. 5. Pengemarkeds-SIKAVer, pengemarkedsfonde og pengemarkedsforeninger må kun investere i finansielle instrumenter, der har en restløbetid på højst 2 år til indfrielsesdatoen, på betingelse af at der højst er 397 dage til den næste rentetilpasning skal finde sted.
Finansielle instrumenter med variabel rente skal tilpasses til en pengemarkedsrente eller et indeks.
 Stk. 6. Pengemarkeds-SIKAVer, pengemarkedsfonde og pengemarkedsforeninger skal sikre, at porteføljen har en VGR på højst 6 måneder.
 Stk. 7. Pengemarkeds-SIKAVer, pengemarkedsfonde og pengemarkedsforeninger skal sikre, at porteføljen har en VGL på højst 12 måneder til indfrielsesdatoen.
Kapitel 4 Værdipapirudlån og repo-aftaler § 7. Danske UCITS eller foreninger, der investerer som danske UCITS, kan udføre værdipapirudlån og benytte repo-aftaler til risikoafdækning og porteføljepleje.
 Stk. 2. Danske UCITS eller foreninger, der udfører værdipapirudlån, skal sikre sig, at der på ethvert tidspunkt i værdipapirudlånets løbetid foreligger tilstrækkelig garanti eller anden sikkerhed for de udlånte værdipapirer og de øvrige tilgodehavender, der følger af lånevilkårene.
 Stk. 3. Ved værdipapirudlån forstås udlån af værdipapirer mod senere tilbagelevering af værdipapiret eller et identisk værdipapir, som ikke involverer overførsel af likviditet udover et vederlag fra låntager til långiver.
 Stk. 4. Ved en repo-aftale forstås en aftale om salg af et værdipapir til en modpart med samtidig aftale om tilbagekøb, hvor tilbagekøbskurs og tilbagekøbstidspunkt er aftalt på indgåelsestidspunktet.
Kapitel 5 Kopiering af aktie- eller obligationsindeks § 8. Kopiering af sammensætningen af et bestemt aktie- eller obligationsindeks, jf. § 130 i lov om investeringsforeninger m.v., er kopiering af sammensætningen af indeksets underliggende aktiver.
 Stk. 2. Et indeks, hvis sammensætning er tilstrækkeligt varieret, jf. § 130, stk. 2, nr. 1, i lov om investeringsforeninger m.v., er et indeks, der opfylder følgende kriterier:
1) risikospredningsreglerne i § 130, i lov om investeringsforeninger m.v., og 2) indekset er sammensat på en sådan måde, at prisbevægelser eller handelsaktiviteter, som berører en enkelt komponent, ikke har urimelig indflydelse på udviklingen i det samlede indeks.
 Stk. 3. Indeks, der repræsenterer et passende benchmark, jf. § 130, stk. 2, nr. 2, i lov om investeringsforeninger m.v., opfylder følgende kriterier:
1) indekset måler udviklingen for en repræsentativ gruppe af underliggende aktiver på relevant og passende vis, 2) indekset revideres eller afbalanceres med jævne mellemrum for at sikre, at det til stadighed afspejler de markeder, som det refererer til i overensstemmelse med offentligt tilgængelige kriterier, og 3) de underliggende aktiver er tilstrækkeligt likvide, hvilket gør det muligt for brugerne at kopiere indekset om nødvendigt.
 Stk. 4. Indeks, der offentliggøres på en passende måde, jf. § 130, stk. 2, nr. 3, i lov om investeringsforeninger m.v., er et indeks, der opfylder følgende kriterier:
1) processen for indeksets offentliggørelse bygger på solide procedurer for indsamling af priser samt for beregning og den efterfølgende offentliggørelse af indeksværdien, 2) relevante oplysninger om spørgsmål såsom indeksberegnings- og afbalanceringsmetoder, indeksforandringer eller eventuelle operationelle vanskeligheder i forbindelse med at stille aktuel og præcis information til rådighed, udsendes bredt og i rette tid, og 3) indeksproducenten er uafhængig af den indekskopierende danske UCITS eller forening.
Det udelukker dog ikke, at indeksproducenten og den danske UCITS eller foreningen kan tilhøre samme koncern, forudsat at der er indført effektive systemer til løsning af interessekonflikter.
Kapitel 6 Straffebestemmelser § 9. Overtrædelse af bestemmelserne i § 1, stk. 1, § 2, stk. 1, og § 5, stk. 2, straffes med bøde.
Kapitel 7 Ikrafttrædelsesbestemmelser § 10. Bekendtgørelsen træder i kraft den 1. januar 2013.
 Stk. 2. Samtidig ophæves bekendtgørelse nr. 763 af 20. juni 2011 om investerbare værdipapirer og pengemarkedsinstrumenter for investeringsforeninger samt specialforeninger og godkendte fåmandsforeninger, der investerer som investeringsforeninger.
Finanstilsynet, den 14. december 2012 Ulrik Nødgaard / Anna Frost-Jensen 1) Bekendtgørelsen indeholder bestemmelser, der gennemfører Kommissionens direktiv 2007/16/EF af 19. marts 2007 om gennemførelse af Rådets direktiv 85/611/EØF om samordning af love og administrative bestemmelser om visse institutter for kollektiv investering i værdipapirer (investerings-institutter) med hensyn til afklaring af bestemte definitioner, EU-tidende 2007 nr.
L 79, s. 11. Rådets direktiv 85/611/EØF er ophævet ved direktiv 2009/65/EF.
