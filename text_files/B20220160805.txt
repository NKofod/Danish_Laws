Bekendtgørelse om indtægtsramme og reguleringsregnskab for den, der varetager datahub I medfør af § 71, stk. 1 og stk. 4, og § 71 b, stk. 2, i lov om elforsyning, jf. lovbekendtgørelse nr. 984 af 12. maj 2021, fastsættes:
Kapitel 1 Generelle bestemmelser § 1. Denne bekendtgørelse finder anvendelse på fastsættelse af indtægtsramme og aflæggelse af reguleringsregnskab til Forsyningstilsynet for den datahubansvarlige virksomhed.
 Stk. 2. Regnskabsåret er kalenderåret.
 § 2. I denne bekendtgørelse forstås ved følgende:
 1) Afskrivninger: Afskrivninger af aktiver i aktivbasen.
 2) Aktivbase: Aktiver til brug for varetagelse af datahubansvarlige virksomhed (ikke omsætningsaktiver).
 3) Bindende midlertidig prisnedsættelse: En prisnedsættelse, der er fastsat af den datahubansvarlige virksomhed, og som viderefaktureres uændret til de relevante aftagenumre.
 4) Datahub: En it-platform, der ejes og drives af Energinet, og som håndterer måledata, stamdata, nødvendige transaktioner og kommunikation mellem elmarkedets aktører i Danmark, jf. § 5, nr. 2, i lov om elforsyning.
5) Driftsomkostninger: Omkostninger, som den datahubansvarlige virksomhed afholder ud fra driftsøkonomiske overvejelser med henblik på at opretholde en effektiv drift af den aktivitet i medfør af § 2, stk. 2, i lov om Energinet, herunder driftsomkostninger til indkøb af energi, lønninger, tjenesteydelser, administration og driftsomkostninger pålagt af offentlige myndigheder.
Ved opgørelsen af driftsomkostningerne medregnes omkostninger, der er omfattet af den datahubansvarlige virksomheds aktivitet i medfør af § 2, stk. 2, i lov om Energinet, og som regnskabsmæssigt indgår og bogføres i andre virksomheder inden for Energinets koncern end i den datahubansvarlige virksomhed samt indtægter, som oppebæres som følge af kompensationsordninger m.v., der finansierer omkostninger til den datahubansvarlige virksomheds aktivitet.
Omkostninger i forbindelse med anlægsinvesteringer betalt af tredjemand, jf. § 21, indgår ikke i opgørelsen af driftsomkostninger.
Driftsomkostningerne anses i reguleringsmæssig henseende for ligeligt fordelt over året.
6) Differencer: Afvigelser opgjort pr. 31. december i et reguleringsår mellem den datahubansvarlige virksomheds indtægter, jf. nr. 8, og dens indtægtsramme.
Højere indtægter end indtægtsrammen udgør en difference i forbrugernes favør.
Lavere indtægter end indtægtsrammen udgør en difference i egen favør.
 7) Forrentning:  Omkostning, der knytter sig til tilvejebringelse af kapital.
8) Indtægter: Indtægter fra varetagelse af datahubansvarlige virksomhed og andre indtægter, som den datahubansvarlige virksomhed opnår ved driften af varetagelse af datahubansvarlige virksomhed, og som i henhold til årsregnskabslovens regler kan indregnes i den årsrapport, som den datahubansvarlige virksomhed er forpligtet til at aflægge efter årsregnskabsloven.
Ved opgørelsen af indtægter medregnes indtægter, der er omfattet af den datahubansvarlige virksomheds aktivitet, og som regnskabsmæssigt indgår og bogføres i andre virksomheder inden for Energinets koncern end den datahubansvarlige virksomhed, samt indtægter, som oppebæres som følge af kompensationsordninger m.v., der finansierer den datahubansvarlige virksomheds aktivitet.
Indtægter anses i reguleringsmæssig henseende for ligeligt fordelt over året.
 9) Nyinvesteringer: Tillægsgivende investeringer som ikke er omfattet af § 2, nr. 17.
 10) Omkostninger: Summen af afskrivninger og driftsomkostninger, jf. nr. 1 og 5.
 11) Reguleringsperiode: En 1-årig periode, hvor første reguleringsperiode påbegyndes den 1. januar 2023.
 12) Reguleringsår: Kalenderår.
 13) Reguleringsregnskab: Regnskab, der aflægges til Forsyningstilsynet, indeholdende en række oplysninger til brug for Forsyningstilsynets opgaver i henhold til elforsyningsloven og regler fastsat i medfør heraf.
 14) Reinvesteringer: Investeringer, der erstatter et aktiv, der indgår i varetagelsen af datahubansvarlig virksomhed.
 15) Den datahubansvarlige virksomhed: Det selskab i Energinets koncern, der varetager datahub, som en del af systemansvarlig virksomhed.
 16) Den, der varetager systemansvarlig virksomhed: Det selskab i Energinets koncern, der har det overordnede ansvar for at opretholde elforsyningssikkerhed og en effektiv udnyttelse af et sammenhængende elforsyningssystem, jf. § 5, nr. 17, i lov om elforsyning.
 17) Vederlag: Købsprisen, der erlægges ved overdragelse af virksomheder eller aktiver.
Kapitel 2 Omfang og beregning af indtægtsramme Indtægtsrammens omfang § 3. Indtægtsrammen fastsættes med henblik på dækning af omkostninger ved en effektiv drift af virksomhedens aktivitet og forrentning af den investerede kapital, jf. § 71, stk. 1, i lov om elforsyning.
Indtægtsrammen udgør det højeste beløb, som den datahubansvarlige virksomhed i et kalenderår kan oppebære ved indtægter fra drift af sin aktivitet.
 Stk. 2. De omkostninger, som dækkes af indtægtsrammen, er følgende:
 1) Omkostninger, jf. § 2, nr. 10.
 2) Forrentning af forrentningsgrundlaget, jf. § 7.
 Stk. 3. De indtægter, som dækkes af indtægtsrammen, er følgende:
 1) Indtægter, jf. § 2, nr. 8.
Frister for indtægtsrammen § 4. Forsyningstilsynet træffer afgørelse om indtægtsrammen for reguleringsåret efter reglerne i §§ 5-7 senest 6 måneder efter, at Forsyningstilsynet har modtaget et reguleringsregnskab for et reguleringsår.
Fristen på 6 måneder regnes dog tidligst fra den 1. juni.
Stk. 2. Forsyningstilsynet udmelder forud for hvert reguleringsår en foreløbig indtægtsramme for den datahubansvarlige virksomheds aktiviteter med henblik på dækning af omkostninger ved en effektiv drift af aktiviteten i medfør af § 2, stk. 2, i lov om Energinet, og forrentning af den investerede kapital.
Den foreløbige indtægtsramme beregnes efter reglerne i § 9 og er vejledende.
Indtægtsrammen § 5. Forsyningstilsynet træffer afgørelse om den datahubansvarlige virksomheds årlige indtægtsramme, som består af summen af en omkostningsramme, der beregnes efter § 6 og en forrentningsramme, der beregnes efter § 7, hvortil der foretages følgende beløbsmæssige justeringer for at få niveauet for den samlede indtægtsramme:
 1) Fradrag af de effektiviseringskrav, som Forsyningstilsynet har fastsat efter reglerne i §§ 11 og 12 for indeværende reguleringsperiode til og med reguleringsåret.
 2) Fradrag af de beløb som den datahubansvarlige virksomhed i reguleringsåret har indberettet i forbindelse med den systemansvarlige virksomheds bindende midlertidige prisnedsættelser, jf. § 8.
Omkostningsrammen § 6. Den datahubansvarlige virksomheds omkostningsramme udgør omkostningerne i foregående reguleringsperiode, hvor omkostningerne er 1) justeret for tillæg og fradrag, som Forsyningstilsynet har truffet afgørelse om på baggrund af forhold omfattet af §§ 12-15, efter metoden i stk. 3, jf. dog stk. 4, og 2) justeret for pristalsudvikling til og med udgangen af foregående reguleringsperiode, og hvor nr. 1 ligeledes er justeret for pristalsudvikling til og med udgangen af foregående reguleringsperiode.
 Stk. 2. Omkostningsrammen nedsættes, hvis den, der varetager datahubansvarlig virksomhed er identificeret som vedvarende ineffektiv, jf. § 18.
Stk. 3. Justeringen efter stk. 1, nr. 2, foretages på en sådan måde, at tillæg fradrages og fradrag tillægges.
Der justeres alene for de tillæg og fradrag, der vedrører driftsomkostninger og afskrivninger.
 Stk. 4. Har en regnskabsført omkostning påvirket den datahubansvarlige virksomheds omkostninger i hele den foregående reguleringsperiode, og er der truffet afgørelse om tillæg eller fradrag af omkostningsrammen vedrørende omkostningen, justeres der ikke for forhøjelsen eller nedsættelsen af omkostningerne i foregående reguleringsperiode, jf. stk. 1, nr. 1.
 Stk. 5. Den datahubansvarlige virksomheds omkostningsramme for første reguleringsperiode beregnes efter § 32.
Stk. 6. Ved overgangen til en ny reguleringsperiode anvender Forsyningstilsynet de oplysninger, som fremgår af reguleringsregnskaberne med korrektioner.
Korrektionerne skal opfylde de regler, som Forsyningstilsynet har fastsat, jf. § 27.
Forrentningsrammen § 7. Den datahubansvarlige virksomheds forrentningsramme udgør forrentningen af den datahubansvarlige virksomheds forrentningsgrundlag efter stk. 2-8. Ved beregningen anvender Forsyningstilsynet forrentningssatsen fastsat i medfør af § 19.
 Stk. 2. Forrentningsgrundlaget beregnes efter stk. 3, justeret for en række forhold i reguleringsåret efter stk. 4.
 Stk. 3. Den datahubansvarlige virksomheds forrentningsgrundlag i reguleringsperioden, jf. dog stk. 11, udgør den nedskrevne bogførte værdi af den datahubansvarlige virksomheds samlede aktivbase til forrentning i den foregående reguleringsperiode og justeret for følgende:
 1) Udvidelser og indskrænkninger, som Forsyningstilsynet har truffet afgørelse om på baggrund af forhold omfattet af §§ 12-15.
 2) Pristalsudvikling til og med udgangen af foregående reguleringsperiode, og hvor nr. 1 ligeledes er justeret for pristalsudvikling til og med udgangen af foregående reguleringsperiode.
 Stk. 4. Justeringen af udvidelser og indskrænkninger efter stk. 3, nr. 1, foretages på en sådan måde, at udvidelser fradrages og indskrænkninger tillægges.
 Stk. 5. Har en udvidelse eller indskrænkning påvirket den datahubansvarlige virksomheds samlede aktivbase til forrentning i hele den foregående reguleringsperiode, og er der truffet afgørelse vedrørende udvidelsen eller indskrænkningen, justeres der ikke for udvidelse eller indskrænkning af den samlede aktivbase til forrentning i foregående reguleringsperiode, jf. stk. 3, nr. 1.
 Stk. 6. Ved beregningen af forrentningsgrundlaget anvendes ultimoværdier for den bogførte værdi af aktiver.
Stk. 7. Forrentningsgrundlaget i reguleringsåret justeres for hensatte forpligtelser.
Forsyningstilsynet kan enten af egen drift eller efter ansøgning fra transmissionsvirksomheden træffe afgørelse om, at visse hensatte forpligtelser ikke modregnes forrentningsgrundlaget, men i stedet betragtes som finansielle forpligtelser.
 Stk. 8. Forrentningsgrundlaget opgjort efter stk. 1-7 tillægges 2 pct.
Bindende midlertidige prisnedsættelser § 8. Såfremt der ydes en bindende midlertidig prisnedsættelse, jf. § 2, nr. 3, skal den datahubansvarlige virksomhed indberette det beløb til Forsyningstilsynet, som den bindende midlertidige prisnedsættelse forventes at reducere indtægterne med.
Indberetningen kan efterfølgende ikke korrigeres.
Indberetningen skal ske samtidig med indberetningen af prisnedsættelsen til datahub.
Foreløbig indtægtsramme § 9. Den datahubansvarlige virksomheds foreløbige indtægtsramme består af summen af en foreløbig omkostningsramme, en foreløbig forrentningsramme og en række foreløbige justeringer.
 Stk. 2. Beregningen sker efter principperne i §§ 5-7. Afgørelser truffet senest ved udmelding af den foreløbige indtægtsramme indgår i opgørelsen af den foreløbige indtægtsramme.
 Stk. 3. Den foreløbige indtægtsramme er vejledende.
Pristalsudvikling § 10. Ved justeringer for pristalsudvikling anvendes et sammenvejet indeks med 50 pct. lønandel og 50 pct. materialeandel.
Lønindekset er Danmarks Statistiks lønindeks for virksomheder og organisationer for ansatte i industrien.
Materialeindekset er Danmarks Statistisks prisindeks for indenlandsk vareforsyning.
 Stk. 2. Såfremt Danmarks Statistik justerer indhold og dækningsområde for det anvendte indeks skal pristalsudviklingen i videst muligt omfang fortsætte på et tilsvarende grundlag.
Kapitel 3 Effektiviseringskrav § 11. Forsyningstilsynet fastsætter årligt et samlet effektiviseringskrav.
Det samlede effektiviseringskrav kan bestå af summen af et generelt effektiviseringskrav og et individuelt effektiviseringskrav fastsat af Forsyningstilsynet under hensyn til forsyningssikkerheden.
Forsyningstilsynet træffer afgørelse om det samlede effektiviseringskrav i året forud for et reguleringsår.
 Stk. 2. Forsyningstilsynet udarbejder metoden for effektiviseringskrav.
Stk. 3. Ikkeeffektiviseringspålagte omkostninger er omkostninger, der er ikkepåvirkelige eller kun i ringe grad kan påvirkes af den datahubansvarlige virksomhed, og kan ikke indgå i omkostningsgrundlaget til brug for fastsættelsen af effektiviseringskrav.
Følgende omkostninger er ikkeeffektiviseringspålagte omkostninger:
 1) Omkostninger til forsknings-, udviklings- og demonstrationsprojekter, hvor der er offentlig medfinansiering.
 2) Omkostninger til myndighedsbehandling i henhold til lov om elforsyning, lov om Forsyningstilsynet og regler fastsat i medfør heraf.
 3) Omkostninger forvoldt af tredjemand, som ikke er dækket af forsikring eller tredjemand.
 4) Omkostninger til force majeure.
 5) Anden data, som Forsyningstilsynet vælger ikke kan indgå i fastsættelsen af det individuelle krav.
 § 12. Ved fastsættelse af den datahubansvarlige virksomheds indtægtsramme foretages fradrag i den datahubansvarlige virksomheds indtægtsramme for effektiviseringskrav efter § 11.
 Stk. 2. Ved udmøntning af både det generelle og individuelle effektiviseringskrav skal Forsyningstilsynet sikre mod en eventuel dobbelttælling.
Kapitel 4 Justering af rammer § 13. Forsyningstilsynet forhøjer efter ansøgning indtægtsrammen i reguleringsåret, såfremt den databhubansvarlige får væsentlige meromkostninger i forhold til de omkostninger, der er lagt til grund ved fastsættelsen af indtægtsrammen, til aktiviteten i medfør af § 2, stk. 2, i lov om Energinet.
 Stk. 2. Ved væsentlige meromkostninger forstås, at nettonutidsværdien af meromkostningen udgør minimum 1 mio. kr.
 Stk. 3. Nettonutidsværdien efter stk. 2 beregnes ved, at de forventede driftsomkostninger tilbagediskonteres med den forrentningssats af det fremadrettede forrentningsgrundlag, der anvendes i indeværende reguleringsperiode, og tillægges den samlede anlægssum.
 Stk. 4. Omkostninger, der vedrører separate forhold, kan ikke lægges sammen for at opfylde væsentlighedskriteriet efter stk. 1. Dette gælder også, når der er tale om begivenheder af samme type, som er adskilte projekter.
 Stk. 5. Omkostninger, der vedrører samme forhold eller samme projekt, men som f.eks. er spredt over flere år eller separate geografiske områder, vurderes under ét i opfyldelsen af væsentlighedskriteriet efter stk. 1.
 Stk. 6. Forsyningstilsynet nedsætter indtægtsrammen i reguleringsåret, såfremt den datahubansvarlige virksomhed får færre omkostninger til aktiviteter, jf. stk. 1-5.
 Stk. 7. Beløbet i stk. 2 er for 2021 og pristalsreguleres hvert år.
Justering som følge af eksogene faktorer § 14. Forsyningstilsynet forhøjer efter ansøgning den datahubansvarlige virksomheds indtægtsramme i reguleringsåret, såfremt den datahubansvarlige virksomhed får væsentlige meromkostninger som følge af eksogene faktorer.
 Stk. 2. Ved eksogene faktorer forstås faktorer der er udefrakommende, upåvirkelige og uden for tidligere driftsforhold, og som ikke allerede er indregnet i indtægtsrammen.
 Stk. 3. Følgende faktorer, jf. stk. 1 og 2, giver anledning til justering af den datahubansvarlige virksomheds omkostningsramme og det samlede forrentningsgrundlag i reguleringsåret:
 1) Myndighedspålæg.
 2) Ændrede opgaver for den datahubansvarlige virksomhed, som følge af ændrede krav ved lov.
 3) Tab som følge af elhandelsvirksomheders manglende betaling.
4) Force majeure, herunder krig, terrorangreb, sabotage og jordskælv, der fører til, at den datahubansvarlige virksomhed ellers ikke vil kunne varetage sine forpligtelser efter lov om Energinet.
En justering forudsætter, at justeringen er nødvendig af forsyningssikkerhedsmæssige hensyn.
 5) Andre eksogene faktorer, som vurderes efter ansøgning.
 Stk. 4. Ved væsentlige meromkostninger forstås, at nettonutidsværdien af meromkostningen udgør minimum 1 mio. kr.
 Stk. 5. Nettonutidsværdien efter stk. 4 beregnes ved, at de forventede driftsomkostninger tilbagediskonteres med den forrentningssats af det fremadrettede forrentningsgrundlag, der anvendes i indeværende reguleringsperiode, og tillægges den samlede anlægssum.
 Stk. 6. Omkostninger, der vedrører separate forhold, kan ikke lægges sammen for at opfylde væsentlighedskriteriet efter stk. 1. Dette gælder også, når der er tale om begivenheder af samme type, som er adskilte projekter.
 Stk. 7. Omkostninger, der vedrører samme forhold eller samme projekt, men som f.eks. er spredt over flere år eller separate geografiske områder, vurderes under et i opfyldelsen af væsentlighedskriteriet efter stk. 1.
 Stk. 8. Forsyningstilsynet nedsætter indtægtsrammen i reguleringsåret, såfremt den datahubansvarlige virksomhed får færre omkostninger til aktiviteter, jf. stk. 1-7.
 Stk. 9. Beløbet i stk. 4 er for 2021 og pristalsreguleres hvert år.
Justering som følge af brugerdrevne ønsker § 15. Forsyningstilsynet forhøjer efter ansøgning omkostningsrammen, såfremt den datahubansvarlige virksomhed får meromkostninger som følge af brugerdrevne ønske.
 Stk. 2. Forsyningstilsynet udarbejder en model for indarbejdelse af brugerdrevne ønsker, herunder fastsættelse af væsentlighedskriterie for tillæg som følge af brugerdrevne ønsker.
 § 16. Den datahubansvarlige virksomheds ansøgning om forhøjelse af indtægtsrammen efter §§ 13-15 skal indsendes til Forsyningstilsynet senest sammen med reguleringsregnskabet for det reguleringsår forhøjelsen skal have virkning fra.
Stk. 2. Er ansøgningen ikke modtaget i Forsyningstilsynet senest sammen med reguleringsregnskabet, bortfalder muligheden for at få godkendt en forhøjelse til dækning af omkostninger og forrentning i det pågældende reguleringsår.
Der vil fortsat kunne ansøges om forhøjelse til dækning af de estimerede omkostninger i efterfølgende reguleringsår.
Forhøjelsen vil have virkning fra det reguleringsår, hvor ansøgning er indsendt rettidigt, det vil sige senest sammen med reguleringsregnskabet.
Beregning af justeringer § 17. En afgørelse om justeringer på baggrund af §§ 13-15 fastsætter de årlige beløb, som omkostningsrammen skal justeres med, og den årlige udvidelse eller indskrænkning af det samlede forrentningsgrundlag i reguleringsåret, jf. dog stk. 8.
 Stk. 2. Ved justeringer af omkostningsrammen efter stk. 1, skal omkostningsrammen årligt justeres med et beløb, der dækker de estimerede mer- eller mindreomkostninger til afskrivninger og driftsomkostninger.
 Stk. 3. Ved justeringer af det samlede forrentningsgrundlag i reguleringsåret efter stk. 1 på baggrund af økonomisk idriftsatte eller ændrede anlæg, skal det samlede forrentningsgrundlag i reguleringsåret justeres for de nye anlægs værdi, de ændrede anlægs mer- eller mindreværdi og for afgang af erstattede eller overflødiggjorte anlæg, såfremt sådanne indgår i den datahubansvarlige virksomheds samlede aktivbase til forrentning.
Stk. 4. Ved beregningen af den årlige udvidelse eller indskrænkning af det samlede forrentningsgrundlag i reguleringsåret efter stk. 3 anvender Forsyningstilsynet anlæggets estimerede værdi i reguleringsåret.
Værdien af anlægget, når anlægget idriftsættes økonomisk, udgør de faktiske omkostninger til anlægget, herunder omkostninger til bortskaffelse af erstattede eller overflødiggjorte anlæg og myndighedspålagte omkostninger i forbindelse hermed.
 Stk. 5. Justeringer som følge af mer- eller mindre driftsomkostninger pristalsreguleres.
 Stk. 6. Justeringen af omkostningsrammen og det samlede forrentningsgrundlag i reguleringsåret sker tidligst fra det tidspunkt, hvor den datahubansvarlige virksomhed første gang regnskabsfører omkostninger relateret til afgørelsen.
 Stk. 7. Ansøger den datahubansvarlige virksomhed om justering af omkostningsrammen og det samlede forrentningsgrundlag i reguleringsåret efter det reguleringsår, hvor den datahubansvarlige virksomhed første gang regnskabsførte omkostninger relateret til afgørelsen, tager Forsyningstilsynet i sin justering af omkostningsrammen og det samlede forrentningsgrundlag i reguleringsåret højde for, at den datahubansvarlige virksomheds omkostningsramme og forrentningsramme kan indeholde delvis dækning af omkostningerne og forrentning forbundet med afgørelsen.
Mulig justering  vedvarende ineffektiv § 18. Såfremt den datahubansvarlige virksomheds samlede omkostninger, der dækkes af omkostningsrammen i en reguleringsperiode væsentligt overskrider den datahubansvarlige virksomheds samlede omkostningsramme i samme periode, skal den datahubansvarlige virksomhed dokumentere årsagerne til omkostningsniveauet over for Forsyningstilsynet.
Stk. 2. Forsyningstilsynet foretager på baggrund af den fremsendte dokumentation en vurdering af, hvorvidt årsagerne til, at den datahubansvarlige virksomheds omkostningsniveau ligger over omkostningsrammen, er eksogene.
Eksogene forhold omfatter i denne forbindelse også en cyklisk omkostningsprofil.
Ved en cyklisk omkostningsprofil forstås, at den datahubansvarlige virksomhed har aktiver i sin aktivbase, der er fuldt afskrevne ved reguleringens start, eller hvis den datahubansvarlige virksomhed har en stor andel aktiver i sin aktivbase, hvis økonomiske levetid udrinder inden for en kort tidshorisont.
Forsyningstilsynet kan for den datahubansvarlige virksomheds regning anvende uafhængig ekstern bistand til denne vurdering.
 Stk. 3. Vurderer Forsyningstilsynet, at den datahubansvarlige virksomheds omkostningsniveau ikke skyldes eksogene forhold, og at den datahubansvarlige virksomhed har undladt at reagere på reguleringens indbyggede incitament til at foretage effektiviseringer, træffer Forsyningstilsynet afgørelse om, at den datahubansvarlige anses som vedvarende ineffektiv.
Stk. 4. Hvis den datahubansvarlige er blevet identificeret som værende vedvarende ineffektiv i foregående reguleringsperiode, kan den datahubansvarlige virksomhed ikke få sin omkostningsramme fuldt ud opjusteret ved overgangen til en ny reguleringsperiode.
Forsyningstilsynet fastsætter omkostningsrammen under hensyn til de effektiviseringskrav, den datahubansvarlige virksomhed er blevet pålagt i den foregående reguleringsperiode.
Forsyningstilsynet kan ved mindre overskridelser efter stk. 1 fastsætte rammen under hensyn til en andel af de pålagte effektiviseringskrav i foregående reguleringsperiode.
Forsyningstilsynet kan endvidere ved fastsættelse af rammen tage hensyn til eventuelle elementer, der anvendes til at fastsætte effektiviseringskravet og konkrete effektiviseringsinitiativer.
 Stk. 5. Afgørelser efter stk. 4 træffes i den samlede afgørelse om indtægtsrammen, jf. § 71, stk. 1, 2. pkt., i lov om elforsyning.
Kapitel 5 Fastsættelse af forrentning § 19. Forsyningstilsynet fastsætter den forrentning, der kan indregnes i indtægtsrammen.
Forrentningen fastsættes under hensyn til soliditetsgrad og skat.
Stk. 2. Forsyningstilsynet fastsætter forrentningssatsen for den andel af forrentningsgrundlaget, som er finansieret med fremmedkapital, ud fra den datahubansvarlige virksomhed faktiske låneomkostninger til fremmedkapital på markedsmæssige vilkår.
Forsyningstilsynet kan ændre indtægtsdækningen for de faktiske låneomkostninger, hvis det er Forsyningstilsynets vurdering, at niveauet for de faktiske låneomkostningerne ikke er låneomkostninger ved effektiv drift.
Stk. 3. Forsyningstilsynet fastsætter forud for et reguleringsår en forrentningssats for egenkapitalen for datahubansvarlige virksomhed.
Forsyningstilsynet kan vælge at fastsætte forrentningssatsen for egenkapitalen for en længere periode end ét reguleringsår.
Kapitel 6 Værdiopgørelse og afskrivning m.v.
 § 20. Afskrivning på aktiver aktiveres eller udgiftsføres efter reglerne i årsregnskabsloven.
Stk. 2. Afskrivninger i medfør af stk. 1 foretages lineært.
Aktiver idriftsat fra den 1. januar 2023 afskrives over den standardlevetid, som Forsyningstilsynet fastsætter for aktiver til brug for den datahubansvarlige virksomheds aktivitet.
For anlæg idriftsat inden 1. januar 2023 lægger Forsyningstilsynet den datahubansvarlige virksomheds nuværende anvendte levetid til grund i opgørelsen af afskrivninger.
Den datahubansvarlige virksomhed kan ikke på et senere tidspunkt ændre levetiden for disse anlæg.
 Stk. 3. Aktiver, der skrottes, straksafskrives og udgår af afskrivningsgrundlaget.
Stk. 4. Afholdte udgifter, der tilfører et aktiv nye eller forbedrede egenskaber eller på anden måde forøger det pågældende aktivs nytteværdi eller forlænger aktivets levetid, klassificeres som forbedringsudgifter og tillægges det pågældende aktivs anskaffelsesværdi.
Forbedringsudgifterne afskrives lineært over aktivets restlevetid efter forbedringen.
Anlæg betalt af tredjemand § 21. Aktiver, som er etableret af hensyn til tredjemand, og som er betalt af denne, indgår ikke i den datahubansvarlige virksomheds forrentningsgrundlag. Ændringer af aktiver, som sker af hensyn til tredjemand, og som er betalt af denne, anses ligeledes som straksafskrevet og indgår ikke i den datahubansvarlige virksomheds forrentningsgrundlag.
Såfremt et aktiv betalt af tredjemand erstatter et eksisterende aktiv, som samtidig skrottes, kan den datahub ansvarlige virksomhed dog vælge, at det nye aktiv indgår i forrentningsgrundlaget.
I dette tilfælde indgår det nye aktiv i beregningsmæssig henseende i afskrivningsgrundlaget med en værdi, svarende til det skrottede aktivs restværdi, og med en afskrivningsperiode svarende til det, der ville have været det skrottede aktivs resterende afskrivningsperiode.
Den datahubansvarlige virksomhed meddeler sin beslutning til Forsyningstilsynet senest ved indsendelse af reguleringsregnskabet for året, hvor anlægget erstattes og skrottes.
Stk. 2. Aktiver, der betales af tredjemand, holdes regnskabsmæssigt adskilt fra den datahubansvarlige virksomheds øvrige aktiviteter.
Det gælder også indtægter og omkostninger i forbindelse hermed.
 Stk. 3. Såfremt der alene er tale om delvis omkostningsdækning fra tredjemand, skal der være regnskabsmæssig adskillelse mellem de dele af aktivet, der betales af tredjemand, og resten af aktivet.
 Stk. 4. Såfremt der er tale om delvis omkostningsdækning fra tredjemand, skal dette fremgå af aftalen, jf. stk. 1.
 Stk. 5. Indtægter fra tredjemand til dækning af driftsomkostninger modregnes i den datahubansvarlige virksomheds driftsomkostninger.
Kapitel 7 Differencer § 22. Forsyningstilsynet træffer årligt, samtidig med sin afgørelse om den datahubansvarlige virksomheds indtægtsramme, afgørelse om opgørelse af saldoen af den datahubansvarlige virksomheds difference (differencesaldo) i reguleringsåret, jf. stk. 2.
 Stk. 2. Den datahubansvarlige virksomheds, differencesaldo opgøres som den datahubansvarlige virksomheds, differencesaldo fra året før reguleringsåret, tillagt den difference, der er opstået i reguleringsåret (årets difference), jf. dog stk. 3, og eventuel forrentning efter stk. 5.
Stk. 3. Den datahubansvarlige virksomhed må ikke have en differencesaldo i forbrugernes favør i mere end tre på hinanden følgende reguleringsår. 1. pkt. finder ikke anvendelse, såfremt en ændring af en tidligere afgørelse medfører, at der opstår en ny differencesaldo i forbrugernes favør for det eller de reguleringsår, som afgørelsen vedrører.
En sådan differencesaldo skal være afviklet inden for det reguleringsår, der følger reguleringsåret, hvor den nye afgørelse blev truffet, medmindre Forsyningstilsynet godkender en længere afviklingsperiode.
 Stk. 4. For hvert reguleringsår, hvor opgørelsen efter stk. 2 resulterer i en differencesaldo i forbrugernes favør, skal den datahubansvarlige virksomhed forelægge Forsyningstilsynet en plan for afviklingen af reguleringsårets aktuelle differencesaldo til Forsyningstilsynets godkendelse.
Stk. 5. En differencesaldo i forbrugernes favør forrentes fra den 1. juli i det reguleringsår, hvor differencesaldoen i forbrugernes favør er opstået, med forrentningssatsen, som anvendes på forrentningsgrundlaget jf. § 19. Resulterer opgørelsen efter stk. 2 i en differencesaldo i forbrugernes favør i flere på hinanden følgende reguleringsår, udgør beløbet, der skal forrentes fra den 1. juli i reguleringsåret, årets difference i forbrugernes favør.
Den øvrige del af differencesaldoen i forbrugernes favør forrentes for hele reguleringsåret.
 Stk. 6. Den del af en differencesaldo i forbrugernes favør, der kan henføres til en nedsættelse af indtægtsrammen på grund af indtægter til hel eller delvis dækning af tab på grund af manglende betaling fra elhandelsvirksomheder, jf. § 14, stk. 3, nr. 3, er undtaget fra forrentningen efter stk. 5 indtil den 1. juli i året efter det reguleringsår, for hvilket nedsættelsen er sket.
 Stk. 7. Såfremt der træffes en afgørelse, som ændrer en tidligere afgørelse, og afgørelsen medfører, at der opstår en ny differencesaldo i forbrugernes favør for det eller de reguleringsår, som afgørelsen vedrører, forrentes differencesaldoen i forbrugernes favør fra tidspunktet for den nye afgørelse.
 Stk. 8. Den datahubansvarlige virksomheds differencesaldo i egen favør kan højst udgøre 25 pct. af den datahubansvarlige virksomheds indtægtsramme i reguleringsåret, og overskydende beløb bortfalder.
 Stk. 9. Forsyningstilsynet kan dispensere midlertidigt fra stk. 8 for den datahubansvarlige virksomhed, såfremt den datahubansvarlige virksomhed har oparbejdet en væsentlig difference som følge af et særligt forhold.
Stk. 10. Afvikling af en differencesaldo i forbrugernes favør sker ved, at den datahubansvarlige virksomhed, undlader at opkræve en del af de indtægter, som den datahubansvarlige virksomhed, i forhold til sine indtægtsrammer i de to reguleringsår, som følger det reguleringsår, for hvilket en differencesaldo i forbrugernes favør først er opgjort, ellers ville være berettiget til at opkræve.
Afvikling af en difference i egen favør sker ved, at den datahubansvarlige virksomhed, opkræver indtægter ud over de indtægter, som den datahubansvarlige virksomhed, i forhold til sin indtægtsramme og inden for rammerne af stk. 3, ellers er berettiget til at opkræve.
Kapitel 8 Aflæggelse af reguleringsregnskab § 23. Den datahubansvarlige virksomheds reviderede reguleringsregnskab, jf. § 24, stk. 2, skal være kommet frem til Forsyningstilsynet senest den 1. juni i året efter reguleringsåret.
 Stk. 2. Reguleringsregnskabet skal aflægges i Forsyningstilsynets online anmeldelsessystem.
 Stk. 3. Den datahubansvarlige virksomheds tegningsberettigede i henhold til selskabslovens § 135, skal afgive en ledelsespåtegning på reguleringsregnskabet ved anvendelse af blanket, jf. bilag 1. Den ledelsespåtegnede blanket, jf. bilag 1, skal ledsage reguleringsregnskabet.
 Stk. 4. Forsyningstilsynet offentliggør reguleringsregnskabet på Forsyningstilsynets hjemmeside.
Revision § 24. Den datahubansvarlig virksomhed skal lade reguleringsregnskabet revidere af en godkendt revisor.
 Stk. 2. Revisionen skal gennemføres i overensstemmelse med revisionsinstruksen i bilag 2.
 Stk. 3. Revisor skal afgive en revisionserklæring ved anvendelse af revisionsinstruksen, jf. bilag 3. Revisionserklæringen skal ledsage den datahubansvarlige virksomheds reguleringsregnskab.
Kapitel 9 Regnskabsoplysninger mv.
 § 25. Den datahubansvarlige virksomhed skal udarbejde, lade revidere og aflægge årlige reguleringsregnskaber for aktiviteterne til Forsyningstilsynet.
 Stk. 2. Reguleringsregnskabet består af følgende:
 1) Den datahubansvarlige virksomheds regnskabsoplysninger i medfør af § 26, stk. 1, med tilhørende noter, herunder en forklarende note til afstemning mellem reguleringsregnskabet og den datahubansvarlige virksomheds årsrapport.
2) En ledelsesberetning, der opfylder § 99, stk. 1, nr. 2, 3, 4, 5 og 9, i årsregnskabsloven.
Ledelsesberetningen skal endvidere indeholde oplysning om anvendt regnskabspraksis og redegørelse for eventuel ændring af regnskabsmæssige skøn og regnskabspraksis, herunder hvilke regnskabsposter der er påvirket af ændringen.
 3) En ledelsespåtegning, jf. § 23, stk. 3.
 4) En revisorerklæring, jf. § 24, stk. 3.
 Stk. 3. Reguleringsregnskabet skal udarbejdes i overensstemmelse med principperne i årsregnskabsloven medmindre andet er fastsat i lov om elforsyning eller regler udstedt i medfør af loven.
 § 26. Reguleringsregnskabet skal indeholde følgende regnskabsoplysninger:
 1) Indtægter, jf. § 2, nr. 8, i bekendtgørelse om indtægtsramme og reguleringsregnskab for den datahubansvarlige virksomhed.
 2) Driftsomkostninger, jf. § 2, nr. 5.
 3) Den bogførte værdi ultimo reguleringsåret af den datahubansvarlige virksomheds aktivbase til forrentning, jf. § 2, nr. 2.
 4) Afskrivninger af den datahubansvarlige virksomheds aktiver til brug for aktiviteter i medfør af lov om energinet.
 5) Færre omkostninger i forhold til de omkostninger, der er lagt til grund ved fastsættelsen af indtægtsrammen, til aktiviteten i medfør af § 2, stk. 2, i lov om Energinet, jf. §§ 13-15.
 6) Forøgede omkostninger i forhold til de omkostninger, der er lagt til grund ved fastsættelsen af indtægtsrammen, til aktiviteten i medfør af § 2, stk. 2, i lov om Energinet, jf. §§ 13-15.
Kapitel 10 Korrektion af regnskabsoplysninger § 27. Den datahubansvarlige virksomhed kan skriftligt ansøge Forsyningstilsynet om at få korrigeret regnskabsoplysningerne, jf. § 25, stk. 1, i et aflagt reguleringsregnskab.
Forsyningstilsynet kan alene korrigere for ansøgte korrektioner til regnskabsoplysninger, såfremt korrektionen 1) er væsentlig, jf. stk. 2, 2) gennemføres ved aflæggelse af et nyt reguleringsregnskab, jf. § 25, stk. 2, hvor korrektionen er ledelsespåtegnet, jf. § 23, stk. 3, og revisorpåtegnet uden forbehold, jf. § 24, stk. 3, 3) er indsendt til Forsyningstilsynet senest tre år efter fristen for den datahubansvarlig virksomheds aflæggelse af det reguleringsregnskab, der korrigeres, 4) har betydning for fastsættelsen af indtægtsrammen i det reguleringsår, som reguleringsregnskabet angår, og 5) angår enten fejlagtige oplysninger eller berigtiger ulovlige forhold.
 Stk. 2. En korrektion, jf. stk. 1, er væsentlig, hvis denne vil medføre en ændring af en regnskabsoplysning i et aflagt reguleringsregnskab på 10 pct. i det reguleringsår, korrektionen vedrører, jf. dog stk. 3.
 Stk. 3. Den datahubansvarlige virksomhed skal uden ugrundet ophold underrette Forsyningstilsynet om fejlagtige oplysninger eller ulovligheder i aflagte reguleringsregnskaber, som påvirker et aflagt reguleringsregnskabs difference i kundernes favør.
 Stk. 4. Forsyningstilsynet kan af egen drift korrigere konstaterede fejlagtige oplysninger eller ulovlige forhold i den datahubansvarlige virksomheds aflagte reguleringsregnskab, såfremt korrektionen er i kundernes favør.
 Stk. 5. Korrektioner skal være i overensstemmelse med stk. 1-3 for at kunne danne grundlag for en ændring af afgørelser truffet i henhold til § 4.
 Stk. 6. Den datahubansvarlige virksomhed må ikke korrigere den beløbsmæssige effekt af fejl eller ændring af regnskabsmæssige skøn og regnskabspraksis ved, at den datahubansvarlige virksomhed indregner den beløbsmæssige effekt direkte på egenkapitalen primo ved aflæggelse af et senere reguleringsregnskab (primokorrektion).
Kapitel 11 Klageadgang § 28. Forsyningstilsynets afgørelser kan ikke påklages til anden administrativ myndighed end Energiklagenævnet.
 Stk. 2. Klagen som nævnt i stk. 1 skal være indgivet skriftligt til Energiklagenævnet inden 4 uger efter, at afgørelsen er meddelt.
Kapitel 12 Ikrafttrædelses- og overgangsbestemmelser § 29. Bekendtgørelsen træder i kraft den 1. januar 2023.
 Stk. 2. Bekendtgørelsen har virkning fra og med indtægtsramme for 2023.
Effektiviseringskrav for 2023 § 30. For reguleringsåret 2023 består effektiviseringskravet af et generelt effektiviseringskrav, som fastsættes med udgangspunkt i den generelle produktivitetsudvikling i sammenlignelige brancher, jf. § 11.
Differencer i første reguleringsperiode § 31. Den datahubansvarlige virksomheds differencesaldo for reguleringsåret 2023 udgøres af den datahubansvarlige virksomheds samlede difference ultimo 2022 opgjort efter reglerne i § 7 i bekendtgørelse nr. 816, af den 27. juni 2016 om økonomisk regulering af Energinet.dk, tillagt den difference, der er opstået i reguleringsåret 2023, tillagt forrentning efter § 22, stk. 5.
Omkostningsramme i første reguleringsperiode § 32. Omkostningsramme i første reguleringsperiode udgør de seneste driftsomkostninger og afskrivninger.
Driftsomkostninger er justeret for pristalsudvikling til og med 2023.
Stk. 2. Omkostningsrammen justeres inden for reguleringsperioden for 1) pristalsudvikling til og med reguleringsåret, og 2) justeringer som følge af afgørelser, som Forsyningstilsynet har truffet på baggrund af forhold omfattet af §§ 12-15, og som er gældende for reguleringsåret.
Forrentningsramme i første reguleringsperiode § 33. Den datahubansvarlige virksomheds forrentningsramme i første reguleringsperiode fastsættes på grundlag af den bogførte værdi af den datahubansvarlige virksomheds datahubrelaterede aktiver som opgjort den 31. december 2022.
Forsyningstilsynet, den 28. december 2022 Carsten Smidt / Jens Hauch Bilag 1 Ledelsespåtegning om aflæggelse af den datahubansvarlige virksomheds reguleringsregnskab Til den systemansvarlige virksomhed og Forsyningstilsynet Den datahubansvarlige virksomheds [indsæt] tegningsberettigede ledelse har behandlet, godkendt og underskrevet den datahubansvarlige virksomheds reguleringsregnskab for regnskabsåret: [indsæt], som den datahubansvarlige virksomhed har indberettet til Forsyningstilsynet digitalt via online anmeldelsessystem.
 Den tegningsberettigede ledelse bekræfter efter bedste overbevisning:
  At ledelsen er bekendt med ansvaret for, at reguleringsregnskabet for regnskabsåret: [indsæt] er udarbejdet i overensstemmelse med lov om elforsyning og de bekendtgørelser, der er udstedt i medfør heraf, herunder bekendtgørelse om indtægtsramme og reguleringsregnskab for den datahubansvarlige virksomheder.
  At reguleringsregnskabet for regnskabsåret: [indsæt] er udarbejdet i overensstemmelse med principperne i årsregnskabsloven medmindre andet er fastsat i lov om elforsyning eller regler udstedt i medfør af loven.
  At indberetningen af reguleringsregnskabet for regnskabsåret: [indsæt] er retvisende og ikke indeholder væsentlige fejl og mangler.
  At den systemansvarlige virksomhed: [indsæt] til dags dato har stillet alt regnskabsmateriale og underliggende dokumentation til rådighed for den datahubansvarlige virksomheds revisor.
den ______________________________________ Den tegningsberettigede ledelse Bilag 2 Revisionsinstruks 1. Indledning For den, der varetager datahub (herefter den datahubansvarlige virksomhed) skal udarbejde, lade revidere og aflægge årlige reguleringsregnskaber for selskabets aktiviteter til Forsyningstilsynet i henhold til regler, som Forsyningstilsynet har fastsat efter § 71, stk. 1 og stk. 4, og § 71 b, stk. 2, i lov om elforsyning.
 På baggrund af den datahubansvarlige virksomhedes aflagte regnskabsoplysninger træffer Forsyningstilsynet afgørelse om den datahubansvarlige virksomheds årlige indtægtsramme, jf. § 5 i bekendtgørelse om indtægtsramme og reguleringsregnskab for den, der varetager datahub (herefter bekendtgørelse om indtægtsramme og reguleringsregnskab).
1.1. Formålet med revisionsinstruksen Denne revisionsinstruks vedrører den datahubansvarlige virksomheds indberetning af reguleringsregnskab.
 Revisor skal udtrykke en konklusion om, hvorvidt:
  Reguleringsregnskabet i alle væsentlige henseender er udarbejdet i overensstemmelse med elforsyningsloven, og de bekendtgørelser, der er udstedt i medfør heraf, herunder bekendtgørelse om indtægtsramme og reguleringsregnskaber.
  Reguleringsregnskabet i alle væsentlige henseender er udarbejdet i overensstemmelse med principperne i årsregnskabsloven med mindre andet er fastsat i elforsyningsloven eller regler udstedt i medfør af loven.
  Reguleringsregnskabet i alle væsentlige henseender er udarbejdet i overensstemmelse med Forsyningstilsynets vejledning om datahubansvarlige virksomheder s reguleringsregnskaber1.
Revisor skal i sin vurdering af, hvorvidt regnskabsoplysningerne indeholder væsentlige fejl eller mangler anvende samme væsentlighedsniveau, som er anvendt ved revision af den eksterne årsrapport.
Revisor skal anvende samme metode ved anlæggelse af væsentlighedsniveauet, som er anvendt ved revision af den eksterne årsrapport.
I forbindelse med revisors indberetning i Forsyningstilsynets online anmeldelsessystem, skal revisor oplyse hvilket væsentlighedsniveau, der er anvendt ved revisionen af reguleringsregnskabet.
 Eventuelle forbehold til regnskabet samt eventuelle fremhævede forhold skal fremgå af revisorerklæringen, jf. §§ 18-19 i bekendtgørelse nr. 1468 af 12. december 2017 om godkendte revisorers erklæring.
 Revisor skal afgive revisorerklæringen med høj grad af sikkerhed.
Revisor skal tilrette sin revision efter gældende lovgivning og i henhold til internationale standarder for revision samt yderligere krav efter dansk lovgivning.
Desuden skal revisor foruden egen tilrettelagte revision udføre samtlige handlinger i revisionsinstruksen og erklære sig ud fra denne.
1.2. Krav til revisor Forsyningstilsynet stiller krav om, at det er en godkendt eller statsautoriseret revisor, der erklærer sig om det af den datahubansvarlige virksomheds aflagte reguleringsregnskab, jf. § 24, stk. 1, i bekendtgørelse om indtægtsramme og reguleringsregnskaber.
2. Indberetning af reguleringsregnskab Revisor skal påse, at den datahubansvarlige virksomheds reguleringsregnskab indeholder følgende dokumenter, jf. § 25, stk. 2, i bekendtgørelse om indtægtsramme og reguleringsregnskab:
 1) Den datahubansvarlige virksomheds regnskabsoplysninger i medfør af § 26, stk. 1, i bekendtgørelse om indtægtsramme og reguleringsregnskab, med tilhørende noter, herunder en forklarende note til afstemning mellem reguleringsregnskabet og datahubansvarlige virksomheds årsrapport.
2) En ledelsesberetning, der opfylder § 99, stk. 1, nr. 2, 3, 4, 5 og 9, i årsregnskabsloven.
Ledelsesberetningen skal endvidere indeholde oplysning om anvendt regnskabspraksis og redegørelse for eventuel ændring af regnskabsmæssige skøn og regnskabspraksis, herunder hvilke regnskabsposter der er påvirket af ændringen.
 3) En ledelsespåtegning, jf. § 23, stk. 3 i bekendtgørelse om indtægtsramme og reguleringsregnskab.
 4) En revisorerklæring, jf. § 24, stk. 3 i bekendtgørelse om indtægtsramme og reguleringsregnskab.
Såfremt revisor identificerer fejl eller mangler i forbindelse med den datahubansvarlige virksomheds indberetning til Forsyningstilsynet, skal revisor fremhæve forholdet i revisorerklæringen.
Det gælder f.eks., men er ikke begrænset til, hvis den datahubansvarlige virksomhed har udeladt at aflægge hele eller dele af reguleringsregnskabet.
3. Generelle handlinger vedrørende indberetningen Dette afsnit vedrører revisors handling ved gennemgangen af indberetningen uanset konkret påset regnskabsoplysning.
3.1. Afstemning af regnskabsmateriale Revisor skal påse, at de indberettede regnskabsoplysninger er afstemt med bogføring og årsregnskabet/årsrapporten.
 Såfremt revisor identificerer væsentlige fejl eller mangler i forbindelse med afstemning af oplysningerne til årsregnskabet/årsrapporten, skal revisor tage forbehold i revisorerklæringen.
3.2. Nettoficering af regnskabsoplysninger Revisor skal stikprøvevis påse, at den datahubansvarlige virksomhed i de aflagte regnskabsoplysninger ikke har indregnet nettoposter i regnskabsposter, medmindre det fremgår af indtægtsrammebekendtgørelsen eller regnskabsbekendtgørelsen, at regnskabsposterne skal aflægges som nettoposter.
Såfremt revisor identificerer væsentlige fejl eller mangler i forbindelse med virksomhedens indberetning, skal revisor tage forbehold i revisorerklæringen.
Det gælder f.eks., men er ikke begrænset til, hvis den dataansvarlige virksomhed har indregnet nettoposter.
3.3. Regnskabsmæssig adskillelse Revisor skal påse, at de aflagte regnskabsoplysninger i alle henseender kan henføres til driften af selskabets aktiviteter vedrørende datahub.
 Ved organisering i en multiforsyningsvirksomhed/et koncernforbundet selskab skal revisor særligt påse den datahubansvarlige virksomheds sandsynliggørelse af, at fordeling af overhead/fællesomkostninger f.eks. administrationsomkostninger er foretaget efter anerkendte metoder for fordeling af omkostninger mellem koncernforbundne enheder.
3.4. Ændring af regnskabsmæssige skøn eller regnskabspraksis Revisor skal påse den datahubansvarlige virksomheds redegørelse for ændring af enten regnskabsmæssige skøn eller regnskabspraksis.
 Såfremt revisor konstaterer, at den datahubansvarlige virksomheds oplysninger om ændrede regnskabsmæssige skøn eller regnskabspraksis, ikke er korrekt eller mangler skal revisor tage forhold i revisorerklæringen.
3.5. Korrektioner Den datahubansvarlige virksomhed kan skriftligt ansøge Forsyningstilsynet om at korrigere regnskabsoplysningerne i den datahubansvarlige virksomheds aflagte reguleringsregnskaber, jf. § 27, stk. 1, i bekendtgørelse om indtægtsrammer og reguleringsregnskaber.
Forsyningstilsynet bemærker, at bekendtgørelsens regler afviger fra årsregnskabslovens regler om korrektion, således at der ikke kan gennemføres primokorrektioner.
Korrektioner kan alene gennemføres efter bekendtgørelsens regler, jf. § 27, stk. 1-5, i bekendtgørelse om indtægtsramme og reguleringsregnskab.
Revisor skal ved bilagskontrol påse korrektionen.
Såfremt korrektionen berigtiges af revisor, skal revisor påtegne et nyt, revideret reguleringsregnskab, hvor korrektionen er revisorpåtegnet uden forbehold.
4. Specifikke handlinger vedrørende indberetningen Det er et krav, at den datahubansvarlige virksomhed i reguleringsregnskabet fordeler indirekte produktionsomkostninger efter gældende årsregnskabsregler for virksomheder i regnskabsklasse C stor virksomhed.
 Det bemærkes, at såfremt datahubansvarlige virksomheds faktiske regnskabsklasse er lavere end C, er det ikke et krav, at den datahubansvarlige virksomhed i øvrigt følger regnskabsregler for virksomheder i regnskabsklasse C, men det er et krav, at indirekte produktionsomkostninger indregnes i forbindelse med anlægsinvesteringer uanset den datahubansvarlige virksomheds faktiske tilhørende regnskabsklasse.
4.1. regnskabsoplysninger i reguleringsregnskabet Afsnit 4.1.1 til 4.1.10 vedrører den datahubansvarlige virksomheds indberetning af reguleringsregnskab.
4.1.1. Indtægter Det fremgår af § 26, nr. 1, i bekendtgørelse om indtægtsramme og reguleringsregnskab, at den dataansvarlige virksomhed skal aflægge oplysning om indtægter, herunder andre indtægter.
 Revisor skal påse, at den datahubansvarlige virksomhed ved aflæggelse af reguleringsregnskabet har indberettet indtægter og andre indtægter i overensstemmelse med § 26, nr. 1, i bekendtgørelse om indtægtsramme og reguleringsregnskab.
 Specifikt skal revisor stikprøvevis påse, at de af den datahubansvarlige virksomheden indberettede indtægter (samlede indtægter) er sammensat af:
 Systemtarif  Indtægter fra den bevillingspligtige aktivitet, som regnskabsmæssigt indgår og bogføres i andre virksomheder end i den datahubansvarlige virksomhed, f.eks. gebyrindtægter.
  Andre indtægter (skal også aflægges som en særskilt regnskabsoplysning i reguleringsregnskabet jf. nedenstående).
  Indtægter fra opkrævning af differencer i datahubansvarlige virksomheders favør fra tidligere år.
  Gevinster ved salg af anlægsaktiver.
  Indtægter fra brugerdrevne ønsker.
  Indtægter fra kompensationsordninger m.v., som finansierer omkostninger omfattet af den systemansvarlige virksomheds aktivitet.
 Revisor skal stikprøvevis påse, at følgende beløb ikke indregnes i de af den dataansvarlige virksomheds aflagte driftsmæssige indtægter:
 Indtægter, som den dataansvarlige virksomhed oppebærer fra investeringer betalt af tredjemand  Indtægter fra tredjemand til dækning af driftsomkostninger til anlæg betalt af tredjemand, jf. § 21, stk. 5, i bekendtgørelse om indtægtsramme og reguleringsregnskab.
 Andre indtægter er indtægter, som den datahubansvarlige virksomhed opnår ved andre aktiviteter end den bevillingspligtige, men hvor omkostningen er båret af den bevillingspligtige aktivitet som nødvendige omkostninger.
 Revisor skal påse, at beløbet, for så vidt angår andre indtægter, stemmer overens med beløbet for andre indtægter, som den datahubansvarlige virksomhed har indregnet i de samlede indtægter.
Såfremt revisor identificerer væsentlige fejl eller mangler i forbindelse med den datahubansvarlige virksomheds indberetning af indtægter, skal revisor tage forbehold i revisorerklæringen.
Det gælder f.eks., men er ikke begrænset til, hvis der er indregnet indtægter, der ikke er indregningsberettigede efter deres art, eller resultatet af en eventuel fordeling af indtægter er direkte urimelig, det vil sige, hvis indtægterne ikke direkte vedrører den datahubansvarlige virksomhed og ikke tilhører denne.
4.1.2. Driftsomkostninger Det fremgår af § 26, nr. 2, i bekendtgørelse om indtægtsramme og reguleringsregnskab, at den datahubansvarlige virksomhed skal aflægge oplysning om driftsomkostninger, heraf omkostninger til indkøb af energi, lønninger, tjenesteydelser, administration, vedligeholdelse og driftsomkostninger pålagt af offentlige myndigheder.
 Revisor skal stikprøvevis påse, at den datahubansvarlige virksomhed ved indberetning af driftsomkostninger har fulgt årsregnskabsregler for virksomheder i regnskabsklasse C for så vidt angår konteringen af indirekte produktionsomkostninger.
 Revisor skal endvidere påse, at de af den datahubansvarlige virksomhed indberettede samlede driftsomkostninger kan anses som driftsomkostninger efter deres art, jf. § 2, stk. 1, nr. 5, i bekendtgørelse om indtægtsramme og reguleringsregnskab, der opregner de omkostninger, den datahubansvarlige virksomhed kan og ikke kan indregne som driftsomkostninger.
 Specifikt skal revisor påse, at den datahubansvarlige virksomhed har indregnet følgende regnskabsoplysninger i de indberettede driftsomkostninger:
  Omkostninger til vedligeholdelse.
  Omkostninger til tjenesteydelser.
  Omkostninger til administration.
  Omkostninger til lønninger.
  Omkostninger til indkøb af el.
  Driftsomkostninger pålagt af offentlige myndigheder eller Energinet.
  Omkostninger til tab på debitorer.
  Tab ved salg af aktiver.
  Omkostninger til anlæg betalt af tredjemand.
  Forsikringsindtægter skal regnskabsføres som negative driftsomkostning.
Såfremt revisor identificerer væsentlige fejl eller mangler i forbindelse med den datahubansvarlige virksomheders indberetning af driftsomkostninger, skal revisor tage forbehold i revisorerklæringen.
Det gælder f.eks. men er ikke begrænset til, hvis der er indregnet omkostninger, der ikke er indregningsberettigede efter deres art, eller resultatet af en eventuel fordeling af omkostninger er direkte urimelig (det vil sige, hvis omkostninger ikke direkte vedrører den datahubansvarlige virksomhed og ikke er afholdt af denne).
4.1.3. Aktiver Det fremgår af § 26, nr. 3, i bekendtgørelse om indtægtsramme og reguleringsregnskab, at den datahubansvarlige virksomhed skal indberette oplysninger om den bogførte værdi ultimo reguleringsåret af den 31. december 2022.
 Revisor skal stikprøvevis påse, at den datahubansvarlige virksomhed har opgjort værdien af den bogførte værdi af den datahubansvarlige virksomheds aktiver idriftsat økonomisk, jf. § 26, nr. 3, i bekendtgørelse om indtægtsramme og reguleringsregnskab.
Såfremt revisor identificerer væsentlige fejl eller mangler i forbindelse med datahubansvarlige virksomheders indberetning af værdien af aktiverne, skal revisor tage forbehold i revisorerklæringen.
Det gælder f.eks., men er ikke begrænset til, hvis der er indregnet værdier, der ikke er indregningsberettigede efter deres art.
4.1.4. Afskrivninger For så vidt angår afskrivninger af den datahubansvarlige virksomheders aktiver til brug for den datahubansvarlige virksomheds aktivitet, skal revisor stikprøvevis påse, at afskrivningerne udelukkende baserer sig på aktiver, der er indregningsberettigede.
 Revisor skal endvidere stikprøvevis påse, at de standardlevetider, som den datahubansvarlige virksomhed har anvendt ved opgørelse af afskrivninger på aktiver, er i overensstemmelse med de af Forsyningstilsynet fastsatte standardlevetider.
 Såfremt den datahubansvarlige virksomhed tilfører et aktiv nye eller forbedrede egenskaber, forøger aktivets nytteværdi eller forlænger aktivets levetid, skal revisor stikprøvevis påse, at disse forbedringsudgifter afskrives med lige store årlige beløb over aktivets restlevetid efter forbedringen, jf. § 20, stk. 4, i bekendtgørelse om indtægtsramme og reguleringsregnskab.
 Såfremt revisor identificerer væsentlige fejl eller mangler i forbindelse med datahubansvarlige virksomheds opgørelse af afskrivninger, skal revisor tage forbehold i erklæringen.
4.1.5. Justeringer Forhøjelser Den datahubansvarlige virksomhed skal indsende dokumentation for datahubansvarlige virksomheders eventuelle ansøgninger om forhøjelse af indtægtsrammen.
 Revisor skal stikprøvevis ved bilagskontrol påse, at den af den datahubansvarlige virksomhed indberettede dokumentation for ansøgning om forhøjelse af indtægtsrammen i medfør af indtægtsrammebekendtgørelsen er korrekt og vedrører den af den datahubansvarlige virksomhed indberettede ansøgning eller anmodning.
 Såfremt revisor observerer, at den af den datahubansvarlige virksomhed indberettede dokumentation for ansøgningen om forhøjelser ikke er korrekt, eller såfremt den datahubansvarlige virksomhed har indregnet endnu ikke afgjorte ansøgninger i reguleringsregnskabet, skal revisor fremhæve forholdet i revisorerklæringen.
Nedsættelser Den datahubansvarlige virksomhed skal aflægge oplysninger om færre omkostninger med henblik på nedsættelse af datahubansvarlige virksomheders indtægtsramme.
 Revisor skal påse, om den datahubansvarlige virksomhed har haft ændringer i medfør af følgende bestemmelser i bekendtgørelse om indtægtsramme og reguleringsregnskab, der fører til nedsættelse af omkostningsrammen og det samlede forretningsgrundlag, jf. §§ 13-14.
 Revisor skal påse datahubansvarlige virksomheders sandsynliggørelse af reduktionen i datahubansvarlige virksomheders omkostninger.
 Såfremt revisor identificerer fejl eller mangler i forbindelse med datahubansvarlige virksomheders indberetning for så vidt angår nedsættelser, skal revisor fremhæve forholdet i revisorerklæringen.
Bilag 3 Uafhængig revisors erklæring Til [den datahubansvarlige virksomhed] og Forsyningstilsynet Reguleringsregnskabet for regnskabsåret [indsæt årstal] for [den datahubansvarlige virksomheds navn], CVR-nr. [den datahubansvarlige virksomheds CVR-nr.], er udarbejdet i overensstemmelse med lov om elforsyning (herefter elforsyningsloven) og de bekendtgørelser, der er udstedt i medfør heraf, herunder bekendtgørelse om indtægtsramme og reguleringsregnskab for gas.
 Vores erklæring omfatter reguleringsregnskabets punkt [udfyldes af Forsyningstilsynet, når den datahubansvarlige virksomhed kan indberette reguleringsregnskabet] via i Forsyningstilsynets online anmeldelsessystem.
 Vores konklusion i erklæringen udtrykkes med høj grad af sikkerhed.
 Vores erklæring er udelukkende udarbejdet til brug for [den datahubansvarlige virksomheds navn] og Forsyningstilsynet og kan ikke anvendes til andet formål.
Ledelsens ansvar Ledelsen har ansvaret for, at reguleringsregnskabet er udarbejdet i overensstemmelse med elforsyningsloven og de bekendtgørelser, der er udstedt i medfør heraf, herunder bekendtgørelsen om indtægtsramme og reguleringsregnskab.
 Ledelsen har endvidere ansvaret for den interne kontrol, som ledelsen anser for nødvendig for at udarbejde reguleringsregnskabet uden væsentlig fejlinformation, uanset om denne skyldes besvigelser eller fejl.
Revisors ansvar Vores ansvar er på grundlag af vores undersøgelser at udtrykke en konklusion om, hvorvidt reguleringsregnskabets punkt [udfyldes af Forsyningstilsynet, når den datahubansvarlige virksomhed kan indberette reguleringsregnskabet via Forsyningstilsynets online anmeldelsessystem] er udarbejdet i overensstemmelse med elforsyningsloven og de bekendtgørelser der er udstedt i medfør heraf, herunder bekendtgørelsen om indtægtsramme og reguleringsregnskab.
Vi har udført vores undersøgelser i overensstemmelse med ISAE 3000, Andre erklæringer med sikkerhed end revision eller review af historiske finansielle oplysninger samt yderligere krav ifølge dansk revisorlovgivning med henblik på at opnå høj grad af sikkerhed for vores konklusion.
Vi har herudover udført vores revision i overensstemmelse med Forsyningstilsynets revisionsinstruks, jf. bilag 2 til bekendtgørelsen om indtægtsramme og reguleringsregnskab.
 Vi er underlagt international standard om kvalitetsstyring, ISQC 1, og anvender således et omfattende kvalitetsstyringssystem, herunder dokumenterede politikker og procedurer vedrørende overholdelse af etiske krav, faglige standarder og gældende krav i lov og øvrig regulering.
 Vi har overholdt kravene til uafhængighed og andre etiske krav i FSR  danske revisorers retningslinjer for revisors etiske adfærd (Etiske regler for revisorer), der bygger på de grundlæggende principper om integritet, objektivitet, faglig kompetence og fornøden omhu, fortrolighed og professionel adfærd.
 Som led i vores undersøgelser har vi kontrolleret, at punkt [udfyldes af Forsyningstilsynet, når den datahubansvarlige virksomhed kan indberette reguleringsregnskabet via Forsyningstilsynets online anmeldelsessystem] i reguleringsregnskabet for [den datahubansvarlige virksomheds navn], overholder gasforsyningsloven og de bekendtgørelser der er udstedt i medfør heraf, herunder bekendtgørelse om indtægtsramme og reguleringsregnskab.
Konklusion Det er vores opfattelse, at punkt [udfyldes af Forsyningstilsynet, når den datahubansvarlige virksomhed kan indberette reguleringsregnskabet via Forsyningstilsynets online anmeldelsessystem] i reguleringsregnskabet for [indsæt årstal] i alle væsentlige henseender er udarbejdet i overensstemmelse med gasforsyningsloven og de bekendtgørelser der er udstedt i medfør heraf, herunder bekendtgørelse om indtægtsramme og reguleringsregnskab.
[By- revisors kontorsted], den dd/mm -2022 [Den systemansvarlige virksomheds revisionsfirma] CVR-nr. [revisionsfirmaets CVR-nr.] [Registreret revisor/Statsautoriseret revisor] __________________________________ Revisor 1 Vejledning om den datahubansvarlige virksomheds reguleringsregnskab foreligger på Forsyningstilsynets hjemmeside.
