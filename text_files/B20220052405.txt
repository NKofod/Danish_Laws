Bekendtgørelse om midlertidige særlige vaccinationsindsatser til personer fra større grupper med lav vaccinationstilslutning og høj forekomst af smitsomme sygdomme I medfør af § 8, stk. 2, § 158, stk. 2, og § 158 b i sundhedsloven, jf. lovbekendtgørelse nr. 210 af 27. januar 2022, fastsættes:
 § 1. Regionsrådet skal tilbyde særlige vaccinationsindsatser til personer fra større grupper, som kommer til Danmark fra eller via områder i udlandet, der har lav vaccinationstilslutning og høj forekomst af smitsomme sygdomme, og hvor dette kan have betydning for deres egen eller den generelle folkesundhed i Danmark, jf. dog § 2.
 Stk. 2. Ved særlige vaccinationsindsatser forstås tilbud om vederlagsfri vaccination mod mæslinger, polio og difteri.
 Stk. 3. Ved større grupper forstås grupper på mindst 23.000 personer fra samme geografiske område, som indrejser i Danmark i løbet af en periode på to måneder fra den 24. februar 2022. Personer fra området, som indrejser senere end to måneder efter den 24. februar 2022, vil ligeledes være omfattet af tilbud om særlige vaccinationsindsatser i stk. 1.
 Stk. 4. Ved lav vaccinationstilslutning forstås, at gruppens tilslutning til vaccination mod de i stk. 2 nævnte sygdomme ifølge Sundhedsstyrelsens faglige vurdering er på et niveau, som giver risiko for smitteudbrud.
 Stk. 5. Ved høj sygdomsforekomst forstås en forekomst af de i stk. 2 nævnte smitsomme sygdomme i de områder, som grupper af personer efter stk. 1 er udrejst fra, har rejst igennem eller har opholdt sig midlertidigt i undervejs, som Sundhedsstyrelsen skønner kan have betydning for gruppens egen eller den generelle folkesundhed i Danmark.
 § 2. Tilbud efter § 1, stk. 1, gælder ikke for personer, der under ophold i Danmark har ret til vaccination mod de i § 1, stk. 2, nævnte sygdomme i medfør af sundhedslovens kapitel 2 eller anden lovgivning.
 § 3. Personer, der ønsker at modtage tilbud om vaccination efter § 1, stk. 1, dokumenterer deres ret til vaccination med pas, anden billedlegitimation eller lignende personidentifikation, der sandsynliggør, at personen tilhører en gruppe af personer omfattet af stk. 1.
 § 4. Vaccination efter § 1, stk. 1, skal foretages af en læge, som i henhold til lov om autorisation af sundhedspersoner og om sundhedsfaglig virksomhed har tilladelse til selvstændigt virke som læge, eller af en anden person på lægens ansvar.
 Stk. 2. Lægen foretager vurderingen af, hvorvidt eller i hvilket omfang vaccination i hvert konkret tilfælde er nødvendig.
 § 5. Bekendtgørelsen træder i kraft den 30. april 2022.
 Stk. 2. Bekendtgørelsen ophæves den 31. oktober 2022.
