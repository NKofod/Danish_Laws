Efter samarbejdsproblemer mellem lederen af en lokal afdeling af en  

 offentlig institution og det øvrige personale blev en medarbejder forflyttet,  

 hvorefter to andre af afdelingens 8 medarbejdere (funktionærer) nedlagde  

 arbejdet.
I den anledning afholdtes fællesmøde, og arbejdstagersiden  

 erkendte, at arbejdsnedlæggelsen var overenskomststridig, og man gav tilsagn  

 om at pålægge de strejkende at genoptage arbejdet.
Arbejdsgiversiden  

 forbeholdt sig at indbringe sagen for Arbejdsretten med krav om bod.
Da de  

 strejkende ikke genoptog arbejdet, blev de bortvist tre arbejdsdage efter  

 fællesmødet.
Udtalt, at den arbejdsretlige behandling ikke kunne anses for  

 tilendebragt ved, at pålægget i forbindelse med fællesmødet ikke blev  

 efterkommet, og de strejkende, der ikke på noget tidspunkt var blevet advaret  

 om, at det overvejedes at bortvise dem, måtte med føje gå ud fra, at de ville  

 blive pålagt bod og eventuelt forflyttet eller afskediget.
Arbejdsgiveren  

 havde herefter været afskåret fra at bortvise dem og idømtes en bod på  

 200.000 kr. incl. et efterbetalingsbeløb på ca. 159.000 kr.
 Dommere: Bangert (retsformand), Bollerup-Jensen, Ole Espersen,  

 Gade, H.B.Geertsen, Arnold Hansen og Spang- Hanssen.
 Under denne sag har Landsorganisationen i Danmark for Handels- og  

 Kontorfunktionærernes Forbund i Danmark indklaget Finansministeriet for  

 Direktoratet for Kriminalforsorgen for Arbejdsretten for overenskomstbrud ved  

 at have bortvist to medarbejdere, der er medlemmer af forbundet.
 Der er oplyst følgende om sagens nærmere omstændigheder:
Den 1. august 1987 blev Kriminalforsorgens kontor i Randers ændret til en  

 selvstændig afdeling.
Stillingen som afdelingsleder blev efter opslag besat  

 med en ansøger, der hidtil havde været beskæftiget på Kriminalforsorgens  

 kontor i Silkeborg.
Allerede inden besættelsen af stillingen gav medarbejderne i Randers  

 udtryk for, at de ikke ønskede den pågældende som afdelingsleder.
Efter hans  

 tiltræden opstod der vanskeligheder med at få samarbejdet med de hidtidige  

 medarbejdere i Randers til at fungere.
Der blev i den anledning holdt flere  

 møder, og også de ansattes organisationer medvirkede hertil.
Den 9. oktober  

 1987 blev afdelingslederen sygemeldt.
På et møde den 19. oktober 1987  

 tilkendegav direktoratet over for organisationerne, at man nu var nødsaget  

 til at skride ind, såfremt personalet ikke indtog en anden holdning, og at  

 man i givet fald fandt, at problemerne alene kunne og burde løses ved at  

 forflytte eller afskedige en eller flere medarbejdere.
Direktoratet  

 udfærdigede et notat om sin opfattelse af sagen.
Der blev derefter den 28.  

 oktober holdt et møde i afdelingen, hvor kontorchef  Erik Bang fra  

 direktoratet talte med hver enkelt medarbejder.
Da samarbejdet stadig ikke kom til at fungere, meddelte direktoratet den  

 4. november 1987 forsorgsfuldmægtig  Birte Kjeldberg, at hun pr. 9. november  

 var forflyttet til en anden afdeling.
Derefter nedlagde to af afdelingens  

 otte medarbejdere arbejdet og forlod arbejdsstedet.
I anledning af arbejdsnedlæggelsen blev der afholdt fællesmøde den 5.  

 november 1987, hvor man fra forbundets side erkendte, at arbejdsnedlæggelsen  

 var overenskomststridig og gav tilsagn om, at ville pålægge de strejkende  

 hurtigst muligt og senest den 6. november ved normal arbejdstids begyndelse  

 at genoptage arbejdet.
Finansministeriet forbeholdt sig, såfremt arbejdet  

 ikke blev genoptaget, at indbringe sagen for Arbejdsretten som hastesag med  

 krav om bod.
Arbejdet blev imidlertid ikke genoptaget fredag den 6. november og heller  

 ikke mandag den 9. november.
Den 9. november havde faglig  

 sekretær Harry Halkjær en telefonsamtale med kontorchef Bang.
Samme dag kl.  

 14.45 indleverede direktoratet en skrivelse til befordring med SAS.
Ved  

 skrivelsen blev de pågældende bortvist.
 Skrivelsen havde følgende ordlyd:
»Den 7. oktober 1987 deltog De i et møde med repræsentanter fra  

 direktoratet i anledning af visse samarbejdsproblemer i afdelingen i Randers.  

 Den 28. oktober 1987 havde repræsentanter fra direktoratet en samtale med Dem  

 i samme anledning.
Om baggrunden for disse drøftelser henvises til  

 direktoratets notat af 22. oktober 1987, som tidligere er sendt til  

 afdelingen, og som De er bekendt med.
Der henvises endvidere til  

 direktoratets notat om samtalen med Dem den 28. oktober 1987, som tidligere  

 er sendt til Dem i Randers afdelingen.
Den 4. november 1987 kl. 11.45 nedlagde De arbejdet og forlod  

 arbejdsstedet.
Baggrunden herfor er efter det oplyste direktoratets  

 behandling af de nævnte samarbejdsproblemer, herunder direktoratets  

 beslutning om at flytte forsorgsfuldmægtig  Birte Bech Kjeldberg fra Randers  

 afdelingen.
Den 5. november 1987 afholdtes i Finansministeriet et fællesmøde i henhold  

 til § 9, stk. 2 i lov om arbejdsretten med deltagelse af repræsentanter fra  

 Finansministeriet og Landsorganisationen i Danmark.
Fra arbejdstagerside  

 erkendte man, at Deres og en anden medarbejders arbejdsnedlæggelse var  

 overenskomststridig, og man gav tilsagn om at ville pålægge de pågældende  

 hurtigst muligt og senest den 6. november 1987 ved normal arbejdstids  

 begyndelse at genoptage arbejdet.
De er på trods heraf ikke siden mødt på  

 arbejdet og har heller ikke givet nogen meddelelse om årsagen til Deres  

 fortsatte fravær.
 Som følge heraf bortviser Direktoratet for Kriminalforsorgen Dem med  

 øjeblikkelig virkning fra Deres stilling som overenskomstlønnet assistent ved  

 kriminalforsorgens afdeling i Randers.
 Under henvisning til at De siden den 4. november 1987 kl. 11.45 er  

 udeblevet fra arbejdet uden lovlig forfald, vil der ikke blive udbetalt Dem  

 løn efter dette tidspunkt.
Man skal anmode Dem om snarest at aflevere Deres nøgler og  

 legitimationskort i afdelingen.« Forbundet protesterede i skrivelse af 10. november mod bortvisningen og  

 opfordrede direktoratet til at trække den tilbage.
Sagen blev behandlet på et  

 fællesmøde den 16. november, men mødet blev udsat med henblik på at finde en  

 løsning på problemerne omkring bortvisningen.
Ved en fortsættelse af  

 fællesmødet den 17. december måtte det imidlertid konstateres, at det ikke  

 var muligt at nå til enighed.
 Sagen blev herefter ved klageskrift af 3. maj 1988 indbragt for  

 Arbejdsretten, hvor klagerne har nedlagt følgende påstand:
 »Direktoratet for Kriminalforsorgen har brudt gældende overenskomst  

 ved at bortvise forbundets medlemmer  Hanne Marie Olufsen og  

  Lene Lykke Sørensen den 9. november 1987.
Direktoratet for Kriminalforsorgen betaler til Handels- og  

 Kontorfunktionærernes Forbund i Danmark en efter Arbejdsrettens skøn fastsat  

 bod indeholdende efterbetaling kr. 159.916,54.« Indklagede har principalt påstået frifindelse og subsidiært frifindelse  

 mod at betale det anførte beløb, der er opgjort i overensstemmelse med  

 funktionærlovens regler.
 Der er afgivet forklaring af assistent  Hanne Marie Olufsen, faglig  

 sekretær  Harry Halkjær og kontorchef  Erik Bang.
Hanne Olufsen har forklaret, at hun har set direktoratets notat om  

 forholdene i afdelingen.
Ved mødet den 28. oktober var der en sagsbehandler  

 fra forbundet med.
Der krævedes forhandling med direktoratet, men dette blev  

 afvist.
Ved samtalen med hendes krævedes det, at hun skulle tilkendegive, at  

 hun fortrød sin optræden, og hun erklærede, at det ville hun tænke over.
Da  

  Birte Kjeldberg fik besked om sin forflyttelse, brød hun sammen.
Vidnet og  

 en kollega nedlagde derefter arbejdet.
Den 5. november blev hun underrettet  

 om resultatet af fællesmødet, og at der var risiko for bod, hvis hun ikke  

 genoptog arbejdet.
Hun har ikke senere fået advarsel om, at hun risikerede  

 bortvisning.
Harry Halkjær har forklaret, at han første gang hørte om problemerne den  

 30. oktober, da han talte med  Erik Bang i anden anledning.
Bang sagde da, at  

 de »skulle fyres hele banden«.
Han var ikke med til fællesmødet den  

 5. november på grund af bortrejse.
Da han kom tilbage, havde han mandag den  

 9. november om eftermiddagen en samtale med  Erik Bang, som oplyste, at man  

 overvejede at fyre de strejkende.
Han frarådede det og sagde, at forbundet  

 ville forhandle med de strejkende.
Når han fik en rapport, regnede han med at  

 kunne argumentere med dem, men han vidste ikke, hvor længe de ville fortsætte  

 strejken.
Bang sagde, at det var ligegyldigt, da de skulle bortvises, men  

 telefonsamtalen ville indgå i overvejelserne.
Der blev ikke indgået nogen  

 aftale om ikke at bortvise de strejkende.
Erik Bang har forklaret, at personalet allerede i juli tilkendegav, at de  

 ikke ønskede den nye afdelingsleder, og at det ikke ville blive muligt at få  

 et fornuftigt samarbejde.
Senere blev der skrevet indlæg i faglige blade, og  

 efter udnævnelsen søgte personalet at negligere den pågældende og ville ikke  

 samarbejde med ham.
Der har været flere møder med de ansatte og forhandlinger  

 med organisationerne.
Ved mødet den 28. oktober blev der talt med hver enkelt  

 ansat, og han fik en skriftlig tilkendegivelse om, at de var villige til  

 fagligt samarbejde.
Han gav udtryk for betænkelighed og tilkendegav over for  

 hvert enkelt, at det ville få alvorlige konsekvenser, hvis samarbejdet ikke  

 kom i gang.
Efter to gange at have været på afdelingskontoret og oplevet de  

 ansattes reaktion havde han mistet troen på, at der kunne skabes samarbejde.  

 Ved telefonsamtalen den 9. november bad Halkjær om, at der ikke blev  

 foretaget afskedigelser.
Han kunne intet sige om mulighederne for  

 genoptagelse af arbejdet, men håbede, at sagen ville løse sig.
Det er  

 vanskeligt at beskrive de ansattes optræden, men ingen ville hjælpe  

 afdelingslederen.
Nogle var mere aktive end andre blandt andet de to  

 bortviste.
Da de to nedlagde arbejdet, meldte de øvrige medarbejdere sig  

 syge, og direktoratet måtte sende personale andetsteds fra, for at kontoret  

 kunne holdes åbent.
Bortvisningen skyldtes både arbejdsnedlæggelsen og de  

 tidligere problemer.
Efter udskiftningen går arbejdet på afdelingskontoret på  

 rimelig måde.
Klagerne har til støtte for deres påstand anført, at en arbejdsnedlæggelse  

 som udgangspunkt ikke er tilstrækkelig grund til at bortvise de strejkende.  

 Det må i hvert fald kræves, at der er en driftmæssig begrundelse herfor, og  

 indklagede har ikke bevist, at bortvisning var nødvendig af driftsmæssige  

 grunde.
Den normale sanktion for brud på en overenskomst er bod.
Indklagede  

 har indledt en sædvanlig procedure med henblik herpå og har derved afskåret  

 sig fra at bortvise de pågældende, når man ikke, som det er normalt, har  

 advaret herom, hvilket der havde været rigelig tid til.
Endelig må det  

 kræves, at misligholdelsen af arbejdsforpligtelsen er væsentlig, hvilket  

 forudsætter, at det er betroede medarbejdere eller i hvert fald medarbejdere  

 med en nøglefunktion, som strejker.
Ingen af disse betingelser er opfyldt, og  

 bortvisningerne har derfor været overenskomststridige.
 Konsekvensen af overenskomstbruddet er, at indklagede må efterbetale løn i  

 opsigelsesperioden og desuden må betale en ikke ubetydelig bod.
Indklagede har til støtte for den principale påstand anført, at man har  

 overholdt de funktionærretlige regler.
De bortviste havde indtaget en negativ  

 og afvisende holdning over for den nye afdelingsleder, og det var gentagne  

 gange tilkendegivet, at situationen var uholdbar, og at der måtte påregnes  

 forflyttelse eller afskedigelse, såfremt de ikke ændrede indstilling.
Når de  

 herefter nedlagde arbejdet og undlod at genoptage det efter pålæg herom fra  

 deres forbund, forelå der en så grov misligholdelse, at bortvisning var  

 berettiget.
Arbejdsnedlæggelsen gav anledning til driftsmæssige  

 forstyrrelser, og der var ikke anledning og heller ikke tid til at give dem  

 yderligere advarsel.
Den fagretlige behandling, som blev indledt med  

 afholdelse af fællesmødet må anses for tilendebragt, da de strejkende undlod  

 at efterkomme pålæg fra fællesmødet om at genoptage arbejdet.
Herefter var  

 indklagede berettiget til at nyvurdere situationen.
Med hensyn til bodsspørgsmålet har indklagede anført, at direktoratet har  

 skønnet, at der var fornødent grundlag for at bortvise de strejkende.
En  

 underkendelse af dette skøn er ikke tilstrækkeligt til at pålægge bod.
 Arbejdsretten skal udtale:
De to bortviste medlemmer af forbundet var, inden de nedlagde arbejdet,  

 bekendt med, at direktoratet overvejede at foretage forflyttelse eller  

 afskedigelse, såfremt der ikke kom et samarbejde i stand.
Da arbejdet blev  

 nedlagt, valgte indklagede at indlede en arbejdsretlig behandling af  

 spørgsmålet om arbejdsnedlæggelsen, og der afholdtes fællesmøde, hvorved det  

 blev opnået, at forbundet gav de strejkende pålæg om at genoptage arbejdet  

 snarest.
Der blev ved denne lejlighed taget forbehold om at indbringe sagen  

 for Arbejdsretten med krav om bod.
Denne arbejdsretlige behandling kan ikke  

 anses for tilendebragt ved, at forbundets pålæg i forbindelse med fællesmødet  

 ikke blev efterkommet, og indklagede var ikke i den anledning blevet frit  

 stillet med hensyn til at bortvise de strejkende.
De strejkende, som ikke på  

 noget tidspunkt var blevet advaret om, at det nu overvejedes at bortvise dem,  

 hvis de ikke genoptog arbejdet, måtte med føje gå ud fra, at der ville blive  

 pålagt dem bod for arbejdsnedlæggelsen, og at de tillige udsatte sig for  

 eventuelt at blive forflyttet eller afskediget på grund af  

 samarbejdsvanskeligheder.
Indklagede har herefter været afskåret fra at  

 bortvise dem, uden at det er nødvendigt for Arbejdsretten at tage stilling  

 til, om betingelserne for bortvisning i øvrigt måtte være opfyldt.
Der findes ikke grundlag for at fritage indklagede for bod i anledning af  

 det begåede overenskomstbrud.
Den forskyldte bod fastsættes til 200.000 kr.,  

 hvori efterbetalingsbeløbet 159.016 kr. 54 øre, som der har været enighed om,  

 indgår.
 Indklagede betaler sagens omkostninger til Arbejdsretten med 2.000 kr.
 T h i k e n d e s f o r r e t :
 Indklagede, Direktoratet for Kriminalforsorgen, skal til klagerne,  

 Handels- og Kontorfunktionærernes Forbund i Danmark, betale 200.000 kr.,  

 hvori indgår det omhandlede efterbetalingsbeløb.
 Indklagede betaler sagens omkostninger til Arbejdsretten med 2.000 kr.
(* 1) Henvisninger: Per Jacobsen s.324 ff, Hasselbalch  

 Kollektivarbejdsretten s. 163 f, Steen A.
Rasmussen i Ugeskrift for Retsvæsen  

 1982 B s.171 ff, K 88.335, K 89.039, K 87.003 (A 1987 s.122) K 87.054 (A 1987  

 s.132) K 86.317 (A 1986 s.172).
