 Fusionsplan skal være modtaget i Erhvervs- og Selskabsstyrelsen - ikke  

 blot afsendt af selskabet - inden udløbet af enmånedsfristen.
En fusionsplan for fusion af to anpartsselskaber, der var underskrevet den  

 1. juni 1989, blev (med fornødne bilag) fredag den 30. juni 1989 indleveret  

 til postbesørgelse på et postkontor i provinsen.
Fusionsplanen m.v. blev  

 modtaget i Erhvervs- og Selskabsstyrelsen onsdag den 5. juli 1989. Erhvervs-  

 og Selskabsstyrelsen nægtede at bekendtgøre modtagelsen af fusionsplanen i  

 Statstidende i medfør af anpartselskabslovens § 103 d, stk. 2, under  

 henvisning til, at fusionsplanen var indsendt efter udløbet af den i lovens §  

 103 d, stk. 1, foreskrevne frist på 1 måned.
 Lov om anpartsselskaber (lovbekendtgørelse nr. 435 af 20. juni 1989) § 103  

 d, stk. 1, 1. punktum, er sålydende:
»Senest en måned efter fusionsplanens underskrivelse indsendes for  

 hvert af de fusionerende selskaber en af bestyrelsen bekræftet genpart af  

 fusionsplanen til Erhvervs- og Selskabsstyrelsen.« Efter § 103 d, stk. 2, jf. § 128, skal modtagelse af fusionsplanen straks  

 bekendtgøres i Statstidende.
Generalforsamling til vedtagelse af fusionen må  

 tidligst afholdes en måned efter, at fusionsplanen er bekendtgjort, jf. § 103  

 e, stk. 4.
Klageren har under ankenævnssagen anført, at fusionsplanen er indsendt  

 rettidigt.
Efter lovens formulering er det afgørende, at fusionsplanen er  

 afsendt inden fristens udløb, ikke hvornår den er modtaget.
Materialet blev  

 afsendt fra det lokale postkontor den 30. juni.
Et samtidigt afsendt brev om  

 fusionen til amtsskatteinspektoratet blev modtaget af dette mandag den 3.  

 juli.
Grunden til, at brevet til Erhvervs- og Selskabsstyrelsen først blev  

 modtaget den 5. juli må søges i postale forsinkelser eller i andre forhold,  

 som afsenderen ikke havde indflydelse på.
Erhvervs- og Selskabsstyrelsen gjorde gældende, at det afgørende er, om  

 fusionsplanen er modtaget i styrelsen inden fristens udløb.
Som begrundelse  

 herfor anførte styrelsen bl.a.:
»Baggrunden for kravet om overholdelse af indsendelsesfristen er  

 hensynet til, at offentligheden informeres hurtigt, bredt og samtidigt om  

 fusionsplanen, hvorved bl.a. risikoen for spekulation i eller imod et  

 fusionerende selskab reduceres.
Dette understreges af kravet om, at  

 offentliggørelse af modtagelsen skal ske straks.
 Interessen, der knytter sig til fusionsplanen, ligger i dens informationer  

 og dermed i dens offentliggørelse, ikke i afsendelsen af planen, hvilket  

 illustreres af den foreliggende sag, hvor den valgte fremgangsmåde har  

 indebåret, at andre har fået kendskab til planen to dage før den modtages i  

 styrelsen.
I overensstemmelse med de af styrelsen anførte synspunkter har det stedse  

 været styrelsens praksis, ved administration af anpartsselskabslovens § 103  

 d, at anse modtagelsen af fusionsplanen som afgørende for afbrydelsen af  

 fristen, således at planen kun bekendtgøres, hvis den er modtaget i styrelsen  

 før eller samtidig med månedsfristens udløb.
Dette svarer til den praksis,  

 der følges i forbindelse med lovens krav om indgivelse af anmeldelser, hvor  

 en anmeldelse kun anses som rettidig, hvis den er modtaget inden en måned  

 efter ændringen.« Ankenævnet udtalte:
Anpartsselskabslovens § 103 d, stk. 1, 1. punktum, må forstås således, at  

 rettidig indsendelse kun er sket, hvis den pågældende meddelelse er modtaget  

 i styrelsen inden fristens udløb.
Denne fortolkning er i overensstemmelse  

 med, hvad der i almindelighed antages at gælde ved tilsvarende fristregler,  

 og er den fortolkning, som generelt giver den sikreste fastlæggelse af  

 fristens afbrydelse.
 Da fusionsplanen i det foreliggende tilfælde først er modtaget i styrelsen  

 efter fristens udløb, har Erhvervs- og Selskabsstyrelsen med rette afvist at  

 bekendtgøre den.
 Ankenævnet stadfæster derfor den påklagede afgørelse.
