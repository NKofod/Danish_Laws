Betænkning afgivet af Social- og Ældreudvalget den 9. december  2021 Betænkning over Forslag til lov om ændring af lov om retssikkerhed og administration på det sociale område og sundhedsloven (Udveksling af visse oplysninger mellem kommuner og sundhedssektoren for at sikre bedre sammenhængende behandling og omsorg for borgerne) [af social- og ældreministeren (Astrid Krag)]:
1. Ændringsforslag Social- og ældreministeren har stillet 2 ændringsforslag til lovforslaget.
2. Indstillinger Et flertal i udvalget (udvalget med undtagelse af NB) indstiller lovforslaget til vedtagelse med de stillede ændringsforslag.
 Et mindretal i udvalget (NB) vil ved 2. behandling redegøre for sin indstilling til lovforslaget og de stillede ændringsforslag.
 Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin  havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Dansk Folkeparti Dansk Folkepartis medlemmer af udvalget bemærker, at hensigten med lovforslaget er at forbedre koordinationen mellem sundhedssektoren og kommunerne til gavn for borgerne.
 For DF er det vigtigt at sikre sammenhængen for borgeren, så ingen tabes mellem to stole, når vedkommende både har et forløb i sundhedsvæsnet og er tilknyttet sociale tilbud.
Derfor er det også positivt, at forslaget har fokus på en forbedring af de eksisterende muligheder for at udveksle beskeder mellem sygehus og kommune, når borgeren har ophold på et midlertidigt eller længerevarende botilbud efter servicelovens §§ 107 og 108. Dertil kommer, at sygehusadvis også vil kunne bruges, når der er tale akutte ambulante behandlinger.
Det er væsentligt, fordi det i dag er muligt at modtage behandling på sygehuset i op til 72 timer uden at være indlagt.
DF bakker op om, at en aftale vedrørende en række af de ydelser, som særlig ydes til ældre efter serviceloven, også vil blive omfattet af sundhedssektorens system, så det er muligt at få et overblik over borgerens aftaler i aftaleoversigten, også når der f.eks. er tale om hjemmehjælp.
Det vil gøre det nemmere at undgå dobbeltbookinger og sikre, at forløbet hænger sammen for borgeren.
Når man indfører en mulighed for, at myndigheder kan indhente oplysninger om borgerne, er det vigtigt, at der også er en mulighed for at kunne frabede sig indhentningen, og at borgeren er klar over muligheden for at frabede sig indhentningen.
En sådan mulighed får borgeren med forslaget.
 DF kan derfor stemme for forslaget.
4. Ændringsforslag med bemærkninger Ændringsforslag Til § 3 Af social- og ældreministeren, tiltrådt af et flertal (udvalget med undtagelse af NB):
 1) Ordet »Loven« ændres til: »§ 1, nr. 1,«.
[Konsekvens af foreslået udskydelse af ikrafttrædelse af lovforslagets del om aftaleoversigten] 2) Som stk. 2 indsættes:
»Stk. 2. § 1, nr. 2, og § 2 træder i kraft den 1. marts 2022.« [Udskudt ikrafttrædelse af lovforslagets del om aftaleoversigten] Bemærkninger Til nr. 1 og 2 Med ændringsforslaget foreslås det, at ikrafttrædelsestidspunktet for de i lovforslagets § 1, nr. 2, og § 2 foreslåede ændringer, der vedrører aftaleoversigten, udskydes til den 1. marts 2022. Forslaget er begrundet i forsinket færdiggørelse af den it-mæssige understøttelse af aftaleoversigten.
5. Udvalgsarbejdet Lovforslaget blev fremsat den 10. november 2021 og var til 1. behandling den 25. november 2021. Lovforslaget blev efter 1. behandling henvist til behandling i Social- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og social- og ældreministeren sendte den 18. juni 2021 dette udkast til udvalget, jf.
SOU alm. del  bilag 310, folketingsåret 2020-21. Den 10. november 2021 sendte social- og ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til social- og ældreministeren til skriftlig besvarelse, som ministeren har besvaret.
Birgitte Vind (S) Alexander Grandt (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Kim Aas (S) Rasmus Stoklund (S) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Christina Thorholm (RV) Susan Kronborg (RV) Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Stén Knuth (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Marie Krarup (DF) Brigitte Klintskov Jerkel (KF) Mette Abildgaard (KF) Mette Thiesen (NB) Ole Birk Olesen (LA) Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
