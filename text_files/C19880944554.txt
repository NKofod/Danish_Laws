Ikrafttræden af den nye folketingsvalglov - ændrede regler om  

 optagelse på folketingsvalglisten af ansatte i udenrigstjenesten mfl.  

  (Til alle kommunalbestyrelser) Den 1. juli 1988 træder den nye lov om valg til Folketinget i kraft (lov  

 nr. 271 af 13. maj 1987). I forhold til den hidtil gældende folketingsvalglov  

 - lovbekendtgørelse nr. 418 af 22. september 1980 med senere ændringer -  

 indeholder den nye lov en række ændringer i reglerne om forberedelse og  

 gennemførelse af folketingsvalg.
Indenrigsministeriet vil senere udsende en  

 udførlig redegørelse om disse ændringer, herunder om de nye bekendtgørelser,  

 cirkulærer mv., der skal træde i stedet for dem, der er udstedt efter den  

 hidtil gældende lov.
Herudover indeholder den nye lov enkelte ændringer, der også har  

 betydning, når der ikke afholdes folketingsvalg.
Det drejer sig om reglerne  

 om optagelse på folketingsvalglisten af personer, der er ansat i den danske  

 stat og beordret til tjeneste uden for riget (ansatte i udenrigstjenesten  

 mfl.).
Efter den nye lov skal disse personer - ligesom andre personer, der har  

 valgret uanset ophold i udlandet - optages på valglisten i den kommune, hvor  

 de sidst har været tilmeldt folkeregistret.
Hidtil er de ansatte i  

 udenrigstjenesten mfl. blevet optaget på valglisten i Københavns Kommune.
Indenrigsministeriet har derfor fastsat nye regler om optagelse på  

 valglisten af personer, der har valgret uanset ophold i udlandet, jf.  

 vedlagte fotokopi af - bekendtgørelse af 23. juni 1988 om optagelse på folketingsvalglisten af  

 personer, der har valgret uanset ophold i udlandet (optages i Lovtidende den  

 30. juni 1988) og - cirkulære af 23. juni 1988 om behandling mv. af ansøgninger om optagelse  

 på folketingsvalglisten af personer, der har valgret uanset ophold i udlandet hvortil der henvises.
 Såvel bekendtgørelsen som cirkulæret træder i kraft 1. juli 1988.
 Fra Indenrigsministeriet, Afdelingen for Personregistrering, vil  

 folkeregistrene modtage en CPR-meddelelse, hvori den nærmere fremgangsmåde  

 ved indberetning af valgretsdato mv. til CPR er angivet.
 Et antal særtryk af bekendtgørelsen og cirkulæret vil senere blive  

 tilsendt kommunalbestyrelsen via Schultz Bogtrykkeri.
