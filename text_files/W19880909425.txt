Ankestyrelsens principafgørelse O-37-88 om leddegigt - undervisning - uddannelse - hjælpemiddel - bil Resume:
 Der blev givet støtte til køb af bil til en 22-årig ansøger, der modtog invalidtetsydelse på grund af følger efter udtalt leddegigt i barnealderen.
Ansøgeren havde deforme led, og gangen var vraltende med stive knæ og meget lidt afvikling af fodleddene.
Hun havde indenfor det sidste år været sygemeldt i længere tid på grund af smerter og væskeansamlinger i knæleddene.
Hun kunne gå 1 km i godt vejr.
Ud over kørsel til arbejdsstedet, der lå ca. 400 meter væk, og hvor ansøger var elev med støtte i henhold til bistandslovens § 42, skulle bilen bruges i forbindelse med fritidsundervisning 2 gange ugentligt.
Ankestyrelsen lagde ved afgørelsen vægt på, at der skønnedes at være kørselsbehov i forbindelse med undervisning og uddannelse og i andre sociale sammenhænge samt, at der fandtes at foreligge et skånebehov Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 58 Sagsfremstilling:
 En ansøger, født 1965, der modtog invaliditetsydelse, søgte i august 1985 om støtte til køb af bil.
 Ansøgeren led af følgerne efter udtalt leddegigt i barnealderen med deforme led.
Ifølge de lægelige oplysninger var ansøgerens gang vraltende med stive knæ og meget lidt afvikling af fodleddene.
Muskulaturen i benene var noget atrofisk, og der var hævelse af knæleddene.
Ansøgeren havde i 1987 været sygemeldt i ca. 2 måneder og delvis sygemeldt i yderligere 2 måneder på grund af smerter og væskeansamlinger i knæleddene.
 Ansøgeren begyndte pr. 1. januar 1986 som elev i en kommune med støtte i henhold til bistandslovens § 42.
 Ansøgeren havde på ansøgningstidspunktet ca. 400 m til det sted, hvor hun for tiden var under uddannelse.
Ansøgeren kunne gå 1 km og cykle i godt vejr, men ikke når det var glat eller blæste.
Der var 100 m til nærmeste busstoppested.
 Udover kørsel til arbejde skulle bilen anvendes i forbindelse med bl.a. fritidsundervisning 2 gange ugentligt.
Revaiderings- og pensionsnævnet meddelte afslag på støtte til køb af bil.
Nævnet begrundede sin afgørelse med, at ansøgerens evne til at færdes ikke var nedsat i det omfang loven krævede.
 Sagen blev anket af ansøgeren.
Social- og sundhedsforvaltningen oplyste, at ansøgeren gennem de sidste ca. 2 år ikke havde været i stand til at cykle som følge af problemer med især knæled samt morgenstivhed.
Hun anvendte i stedet taxa eller blev kørt af sin fader.
 Afgørelse:
 På baggrund af oplysningerne om ansøgerens helbredsmæssige og øvrige forhold skønner Ankestyrelsen, at ansøgeren opfylder betingelserne for støtte til køb af bil.
Ankestyrelsen ændrer således revaliderings- og pensionsnævnets afgørelse.
Nævnet vil herefter give ansøgeren tilsagn om støtte på sædvanlige vilkår efter bekendtgørelsens regler.
 Ankestyrelsen har ved afgørelsen særlig lagt vægt på, at der skønnes at være kørselsbehov i forbindelse med undervisning og uddannelse og i andre sociale sammenhænge, samt at der findes at foreligge et skånebehov.
