 Fundet, at en manglende skriftlig naboorientering ikke burde medføre  

 en dispensations ugyldighed, da naboen på anden vis havde haft kendskab til  

 byggearbejdet og som følge heraf havde fremsat sine bemærkninger til  

 kommunalbestyrelsen.
 Byggestyrelsen har i dag skrevet følgende til landsretssagfører Erik  

 Rasmussen, Frederiksholms Kanal 2, 1220 København K:
 Byggelovsklage vedr. matr.nr. 13 cm, Farum by.
 I skrivelse af 29. juni 1982 fremsendte byggestyrelsen Frederiksborg  

 amtsråds udtalelse af 25. juni 1982 i ovennævnte klagesag.
De har siden ved skrivelse af 28. juli 1982 fremsendt en skitse over  

 forholdene på stedet vedhæftet 9 fotografier.
Endvidere har De i denne og  

 senere skrivelse af 2. september 1982 oplyst, at der i forbindelse med en  

 opmåling af det omhandlede skel ved landinspektør Krog er konstateret en  

 gammel fejl ved skelafsætningen, idet den korrekte skellinie ligger tættere  

 på Deres klients bygninger end tidligere antaget og ligger nedenfor skræntens  

 kant.
 Det fremgår af sagen, at Farum kommune den 16. oktober 1981 meddelte Deres  

 klient dispensation fra bygningsreglementets kap. 3.2.3., stk. 4 a, om  

 bygningslængde nærmere naboskel end 2,5 m til bibeholdelse af en carport,  

 opført uden tilladelse i forlængelse af eksisterende udbygning.
 Dispensationen til bibeholdelse af carporten blev meddelt på betingelse  

 af, at skråningstoppen mod naboskel sikres holdt o,5 m på egen grund, til  

 eventuel etablering af fælleshegn.
 Det er endvidere oplyst, at der i forbindelse med opførelse af carporten  

 er sket afgravning af terrænet langs vestskellet, og at skråningens top på  

 grund af den ringe skelafstand i forbindelse med højdeforskel på ca. 3 m er  

 rykket ind på naboens areal.
I Deres klageskrivelse af 2. juni 1982 henviser De til Deres skrivelse af  

 12. november 1981 til Frederiksborg amtsråd, hvori De gør gældende, at  

 kommunen ikke har hjemmel til at gøre dispensationen afhængig af den nævnte  

 betingelse, samt at betingelsen er urimelig og vil medføre videregående  

 betydelige følger for Deres klient.
Endvidere anfører De, at kommunen ved  

 fastsættelsen af den nævnte betingelse varetager andre interesser end de, som  

 det i medfør af byggeloven og bygningsreglementet påhviler kommunen at  

 varetage.
 I byggestyrelsens skrivelse af 8. juni 1982 tog man forbehold med hensyn  

 til, om Deres klage kunne tages op til behandling, idet amtsrådets afgørelser  

 efter byggelovens § 23 kun kan påklages til byggestyrelsen, hvis afgørelsen  

 omfatter spørgsmål om forståelse af byggeloven eller af en bestemmelse  

 fastsat i medfør af denne lov.
I den anledning skal byggestyrelsen meddele, at Farum kommune ved  

 meddelelsen af dispensation den 16. oktober 1981 fra bygningsreglementets  

 bestemmelser om bebyggelses afstand til naboskel ikke har overholdt  

 bestemmelserne i byggelovens § 22, stk. 2, om naboorientering, idet kommunen  

 ikke skriftligt har oplyst Deres nabo om, hvortil der søgtes dispensation, og  

 om, at eventuelle bemærkninger kunne fremsendes inden 2 uger.
Man skal i den  

 forbindelse gøre opmærksom på, at kravet om naboorientering i § 22, stk. 2,  

 omfatter orientering af naboejendommes ejere, også hvor nabogrunden er  

 ubebygget.
Naboorienteringen er en betingelse for at meddele dispensation efter § 22,  

 stk. 2. Byggestyrelsen anser normalt manglende naboorientering for en sådan  

 mangel ved afgørelsen, at denne må anses for ugyldig.
I tilfælde, hvor naboen  

 på anden vis har haft kendskab til forholdet og som følge heraf har meddelt  

 kommunalbestyrelsen sine bemærkninger, inden kommunalbestyrelsen har truffet  

 afgørelse i dispensationssagen, har byggestyrelsen dog fundet, at  

 naboorienteringens formål måtte anses for opfyldt på trods af  

 tilsidesættelsen af § 22, stk. 2, og at manglen ved afgørelsen derfor ikke  

 burde medføre ugyldighed.
Under hensyn til dispensationssagens forløb, herunder den førte  

 korrespondance samt den afholdte besigtigelse, hvor Deres nabo gennem sine  

 repræsentanter har haft mulighed for at fremføre sine bemærkninger, inden  

 dispensationen blev meddelt, finder byggestyrelsen, at naboorienteringens  

 formål i det foreliggende tilfælde må anses for opfyldt.
Den manglende  

 skriftlige naboorientering findes således ikke at burde medføre  

 dispensationens ugyldighed.
 Endvidere skal byggestyrelsen meddele, at dispensationer fra  

 byggelovgivningen kan meddeles på betingelser, jfr. i øvrigt byggelovens §  

 27, når der er den fornødne sammenhæng mellem den meddelte dispensation og  

 betingelserne.
Da carportens placering ifølge det oplyste har medført afgravning af  

 terrænet mod naboskel, finder byggestyrelsen, at Farum kommune har kunnet  

 betinge den meddelte dispensation fra bygningsreglementets bestemmelser om  

 bebyggelsens afstand til naboskel af, at nabogrunden sikres mod nedskridning.  

 Såfremt afgravningen også omfatter nabogrunden, må der tillige her kunne  

 kræves retablering af terrænet.
Derimod kan der efter byggestyrelsens  

 opfattelse ikke kræves ændring af terrænet, således at der kan placeres et  

 fælleshegn i skellet, hvis denne mulighed ikke var til stede før  

 udgravningen.
 Da afgørelsen af, om der kan meddeles dispensation, samt om, hvilke  

 foranstaltninger, der skal træffes for at hindre en eventuel nedskridning som  

 følge af afgravningen, beror på kommunalbestyrelsens skøn, har byggestyrelsen  

 ikke fundet, at byggelovens betingelser for at påklage afgørelsen i øvrigt er  

 opfyldt, og man kan herefter ikke foretage sig videre i sagen.
 ./. De indsendte fotografier vedlægges.
