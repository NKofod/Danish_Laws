Cirkulære om undersøgelse ved indførsel af animalske fødevarer m.v. med særlige restriktioner1) (Til grænsekontrollen) I henhold til kapitel 4-5, 7-9, 11-12 og 17 i bekendtgørelse om indførsel af fødevarer m.v. med særlige restriktioner (Restriktionsbekendtgørelsen) skal visse animalske fødevarer m.v. med oprindelse i eller afsendt fra Albanien, Bangladesh, Indien, Indonesien, Kina, Mexico, Myanmar (Burma) eller Thailand underkastes en særlig mistankekontrol på et grænsekontrolsted, før fødevarerne m.v. må indføres.
 I henhold til kapitel 4-5, 7 og 9 i Restriktionsbekendtgørelsen skal visse animalske fødevarer m.v. fra Albanien, Bangladesh, Indien og Kina underkastes en særlig dokumentkontrol på et grænsekontrolsted, før fødevarerne m.v. må indføres.
 I henhold til kapitel 27 i Restriktionsbekendtgørelsen skal fødevarer fra Japan underkastes en særlig kontrol for tilstedeværelse af radioaktivt jod og cæsium.
Kapitel 1 Omfang § 1. Cirkulæret omfatter den særlige dokumentkontrol af ledsageerklæringer for visse fødevarer m.v. fra Albanien, Bangladesh, Indien og Kina samt de særlige prøveudtagninger til analyse for rester af forbudte stoffer, veterinære lægemidler, kontaminanter og histamin i visse fødevarer m.v. fra Albanien, Bangladesh, Indien, Indonesien, Kina, Mexico, Myanmar (Burma) og Thailand.
 Stk. 2. Cirkulæret omfatter endvidere kontrol af animalske fødevarer fra Japan for tilstedeværelse af radioaktivt jod og cæsium, som anført i Kommissionens gennemførelsesforordning (EU) nr. 961/2011 om særlige importbetingelser for foder og fødevarer, der har oprindelse i eller er afsendt fra Japan efter ulykken på atomkraftværket i Fukushima, og om ophævelse af forordning (EU) nr. 297/2011.
 Stk. 3. Med hensyn til kontrol af ikke-animalske fødevarer med oprindelse i eller afsendt fra Japan henvises til reglerne herom i Kommissionens gennemførelsesforordning (EU) nr. 961/2011, bekendtgørelse om indførsel af fødevarer m.v. med særlige restriktioner og cirkulære om kontrol ved indførsel af ikke-animalske fødevarer med særlige restriktioner.
Kapitel 2 Albanien § 2. Grænsekontrollen skal ved dokumentkontrol af partier af fisk og fiskevarer tilhørende familierne Scombridae, Clupeidae, Coryfenidae, Pomatomidae og Scombresosidae bestemt til konsum fra Albanien undersøge, at hvert parti er ledsaget af resultaterne af de foreskrevne analytiske undersøgelser, og at disse analyseresultater indeholder bevis for, at grænseværdierne for histamin i forordning (EF) nr. 2073/2005 er overholdt.
 Stk. 2. Grænsekontrollen skal udtage prøver af samtlige partier fisk og fiskevarer bestemt til konsum fra Albanien, som ikke opfylder kravene i stk. 1, til analyse for indhold af histamin.
 Stk. 3. Grænsekontrollen skal med en frekvens på 5 % udtage kontrolprøver af partier af fisk og fiskevarer tilhørende de i stk. 1 nævnte familier fra Albanien, som er ledsaget af de i stk. 1 nævnte analyseresultater, til analyse for indhold af histamin.
Kapitel 3 Bangladesh § 3. Grænsekontrollen skal ved dokumentkontrol af partier af krebsdyr til konsum fra Bangladesh undersøge, at hvert parti er ledsaget af resultaterne af de foreskrevne analytiske tests, og at disse analyseresultater indeholder bevis for, at partiet ikke indeholder chloramphenicol, tetracyklin, oxytetracyklin og chlortetracyklin, metabolitter af nitrofuraner samt malakitgrønt og krystalviolet og deres leucometabolitter i overensstemmelse med artikel 2, litra a i forordning (EF) 470/2009. CC-alfa for krystalviolet skal være specificeret i resultaterne af de foreskrevne analytiske tests.
 Stk. 2. Grænsekontrollen skal udtage prøver af samtlige partier krebsdyr til konsum fra Bangladesh, som ikke er ledsaget af resultaterne af de i stk. 1 nævnte analytiske tests, til laboratorieanalyse for indhold af chloramphenicol, tetracyklin, oxytetracyklin og chlortetracyklin, metabolitter af nitrofuraner samt malakitgrønt og krystalviolet og deres leucometabolitter.
 Stk. 3. Grænsekontrollen skal endvidere udtage prøver af samtlige partier krebsdyr til konsum fra Bangladesh, hvor CC-alfa for krystalviolet ikke er specificeret i resultaterne af de foreskrevne analytiske tests, jf. stk. 1, til laboratorieanalyse for indhold af krystalviolet og leuko-krystalviolet.
 Stk. 4. Grænsekontrollen skal med en frekvens på mindst 5 % udtage kontrolprøver af partier med krebsdyr til konsum fra Bangladesh, som opfylder kravene i stk. 1, til laboratorieanalyse for indhold af restkoncentrationer af farmakologisk virksomme stoffer som defineret i artikel 2, litra a i forordning (EF) 470/2009, navnlig af chloramphenicol, tetracyklin, oxytetracyklin og chlortetracyklin samt metabolitter af nitrofuraner.
Indien § 4. Grænsekontrollen skal ved dokumentkontrol af partier af akvakulturprodukter bestemt til konsum fra Indien undersøge, at hvert parti er ledsaget af resultaterne af en analytisk test, og at disse analyseresultater indeholder bevis for, at partiet ikke indeholder chloramphenicol, tetracyklin, oxytetracyklin, chlortetracyklin og metabolitter af nitrofuraner i overensstemmelse med beslutning 2002/657/EF.
 Stk. 2. Grænsekontrollen skal udtage prøver af samtlige partier akvakulturprodukter bestemt til konsum fra Indien, som ikke opfylder kravene i stk. 1, til laboratorieanalyse for indhold af chloramphenicol, tetracyklin, oxytetracyklin, chlortetracyklin og metabolitter af nitrofuraner.
 Stk. 3. Grænsekontrollen skal med en frekvens på mindst 20 % udtage kontrolprøver af partier med akvakulturprodukter bestemt til konsum fra Indien, som er ledsaget af de i stk. 1 nævnte analyseresultater, til laboratorieanalyse for indhold af restkoncentrationer af farmakologisk virksomme stoffer som defineret i artikel 2, litra a i forordning (EF) 470/2009, navnlig af chloramphenicol, tetracyklin, oxytetracyklin, chlortetracyklin og metabolitter af nitrofuraner.
Kapitel 5 Indonesien § 5. Grænsekontrollen skal udtage prøver af mindst 20 % af partier af akvakulturprodukter fra Indonesien bestemt til konsum til laboratorieanalyser for indhold af:
1) Chloramphenicol, 2) nitrofuraner og deres metabolitter, og 3) tetracykliner (som minimum tetracyklin, oxytetracyklin og chlortetracyklin).
Kapitel 6 Japan § 6. Grænsekontrollen skal foretage kontrol af animalske fødevarer med oprindelse i eller afsendt fra Japan i overensstemmelse med bestemmelserne i artikel 5 i gennemførelsesforordning (EU) nr. 961/2011.
Kapitel 7 Kina § 7. Grænsekontrollen skal ved dokumentkontrol af fødevarepartier med oprindelse i eller afsendt fra Kina undersøge, at hvert parti af følgende fødevarer m.v. er ledsaget af en original erklæring fra de kompetente kinesiske myndigheder:
1) Akvakulturprodukter, 2) pillede eller forarbejdede rejer, 3) krebs af arten Procambrus clarkii, der er fanget i naturligt ferskvand ved fiskeri, 4) tarme hidrørende fra får, geder eller svin, 5) fjerkrækødprodukter, 6) ægprodukter, 7) kaninkød, 8) honning, og 9) gelée royale.
Stk. 2. Erklæringerne fra de kompetente kinesiske myndigheder skal indeholde garantier for, at hvert parti inden eksporten til EU er blevet underkastet en kemisk analyse for at sikre, at de pågældende fødevarer m.v. ikke frembyder nogen risiko for menneskers sundhed, og at analyseresultater for rester af chloramphenicol, nitrofuraner og deres metabolitter viser, at partiet ikke indeholder nogen af disse stoffer.
Resultaterne af de kemiske analyser skal være anført i erklæringen.
Stk. 3. Ud over stk. 2 skal hvert parti akvakulturprodukter ledsages af en erklæring fra de kompetente kinesiske myndigheder hvoraf det fremgår, at partiet inden eksporten til EU er blevet underkastet en kemisk analyse for at sikre, at partiet ikke indeholder malakitgrønt og krystalviolet og deres metabolitter.
Resultaterne af de kemiske analyser skal være anført i erklæringen.
CC-alfa for krystalviolet skal være specificeret i erklæringen fra de kompetente kinesiske myndigheder.
Stk. 4. Grænsedyrlægen træffer afgørelse om, at partier af de i stk. 1 nævnte fødevarer m.v., som ikke er ledsaget af den foreskrevne erklæring, ikke må indføres.
Grænsedyrlægen giver importøren et påbud i henhold til § 19, stk. 1, i bekendtgørelse om veterinærkontrol ved indførsel af animalske fødevarer m.v. (Veterinærkontrolbekendtgørelsen).
 Stk. 5. Grænsekontrollen kan meddele importøren en frist til at fremskaffe en erstatningserklæring, hvis den ledsagende erklæring ikke opfylder kravene i § 12, stk. 3, i Restriktionsbekendtgørelsen.
 Stk. 6. Grænsekontrollen skal med en frekvens på 5 % udtage kontrolprøver af partier af de i stk. 1 nævnte fødevarer m.v. fra Kina, som er ledsaget af den foreskrevne myndighedserklæring, til analyse for indhold af chloramphenicol, nitrofuraner og deres metabolitter.
 Stk. 7. Grænsekontrollen skal endvidere med en frekvens på 5 % udtage kontrolprøver af partier af akvakulturprodukter fra Kina, som er ledsaget af den foreskrevne myndighedserklæring, til analyse for indhold af malakitgrønt og krystalviolet og deres metabolitter.
 Stk. 8. Grænsekontrollen skal udtage prøver af alle partier med akvakulturprodukter til laboratorieanalyse for indhold af krystalviolet, hvis CC-alfa for krystalviolet ikke er specificeret i den i stk. 3 anførte erklæring fra de kompetente kinesiske myndigheder.
 § 8. Grænsekontrollen skal foretage dokumentkontrol af samtlige partier med sammensatte produkter med oprindelse i eller afsendt fra Kina, som indeholder mælk, mælkeprodukter, soja eller sojaprodukter, der er bestemt til anvendelse som fødevare eller foder.
Stk. 2. Grænsekontrollen skal foretage identitetskontrol og fysisk kontrol samt udtage prøver af mindst 20 % af partier med sammensatte produkter med oprindelse i eller afsendt fra Kina, som indeholder mælk, mælkeprodukter, soja eller sojaprodukter, der er bestemt til anvendelse som fødevare eller foder.
Udtagne prøver skal underkastes laboratorieundersøgelse for indhold af melamin.
 Stk. 3. Stk. 1 og 2 gælder ikke for sammensatte produkter med oprindelse i eller afsendt fra Kina, som indeholder mælk, mælkeprodukter, soja eller sojaprodukter bestemt til særlig ernæring for spædbørn eller småbørn, jf. direktiv 89/398/EF, idet sådanne produkter er omfattet af et importforbud.
Kapitel 8 Mexico § 9. Grænsekontrollen skal udtage prøver af samtlige partier af fersk kød og kødprodukter af dyr af hestefamilien med oprindelse i eller afsendt fra Mexico til laboratorieundersøgelse for indhold af stoffer med hormonal virkning og beta-agonister, der anvendes som vækstfremmere.
Kapitel 9 Myanmar (Burma) § 10. Grænsekontrollen skal udtage prøver af samtlige partier af krebsdyr og fødevarer m.v. fremstillet af eller med krebsdyr med oprindelse i eller afsendt fra Myanmar (Burma) til laboratorieundersøgelse for indhold af chloramphenicol.
Kapitel 10 Thailand § 11. Grænsekontrollen skal udtage prøver af:
1) Samtlige partier af krebsdyr og fødevarer m.v. fremstillet af eller med krebsdyr med oprindelse i eller afsendt fra Thailand, og som er ledsaget af et sundhedscertifikat udstedt før den 21. september 2002, til laboratorieundersøgelse for indhold af nitrofuraner og deres metabolitter, og 2) samtlige partier af fjerkrækød og fødevarer m.v. fremstillet af eller med fjerkrækød med oprindelse i eller afsendt fra Thailand, og som er ledsaget af et sundhedscertifikat udstedt før den 21. september 2002, til laboratorieundersøgelse for indhold af nitroimidazoler samt nitrofuraner og deres metabolitter.
Kapitel 11 Beslaglæggelse § 12. Prøver, der udtages i henhold til dette cirkulære, bortset fra de i § 2, stk. 3, § 3, stk. 4, og § 7, stk. 6 og 7 nævnte prøver, er mistankeprøver.
 Stk. 2. Partier, hvoraf der er udtaget mistankeprøver skal tilbageholdes på grænsekontrolstedet eller, hvis dette ikke er muligt, på et af grænsedyrlægen anvist lager, der er autoriseret eller registreret til oplagring af de pågældende fødevarer m.v., og som er beliggende i samme fødevareafdeling som grænsekontrolstedet.
Stk. 3. Beslaglagte fødevarer m.v. skal oplagres fysisk adskilt fra andre fødevarer m.v.
Det anviste lager må ikke være bestemmelseslageret eller ejes af den ansvarlige for partiet.
Anvisningen af lageret og den faktiske beslaglæggelse aftales med den fødevareafdeling, som fører tilsyn med lageret.
Partiet er under beslag, indtil grænsedyrlægen frigiver partiet eller træffer afgørelse om returnering.
Kapitel 12 Udtagning og forsendelse af prøver § 13. Grænsekontrollen skal, ved prøveudtagning af emballerede fødevarer m.v. med pakninger på højst 1 kg, udtage ubrudte pakninger.
Af partier med pakninger på over 1 kg udtages prøver på 200 gram, så vidt muligt i ét stykke.
Antallet af udtagne prøver pr. parti med emballerede fødevarer m.v. skal ske i overensstemmelse med skemaet gengivet i bilag 1, medmindre andet specifikt er anført i CKL-projektbeskrivelsen for den pågældende analyse.
Stk. 2. Grænsekontrollen skal ved prøveudtagning af ikke-emballerede fødevarer m.v. udtage mindst 13 prøver af hvert parti, medmindre andet specifikt er anført i CKL-projektbeskrivelsen for den pågældende analyse.
Hver af de 13 prøver skal være på mindst 200 gram, og så vidt muligt i ét stykke.
 Stk. 3. CKL-projektet for tungmetalanalyser foreskriver, at prøverne skal udtages i henhold til prøveudtagningsproceduren i forordning (EF) nr. 333/2007.
Stk. 4. Prøver, udtaget efter stk. 1 eller 2, skal være repræsentative for hele partiet.
Der skal udtages mindst en prøve af hvert lot i partiet.
 Stk. 5. Hver enkelt prøveemballage skal mærkes entydigt.
 § 14. Hver enkelt prøve, skal sendes i hver sin prøveemballage til Fødevarestyrelsen, Laboratoriet, Afdeling for Kemiske Fødevareforureninger, Søndervang 4, 4100 Ringsted, jf. dog stk. 2-3.
Stk. 2. Prøver af de i § 3, stk. 2 og 3 samt § 7, stk. 7 og 8 nævnte fødevarer m.v. skal desuden sendes til Veterinary Residues Laboratory, att.: Mr.
Brian Clifton, LGC, Queens Road, Teddington, UK, TW11 OLY, for undersøgelse for malakitgrønt og krystalviolet og deres metabolitter.
Hver prøve skal sendes i hver sin prøveemballage.
Stk. 3. Prøver af de i § 6, stk. 1 nævnte fødevarer skal sendes til Afdeling for Stråleforskning, att.. Sven P.
Nielsen, Bygning 204, Frederiksborgvej 399, Risø, 4000 Roskilde, jf. projekt nummer 2008-20-64-00876.
Stk. 4. Prøverne skal fremsendes til laboratoriet hurtigst muligt og senest dagen efter prøveudtagningen.
Prøver skal fremsendes i isolerede kølekasser med fryseelementer således, at frosne prøver ikke optøs og kølevarers temperatur ikke overstiger det maksimalt tilladte.
Ved længere tids opbevaring i kølekasser skal disse ledsages af temperaturloggere subsidiært skal prøverne nedfryses.
 Stk. 5. Grænsekontrollen skal udfylde et udtagningsskema i overensstemmelse med den i bilag 2 viste model.
 Stk. 6. Grænsekontrollen skal dog for de i stk. 2 nævnte prøver udfylde et udtagningsskema i overensstemmelse med den i bilag 3 viste model.
 Stk. 7. En kopi af side 1 af de i stk. 5-6 nævnte udtagningsskemaer skal ledsage prøven til laboratoriet, mens originalen af udtagningsskemaet (side 1 og 2) opbevares på grænsekontrolstedet.
Kapitel 13 Grænsekontrollens afgørelse § 15. Grænsedyrlægen skal træffe afgørelse om, at et parti ikke må indføres, hvis resultaterne af de omhandlede analyser betragtes som endelige og viser, at der er fundet følgende stoffer eller miljøforureninger, som overskrider grænseværdierne:
1) chloramphenicol, 2) histamin, 3) krystalviolet eller deres metabolitter, 4) malakitgrønt eller deres metabolitter, 5) melamin (> 2,5 mg/kg) 6) nitrofuraner eller deres metabolitter, 7) nitroimidazoler, 8) tetracyklin, oxytetracyklin eller chlortetracyklin, 9) radioaktivt jod eller cæsium, jf. maksimalgrænseværdierne fastsat i bilag II i gennemførelsesforordning (EU) nr. 961/2011, eller 10) stoffer med hormonal virkning og beta-agonister, der anvendes som vækstfremmere.
 Stk. 2. Grænsedyrlægen giver importøren et påbud, jf. § 19 i bekendtgørelse om veterinærkontrol ved indførsel af animalske fødevarer.
 § 16. Grænsekontrollen skal påbyde et parti animalske fødevarer med oprindelse i eller afsendt fra Japan returneret eller destrueret, hvis partiet ikke er ledsaget af de i bilag I til gennemførelsesforordning (EU) nr. 961/2011 omhandlede dokumenter, jf. dog stk. 2.
 Stk. 2. Grænsekontrollen kan give den ansvarlige for partiet mulighed for at fremskaffe manglende dokumenter inden for en fastsat tidsfrist.
Kapitel 14 Indberetning § 17. Grænsekontrollen skal månedligt indberette samtlige resultater af laboratorieanalyser af animalske fødevarer m.v. omfattet af denne bekendtgørelse.
Der skal indsendes en indberetning pr. grænsekontrolsted og tilhørende inspektionscenter.
Indberetningen skal ske i overensstemmelse med bestemmelserne om månedlig indberetning af analyseresultater i cirkulære om veterinærkontrol ved indførsel af animalske produkter m.v. fra tredjelande.
 § 18. Grænsekontrollen skal, ud over den i § 17 nævnte månedlige indberetning, hvert kvartal indberette resultaterne af de i:
 1) § 3, stk. 2-4 omhandlede laboratorieanalyser af krebsdyr til konsum fra Bangladesh.
 2) § 4, stk. 2 og 3 omhandlede laboratorieanalyser af akvakulturprodukter bestemt til konsum fra Indien.
 Stk. 2. De i stk. 1 nævnte indberetninger skal sendes til »3kontor@fvst.dk« senest den 10. arbejdsdag i den måned, der følger efter hvert kvartal, dvs. april, juli, oktober og januar.
 § 19. Grænsekontrollen skal, ud over den i § 17 nævnte månedlige indberetning, hver 14. dag indberette favorable resultater af de i § 8, stk. 2 omhandlede laboratorieundersøgelser af sammensatte produkter med oprindelse i eller afsendt fra Kina, som indeholder mælk, mælkeprodukter, soja eller sojaprodukter, der er bestemt til anvendelse som fødevare eller foder, fra de forgangne to uger.
 Stk. 2. De i stk. 1 nævnte indberetninger skal sendes til »3kontor@fvst.dk« senest den 5. arbejdsdag, der følger efter udløbet af hver 14. dages periode.
 § 20. Grænsekontrollen skal straks orientere »3kontor@fvst.dk«, hvis CC alfa for krystalviolet i analyserapporterne for krebsdyr fra Bangladesh er angivet til anden værdi end »0,5 CC Alfa«.
Kapitel 15 Ikrafttrædelsesbestemmelser § 21. Cirkulæret træder i kraft den 20. januar 2012.
 Stk. 2. Samtidig ophæves cirkulære nr. 9282 af 13. juli 2011 om undersøgelse ved indførsel af animalske fødevarer m.v. med særlige restriktioner.
Fødevarestyrelsen, den 18. januar 2012 Charlotte Vilstrup Bilag 1 Prøveudtagningsplan for emballerede fødevarer m.v.
+++Bilag+++Bilag 2 Model af prøveudtagningsskema for visse fødevarer m.v. fra Albanien, Bangladesh, Indien, Indonesien, Kina, Mexico, Myanmar (Burma) og Thailand Bilag 3 Model Sample Form regarding Crustaceans from Bangladesh and Aquaculture Products from China 1) Cirkulæret indeholder bestemmelser, der gennemfører følgende EU-retsakter eller dele af disse: Kommissionens beslutning 2002/249/EF af 27. marts 2002 om beskyttelsesforanstaltninger over for akvakulturprodukter til konsum importeret fra Myanmar, EF-Tidende 2002, nr.
L 84, side 73, Kommissionens beslutning 2002/251/EF af 27. marts 2002 om beskyttelsesforanstaltninger over for fjerkrækød og visse fiskerivarer og akvakulturprodukter til konsum importeret fra Thailand, EF-Tidende 2002, nr.
L 84, side 77, senest ændret ved Kommissionens beslutning 2003/895/EF af 19. december 2003, EF-Tidende 2003, nr.
L 333, side 92, Kommissionens beslutning 2002/994/EF af 20. december 2002 om beskyttelsesforanstaltninger over for animalske produkter importeret fra Kina, EF-Tidende 2002, nr.
L 348, side 154, senest ændret ved Kommissionens beslutning 2009/799/EF af 29. oktober 2009, EF-Tidende 2009, nr.
L 285, side 42, Kommissionens beslutning 2006/27/EF af 16. januar 2006 om særlige betingelser for kød og kødprodukter af dyr af hestefamilien importeret fra Mexico og bestemt til konsum, EF-Tidende 2005, nr.
L 19, side 30, Kommissionens beslutning 2007/642/EF af 4. oktober 2007 om beredskabsforanstaltninger vedrørende fiskevarer importeret fra Albanien bestemt til konsum, EF-Tidende 2007, nr.
L 260, side 21, Kommissionens beslutning 2008/630/EF af 24. juli 2008 om beredskabsforanstaltninger vedrørende krebsdyr til konsum importeret fra Bangladesh, EF-Tidende 2008, nr.
L 205, side 49, senest ændret ved Kommissionens gennemførelsesafgørelse 2011/742/EU af 15. november 2011, EU-Tidende 2011, nr.
L 297, side 68, Kommissionens afgørelse 2010/220/EU af 16. april 2010 om beredskabsforanstaltninger vedrørende sendinger af akvakulturprodukter importeret fra Indonesien og bestemt til konsum, EU-Tidende 2010, nr.
L 97, side 17, og Kommissionens afgørelse 2010/381/EU af 8. juli 2010 om beredskabsforanstaltninger vedrørende sendinger af akvakulturprodukter importeret fra Indien og bestemt til konsum, EU-Tidende 2010, nr.
L 174, side 51. Cirkulæret indeholder endvidere bestemmelser, som er nødvendige for anvendelsen af Kommissionens forordning (EF) nr. 1135/2009 af 25. november 2009 om særlige importbetingelser for visse produkter, der har oprindelse i eller er afsendt fra Kina, og om ophævelse af beslutning 2008/798/EF, EU-Tidende 2009 nr.
L 311, side 35, og Kommissionens gennemførelsesforordning (EU) nr. 961/2011 af 27. september 2011 om særlige importbetingelser for foder og fødevarer, der har oprindelse i eller er afsendt fra Japan efter ulykken på atomkraftværket i Fukushima, og om ophævelse af forordning (EU) nr. 297/2011, EU-Tidende 2011, nr.
L 252, side 1015, ændret ved Kommissionens gennemførelsesforordning (EU) nr. 1371/2011 af 21. december 2011, EU-Tidende 2011, nr.
L 341, side 4144.
