Forbrugerombudsmanden udtalte på baggrund af en konkret klage, at det  

 er i strid med god markedsføringsskik at drive postordresalg fra en  

 postboksadresse.
Firmaet oplyste endvidere, at der var 30 dages returret,  

 såfremt kunden ikke var fuldt tilfreds med varen.
 Forbrugerombudsmanden henviste i den forbindelse til lov om visse  

 forbrugeraftaler § 10, stk. 2 jfr. § 11 stk. 1, hvorefter kunden har en  

 ubetinget fortrydelsesret på 7 dage, samt at oplysningerne herom skal gives i  

 henhold til Justitsministeriets bekendtgørelse og fortrydelsesret.
 Postboksadresse - fortrydelsesret.
 FO modtog flere klager over et postordrefirma, som bl.a. forhandler  

 dametasker.
I såvel brochurer som annoncemateriale var firmaet kun opført under en  

postboks-adresse.
FO udtalte, at dette ikke kunne anses for at være i  

 overensstemmelse med god markedsføringsskik.
Firmaet meddelte herefter, at  

 postvæsenet havde fået besked på at videregive et kundeservicetelefonnummer  

 til de kunder, som måtte henvende sig, men denne adresseopgivelse fandt FO  

 heller ikke tilstrækkelig.
Firmaets fulde navn, adresse og telefonnummer  

 skulle opgives såvel i brochurer som i annoncemateriale.
 Ifølge brochurer og bestillingskort var der 30 dages returret ,  

 såfremt kunden ikke var »fuldt tilfreds med taskens udseende, farve,  

 kvalitet, størrelse eller materiale«.
 FO henviste i den anledning til lov om visse forbrugeraftaler, § 10, stk.  

 2, jfr. § 11, stk. 1, hvorefter kunden har en ufravigelig ret til at  

 returnere varer købt på postordre senest ugedagen efter modtagelsen.  

 Fortrydelsesretten kunne således ikke gøres betinget af, at varen var  

 behæftet med fejl, eller at kunden på anden måde var utilfreds med det  

 leverede.
 FO udtalte endvidere, at oplysning om fortrydelsesret i henhold til  

 Justitsministeriets bekendtgørelse om fortrydelsesret, § 4, skal gives ved  

 fremsendelse af en særskilt formular med den tekst, som fremgår af  

 bekendtgørelsens bilag 4. Tilladte fravigelser, d.v.s. sådanne, som forbedrer  

 forbrugerens stilling, kan kun ske ved indføjelse i denne tekst, jfr. samme  

 bekendtgørelses § 8.
Firmaet foreslog, at oplysningerne om fortrydelsesret blev påtrykt det  

 girokort, der sendes til hver enkelt kunde.
Denne løsning fandt FO  

 utilfredsstillende, bl.a. fordi køberen ikke regner med, at et medfølgende  

 girokort indeholder oplysninger af betydning for aftalen.
FO anmodede derfor  

 om, at de nævnte oplysninger blev vedlagt varen i form af et særskilt  

 dokument eller lignende.
 I forbindelse med udtalelsen understregede FO, at den endelige vurdering  

 af, om oplysning om fortrydelsesret er givet korrekt, må foretages af  

 domstolene, f.eks. i forbindelse med spørgsmål om købeaftalens gyldighed.
