Skriftlig fremsættelse (4. oktober 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om Det Centrale Virksomhedsregister og en række andre love (Ændring af reglerne om offentliggørelse af privatadresser i CVR m.v.) (Lovforslag nr.
L 9) Lovforslagets primære formål er at skabe bedre balance mellem på den ene side hensynet til offentlighed om personer, der er registreret i Det Centrale Virksomhedsregister (CVR) og på den anden side hensynet til disse personers mulighed for at undgå offentliggørelse af deres privatadresse.
Der kan efter regeringens opfattelse være legitime grunde til, at en person ikke ønsker sin privatadresse offentliggjort i CVR.
Adressebeskyttelse i CVR kan efter gældende regler kun gives helt undtagelsesvist og i enkeltstående tilfælde, hvor et særligt beskyttelsesværdigt hensyn kan dokumenteres.
Forslaget medfører, at personer kan opnå adressebeskyttelse i CVR ved at registrere navne- og adressebeskyttelse i Det Centrale Personregister (CPR). Der er ingen betingelser for at opnå adressebeskyttelse i CPR, og beskyttelsen gælder for et år ad gangen.
Beskyttelsen vil gælde i CVR i samme periode som i CPR.
Beskyttede adresser vil fortsat blive registreret i CVR, og offentlige myndigheder vil fortsat kunne få adgang hertil.
Private brugere, der kan dokumentere et forfaldent krav eller anden retlig interesse, vil kunne få en beskyttet adresse udleveret hos en kommune mod betaling af et gebyr på op til 75 kr.
Ifølge forslaget fastsætter Erhvervsstyrelsen regler, der sikrer, at også personer uden et CPR-nummer, f.eks. en udlænding, der registrerer sig som direktør i et dansk selskab, kan få adressebeskyttelse i CVR.
Lovforslaget betyder også, at reglerne om offentliggørelse af ikke-beskyttede privatadresser ændres, så privatadresser kun opdateres og offentliggøres i 3 år efter en person sidst har været knyttet til en virksomhed i CVR.
Efter de gældende regler er privatadresser offentligt tilgængelige til evig tid, og adressen opdateres i 10 år efter en person sidst har været knyttet til en virksomhed i CVR.
Lovforslaget indeholder herudover bl.a. en ændring af reglerne om reklamebeskyttelse, så det bliver lettere at aftage og videredistribuere CVR-data om reklamebeskyttede virksomheder og en bemyndigelse til, at Erhvervsstyrelsen kan indgå aftale med skattemyndighederne om at offentliggøre oplysninger fra indkomstregisteret om antal ansatte i CVR.
Herudover indeholder forslaget en række mindre ændringer af CVR-loven samt af revisorloven og restaurationsloven.
Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
Jeg skal venligst anmode Tinget om, at lovforslaget vedtages senest fire uger før den 1. januar 2018, hvor det foreslås, at forslaget skal træde i kraft.
