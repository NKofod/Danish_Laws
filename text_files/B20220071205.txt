Bekendtgørelse om tilskud til individuelle varmepumper ved skrotning af olie- eller gasfyr (Skrotningsordningen)1) I medfør af § 2 a, § 7, stk. 2 og 3, § 9, stk. 4, § 19, § 21, stk. 2-4, og § 22, stk. 2, i lov om fremme af besparelser i energiforbruget, jf. lovbekendtgørelse nr. 1897 af 1. oktober 2021, fastsættes:
Kapitel 1 Anvendelsesområde og definitioner § 1. Energistyrelsen kan efter ansøgning give tilsagn om tilskud til virksomheder, der gennemfører projekter hos varmekunder om energibesparelser og energieffektiviseringer, jf. stk. 2. Tilsagn om tilskud tildeles prækvalificerede energitjenesteleverandører, jf. kapitel 3 og 4, til et projekt, hvor der gennemføres installationer af en varmepumpe hos en eller flere varmekunder mod skrotning af deres olie- eller gasfyr uden for områder, der er besluttet udlagt til fjernvarme.
Stk. 2. Energistyrelsen kan efter stk. 1 yde tilskud til delvis dækning af energitjenesteleverandørens omkostninger til indkøb af en varmepumpe, der leverer varme til individuel opvarmning i bygninger, som installeres hos en varmekunde, hvis olie- eller gasfyr skrottes og erstattes af en varmepumpe.
Energitjenesteleverandøren skal indkøbe varmepumpen til brug for en abonnementsordning, hvor energitjenesteleverandøren varetager ejerskabet og tilbyder installation, drift og vedligeholdelse af varmepumpen samt levering af varme til varmekunden mod løbende fakturering.
§ 2. Tilskud til indkøb af varmepumper efter denne ordning udgør statsstøtte i medfør af artikel 107, stk. 1, i Traktaten om Den Europæiske Unions funktionsmåde.
Støtteordningen er anmeldt til Europa-Kommissionen i henhold til Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (den generelle gruppefritagelsesforordning), EU-Tidende 2014, nr.
L 187, s. 1, og administreres i overensstemmelse hermed.
 § 3. I denne bekendtgørelse forstås ved:
 1) Arbejdets påbegyndelse: Som defineret i den generelle gruppefritagelsesforordnings artikel 2, nr. 23.
 2) Bygninger: Bygninger i områder uden for eksisterende eller besluttet udlagte fjernvarmeområder, hvor hovedanvendelsen er registreret i henhold til bekendtgørelse om ajourføring af Bygnings- og Boligregistret (BBR) som helårsbeboelse eller sommerhuse eller fritidshuse, som lovligt anvendes som helårsbeboelse, helårshuse med liberalt erhverv, m.v.
 3) Drift: Indkøb af energi til at drive varmepumpen og levering af varme til bygningen, lovpligtige eftersyn, service, vedligeholdelse og løbende optimering af varmepumpen med henblik på at sikre optimal effektivitet.
 4) Energitjenesteleverandør: En virksomhed, der er prækvalificeret i henhold til kapitel 3 og 4.
 5) Installation: Rådgivning, dimensionering, tilkobling, indregulering og idriftsættelse af varmepumpen.
 6) Kriseramt: Som defineret i artikel 2, nr. 18, i den generelle gruppefritagelsesforordning.
 7) Levering af varme: Varme leveret fra varmepumpen til bygningers rumvarme og forsyning med varmt vand.
 8) Varmekunde: En bygningsejer, som ikke er energitjenesteleverandøren eller energitjenesteleverandørens koncernforbundne selskab, som indgår en kontrakt med energitjenesteleverandøren om installation, drift og vedligeholdelse af en varmepumpe samt levering af varme mod skrotning af varmekundens olie- eller gasfyr.
 9) Vedligeholdelse: Reparation, udskiftning af reservedele og lignende.
 10) Virksomhedsstørrelse: Som defineret i artikel 2, nr. 2 og 24, i den generelle gruppefritagelsesforordning.
Kapitel 2 Støtteberettigede omkostninger og støtteintensitet § 4. De støtteberettigede omkostninger er de yderligere investeringsomkostninger, der er nødvendige for at fremme produktionen af energi fra vedvarende energikilder, og som er direkte relateret til gennemførelsen af projektet.
De støtteberettigede omkostninger omfatter således energitjenesteleverandørens udgifter til indkøb af varmepumper inklusiv målerudstyr fratrukket prisen for referenceanlægget.
Stk. 2. Ved beregning af de støtteberettigede omkostninger ved konvertering af oliefyr fratrækkes 3.500 kr. fra energitjenesteleverandørens omkostninger til indkøb af varmepumper, som er prisen for referenceomkostningen for oliefyrsejere.
Ved beregning af de støtteberettigede omkostninger ved konvertering af gasfyr fratrækkes 5.000 kr. fra energitjenesteleverandørens omkostninger til indkøb af varmepumper, som er prisen for referenceomkostningen for gasfyrsejere.
Stk. 3. Ved beregningen af de støtteberettigede omkostninger tages udgangspunkt i indkøbsprisen for en varmepumpe.
De støtteberettigede omkostninger opgøres eksklusiv merværdiafgift (moms), som ikke bæres endeligt af tilskudsmodtager.
Ved opgørelsen af de støtteberettigede omkostninger modregnes opnåede eller forventede tilbagekrediteringer, rabatter eller lignende.
 Stk. 4. De støtteberettigede omkostninger omfatter ikke installation af varmepumpen.
 § 5. Der kan ydes tilsagn om tilskud til en energitjenesteleverandør med op til 25.000 kr. pr. varmepumpe, dog maksimalt 45 pct. af de støtteberettigede omkostninger.
 Stk. 2. Der kan ydes tilskud til én varmepumpe pr. adresse.
Stk. 3. For at fremme en geografisk spredning af tilskuddet vil Energistyrelsen forlods reservere 75 pct. af tilskudsmidlerne, der frit kan søges i alle fem regioner.
Endvidere vil Energistyrelsen forlods reservere 5 pct. af tilskudsmidlerne til hver af de fem regioner, dog således at fordelingen af tilskudsmidlerne kan ske i overensstemmelse med § 12, stk. 2.
 Stk. 4. Ansøger kan ikke modtage anden støtte til de samme støtteberettigede omkostninger eller støtte til omkostninger, hvortil der ydes tilskud fra Energispareordningen.
Kapitel 3 Ansøgning om prækvalifikation § 6. Energistyrelsen foretager en offentlig indkaldelse af ansøgninger om prækvalifikation på Energistyrelsens hjemmeside og på www.statenstilskudspuljer.dk.
Ansøgere kan løbende søge om prækvalifikation inden for tilskudsperioden.
 Stk. 2. Ansøgning skal indsendes digitalt på en ansøgningsblanket udarbejdet af Energistyrelsen sammen med de i § 7 påkrævede dokumenter via den ansøgningsportal, som offentliggøres på Energistyrelsens hjemmeside og på www.statens-tilskudspuljer.dk.
 § 7. Ansøgning om prækvalifikation skal vedlægges følgende:
 1) Standardkontrakt, som energitjenesteleverandøren vil bruge over for varmekunden, med oplysning om vilkår for udtrædelse, fakturering, minimumsafregning, elafregning, el-leverandør, oplysning om at kontrakten mellem energitjenesteleverandøren og varmekunden indgås med forbehold for Energistyrelsens tilsagn om tilskud samt mulighed for ændring af kontraktvilkårene i kontraktperioden.
 2) Seneste årsregnskab.
 3) Eventuelle aftaler med investorer.
 4) Eventuelle rabataftaler, mængderabataftaler, oplysninger om forventede tilbagekrediteringer eller lignende.
 5) Oplysninger om referenceprojekter vedrørende installation af individuelle varmepumper.
 6) Virksomhedens vedtægter, konsortieaftaler eller andre aftaler med installatører og underleverandører, der klart fordeler ansvaret mellem ansøger og installatører eller underleverandører.
Stk. 2. Energitjenesteleverandøren skal forud for afgivelsen af de i stk. 1 nævnte dokumenter orientere de registrerede, hvis personoplysninger indgår heri, om videregivelsen til Energistyrelsen.
Energitjenesteleverandørens forpligtelse til at orientere de registrerede gælder endvidere de oplysninger og den dokumentation, som videregives til Energistyrelsen i medfør af § 23, stk. 3.
Kapitel 4 Afgørelse om prækvalifikation § 8. Energistyrelsen træffer på baggrund af de indkomne ansøgninger afgørelse om, hvorvidt betingelserne for prækvalifikation er opfyldt, jf. stk. 2.
 Stk. 2. Det er en betingelse, at energitjenesteleverandøren, jf. dog § 9:
1) er organiseret til at håndtere både installation, service og administration af varmepumpen og forholdet til varmekunden, 2) enten selv har rådighed over den fornødne kapital eller har indgået aftale med en investor til at kunne installere minimum 100 varmepumper, 3) har erfaring med installation og service af husstandsvarmepumper, 4) som minimum kan tilbyde abonnementsløsninger i én region, 5) ved installation af varmepumpe samtidigt installerer en hovedmåler til elafregning, 6) skal have ejerskabet af varmepumpen i minimum 10 år, jf. dog § 22, og skal varetage indkøb, installation, drift, vedligeholdelse samt levering af varme, og 7) tilbyder en prisstruktur opdelt i:
 a) Prisen på varmekundens abonnement angivet i kr. pr. år.
 b) Afregning per kWh leveret varme.
 c) Varmekundens engangsbetaling på installationstidspunktet.
 Stk. 3. Afgørelse efter stk. 1 fremsendes via den ansøgningsportal, som tilgængeliggøres på Energistyrelsens hjemmeside.
 Stk. 4. Energistyrelsen offentliggør listen over prækvalificerede energitjenesteleverandører på Energistyrelsens hjemmeside, efterhånden som de godkendes.
 § 9. Energistyrelsen kan fastsætte yderligere vilkår i afgørelse om prækvalifikation efter § 8, stk. 1, herunder fravige de i § 8, stk. 2, nr. 1-7, angivne betingelser, hvis særlige forhold taler herfor.
 § 10. Sker der væsentlige ændringer i de forudsætninger, der lå til grund for afgørelsen om prækvalifikation, hvorefter energitjenesteleverandøren ikke længere opfylder betingelserne i kapitel 4, kan Energistyrelsen træffe afgørelse om bortfald af prækvalifikation, og energitjenesteleverandøren vil blive fjernet fra listen over prækvalificerede energitjenesteleverandører, jf. § 8, stk. 4.
Kapitel 5 Ansøgning om tilsagn om tilskud § 11. Energistyrelsen kan efter ansøgning fra en prækvalificeret energitjenesteleverandør træffe afgørelse om tilsagn om tilskud efter denne bekendtgørelse.
Tilskudsbeløbet opgøres på baggrund af det forventede antal installerede varmepumper og de støtteberettigede omkostninger, jf. §§ 4 og 5.
 Stk. 2. Ansøgning om tilsagn om tilskud udarbejdes af energitjenesteleverandøren på baggrund af et projekt, hvor der gennemføres installationer af en varmepumpe hos en eller flere varmekunder mod skrotning af deres olie- eller gasfyr uden for områder, der er besluttet udlagt til fjernvarme.
 Stk. 3. Ansøgning om tilsagn om tilskud skal indsendes digitalt på en ansøgningsblanket udarbejdet af Energistyrelsen via den ansøgningsportal, som offentliggøres på Energistyrelsens hjemmeside og på www.statens-tilskudspuljer.dk.
 Stk. 4. Energistyrelsen skal have modtaget energitjenesteleverandørens ansøgning om tilsagn, jf. stk. 3, og vedhæftede underskrevne kontrakter, som er indgået med en eller flere varmekunder med forbehold for Energistyrelsens tilsagn om tilskud, inden den 1. december i det kalenderår, hvorfra der søges tilskud.
 Stk. 5. Tilskud kan ydes inden for den bevillingsmæssige ramme afsat på finansloven.
 § 12. Energistyrelsens prioritering af ansøgninger sker efter først til mølle-princippet og behandles i den rækkefølge, som de kommer i, hvorefter Energistyrelsen vil meddele tilsagn om tilskud inden for de midler, der er til rådighed for hvert af årene i tilskudsperioden samt afslag på de resterende ansøgninger, jf. § 11, stk. 5.
Stk. 2. Såfremt en eller flere regioner ikke udnytter de tilskudsmidler, som forlods er reserveret til dem, jf. § 5, stk. 4, og de 75 pct. af tilskudsmidlerne er opbrugt, jf. § 5, stk. 4, kan energitjenesteleverandører med projekter i de andre regioner ansøge om tilsagn om tilskud og om at få del af de uudnyttede reserverede tilskudsmidler inden den 1. november i det år, hvor tilskudsmidlerne skal tildeles.
Energistyrelsen vil meddele energitjenesteleverandørerne om ovennævnte og indkalde til ansøgninger om tilsagn om tilskud.
Energistyrelsen vil prioritere og behandle de indsendte ansøgninger efter først til mølle-princippet og meddele tilsagn om tilskud inden for de midler, der er til rådighed, samt afslag på de resterende ansøgninger, jf. § 11, stk. 5.
 § 13. Ansøger skal erklære på tro og love, at de oplysninger, der er fremsendt med ansøgningen, er korrekte.
Kapitel 6 Afgørelse om tilsagn om tilskud § 14. Energistyrelsen vurderer de indkomne ansøgninger og træffer afgørelse om, hvorvidt betingelserne for at få tilsagn er opfyldt, jf. §§ 6-13 og § 14, stk. 2-4.
 Stk. 2. Det er en betingelse, at:
1) ansøger ikke har modtaget et krav om tilbagebetaling af støtte ydet af den samme medlemsstat, som Europa-Kommissionen ved en tidligere afgørelse har erklæret ulovlig og uforenelig med det indre marked, som ikke er fuldt ud efterkommet, 2) ansøger ikke er kriseramt, jf. § 3, nr. 6, og afgiver tro- og loveerklæring herom, 3) indkøb ikke er gennemført, og arbejdet på projektet ikke er påbegyndt, førend Energistyrelsen har meddelt tilsagn om tilskud, jf. § 3, nr. 1. Energitjenesteleverandører kan indgå en ikke-bindende aftale med sin leverandør af varmepumper om køb af et parti varmepumper samt hovedmålere, betinget af, at energitjenesteleverandøren opnår tilsagn om tilskud, 4) varmepumpen ikke ville være blevet installeret uden tilskud efter denne bekendtgørelse, 5) varmepumpen er eldrevet og anvender en vedvarende energikilde, herunder luft-til-vand- og væske-til-vand varmepumper, 6) varmepumpen erstatter et eksisterende olie- eller gasfyr til bygningsopvarmning hos varmekunden, 7) varmekundens olie- eller gasfyr skrottes, 8) varmepumpen installeres i en bygning, som befinder sig uden for områder, der er besluttet udlagt til fjernvarme, 9) kontrakter mellem energitjenesteleverandøren og varmekunden indgås med forbehold for Energistyrelsens tilsagn om tilskud, 10) tilskudsbeløbet anvendes til nedsættelse af varmekundens engangsbetaling til energitjenesteleverandøren ved installation af varmepumpen, 11) varmekundens engangsbetaling til energitjenesteleverandøren, ved installation af varmepumpen, fremgår af kontrakten både inklusiv og eksklusiv indregning af tilskud, 12) varmepumpen ikke installeres i en bygning ejet af energitjenesteleverandøren eller dennes koncernforbundne selskab, og 13) installation af varmepumpen skal udføres og faktureres af en VE-montør- eller VE-installatørvirksomhed, der er godkendt efter VE-godkendelsesordningen til montering og installation af varmepumper, jf. bekendtgørelse om godkendelsesordning for virksomheder der monterer små vedvarende energianlæg.
 Stk. 3. Afgørelse efter stk. 1 fremsendes via den ansøgningsportal, som tilgængeliggøres på Energistyrelsens hjemmeside.
 Stk. 4. Energistyrelsen kan fastsætte yderligere vilkår for tilsagn om tilskud, herunder frister for indkøb og installation, drift, vedligeholdelse, levering af varme hos varmekunden, varighed af ejerskab, varighed af drift, frist for afslutning af installationen samt frist for ansøgning om udbetaling m.v.
§ 15. Energistyrelsen kan efter begrundet skriftlig ansøgning godkende, at et tilsagn om et projekt ændres, selvom projektet er igangsat, men ikke er afsluttet.
Ved vurderingen af denne ansøgning lægges vægt på, at projektet i det væsentlige er indeholdt i den oprindelige projektansøgning, at væsentlige dele af projektet er gennemført, herunder at væsentlige dele af installationer, kontrakter m.v. er gennemført, eller at en fuldstændig gennemførelse ville være forbundet med betydelige vanskeligheder, og det oprindelige projekts målsætning om energieffektivisering helt eller delvist vil kunne gennemføres.
Energistyrelsen kan i den forbindelse nedjustere det tilskudsbeløb, der følger af det oprindelige tilsagn.
 Stk. 2. Anmodning om ændring af et tilsagn om et projekt, jf. stk. 1, skal være modtaget i Energistyrelsen inden rimelig tid før den dato, hvor projektet senest skal være afsluttet.
Kapitel 7 Udbetaling af tilskud § 16. Energistyrelsen træffer efter ansøgning fra en energitjenesteleverandør afgørelse om udbetaling af tilskud.
 Stk. 2. Ansøgning om udbetaling af tilskud skal indsendes digitalt på en ansøgningsblanket udarbejdet af Energistyrelsen via den ansøgningsportal, som offentliggøres på Energistyrelsens hjemmeside.
 Stk. 3. Energistyrelsen skal have modtaget ansøgningen om udbetaling af tilskud senest 120 dage efter projektets slutdato, hvor energitjenesteleverandøren har installeret den sidste varmepumpe, der er omfattet af tilsagnet.
 Stk. 4. Hvis ansøgning om udbetaling, jf. stk. 3, ikke er indgivet rettidigt, kan Energistyrelsen træffe afgørelse om, at tilsagnet bortfalder helt eller delvist, jf. § 24, stk. 1, nr. 4.
 Stk. 5. Energistyrelsen kan efter en begrundet ansøgning i særlige tilfælde forlænge fristen for ansøgningen om udbetaling af tilskud, jf. § 16, stk. 3. Forlængelse kan dog kun ske, hvis projektet er påbegyndt, samt ansøgningen har være forbundet med betydelige vanskeligheder eller force majeure-lignende hændelser.
 Stk. 6. Afgørelse efter stk. 1 fremsendes via den ansøgningsportal, som tilgængeliggøres på Energistyrelsen hjemmeside.
 § 17. Udbetaling af tilskud efter § 16, stk. 1, er betinget af, at:
1) energitjenesteleverandøren på udbetalingstidspunktet fortsat opfylder betingelserne for prækvalifikation, 2) det dokumenteres, at indkøb og installation er gennemført i overensstemmelse med Energistyrelsens tilsagn samt øvrige fastsatte vilkår, 3) det dokumenteres, at installation er udført og faktureret af en VE-montør- eller VE-installatørvirksomhed, der er godkendt efter VE-godkendelsesordningen til henholdsvis montering og installation af varmepumper, jf. bekendtgørelse om en godkendelsesordning for virksomheder der monterer små vedvarende energianlæg, 4) det dokumenteres, at olie- eller gasfyret på varmekundens adresse er skrottet og erstattet af en varmepumpe, 5) støtteberettigede aktiviteter er udført eller leveret af en momsregistreret virksomhed, jf. dog stk. 2 og 6) energitjenesteleverandøren har indsendt en opgørelse over betalte støtteberettigede omkostninger, jf. § 4, dokumentation for betalingen og et projektregnskab rettidigt til Energistyrelsen.
 Stk. 2. Energistyrelsen kan fravige betingelsen i stk. 1, nr. 5, når de støtteberettigede aktiviteter er momsfritaget i henhold til lov om merværdiafgift (momsloven).
 § 18. Det endelige tilskud beregnes på baggrund af de faktisk afholdte støtteberettigede omkostninger.
 Stk. 2. Tilskuddet udbetales per installeret varmepumpe, jf. § 20, stk. 1, nr. 5.
 Stk. 3. Såfremt det i tilsagnet opgjorte tilskudsbeløb, jf. § 11, stk. 1, overstiger 45 pct. af de faktisk afholdte støtteberettigede omkostninger, nedjusteres tilskuddet således, at den tilladte støtteintensitet på 45 pct. af de støtteberettigede omkostninger ikke overskrides, jf. § 5, stk. 1.
 Stk. 4. Såfremt de faktisk afholdte støtteberettigede omkostninger overstiger det i tilsagnet opgjorte tilskudsbeløb, jf. § 11, stk. 1, fastholdes tilskuddet således, at støttebeløbet svarer til det i tilsagnet angivne.
§ 19. Ansøgningen om udbetaling af tilskud skal indeholde et projektregnskab for projektet med oplysninger om størrelsen af de afholdte og betalte støtteberettigede omkostninger.
Regnskabet skal være underskrevet af den tegningsberettigede for energitjenesteleverandøren og ledsaget af en liste over regnskabsbilag, jf. § 20.
 Stk. 2. Hver gang det ansøgte tilskudsbeløb medfører, at det samlede tilskudsbeløb for energitjenesteleverandørens tilskudsberettigede projekter i hele tilskudsperioden udgør mindre end 1 mio. kr., skal regnskabet vedlægges en kopi af regnskabsbilagene vedrørende de støtteberettigede omkostninger.
 Stk. 3. Hver gang det ansøgte tilskudsbeløb medfører, at det samlede tilskudsbeløb for energitjenesteleverandørens tilskudsberettigede projekter i hele tilskudsperioden overstiger 1 mio. kr., skal regnskabet revideres i overensstemmelse med revisorinstruks udarbejdet af Energistyrelsen.
 Stk. 4. Energistyrelsen kan bestemme, at oplysningerne i udbetalingsansøgningen og regnskabet bekræftes af en godkendt revisor, herunder at regnskabet ledsages af en revisorerklæring.
 § 20. Energitjenesteleverandøren skal påføre regnskabsbilaget følgende oplysninger:
 1) Navn og CVR-nr. på den virksomhed, hvor varmepumpen er indkøbt.
 2) Fakturadatoen.
 3) Start- og slutdatoen for installering af varmepumpen hos varmekunden.
 4) Den eller de adresser installationerne vedrører.
 5) Varmekundens bekræftelse af, at varmepumpen er installeret, og olie- eller gasfyret er skrottet.
 Stk. 2. Dækker et regnskabsbilag både over støtteberettigede og ikke-støtteberettigede omkostninger, skal det klart fremgå, hvilke omkostninger, der er de støtteberettigede omkostninger.
 Stk. 3. Energistyrelsen skal på forlangende have forevist originale regnskabsbilag.
 § 21. Tilskuddet udbetales til energitjenesteleverandørens NemKonto.
Kapitel 8 Overdragelse af rettigheder § 22. Energitjenesteleverandøren kan efter projektets afslutning overdrage ejerskabet af en varmepumpe til en anden virksomhed efter forudgående aftale med Energistyrelsen.
 Stk. 2. Energitjenesteleverandøren kan ikke overdrage sine rettigheder og pligter vedrørende et tilskud til et projekt til anden virksomhed uden Energistyrelsens skriftlige samtykke.
 Stk. 3. Energitjenesteleverandøren kan inden kontraktperiodens afslutning overdrage ejerskabet af varmepumpen til varmekunden, såfremt varmekunden ønsker at overtage ejerskabet.
 Stk. 4. Varmekunden skal have mulighed for at udtræde af abonnementsaftalen under vilkår, der fremgår af kontrakten mellem energitjenesteleverandøren og varmekunden.
Kapitel 9 Kontrol og oplysningsforpligtelser § 23. Energistyrelsen fører kontrol med overholdelse af bestemmelserne i denne bekendtgørelse.
 Stk. 2. Energistyrelsen kan foretage regnskabsmæssig stikprøvekontrol af ansøgninger om udbetaling og afsluttede sager om tilskud.
Stk. 3. Enhver energitjenesteleverandør er forpligtet til, efter anmodning fra Energistyrelsen, at tilvejebringe oplysninger og dokumentation til brug for vurderingen af ansøgningen om tilsagn, ansøgningen om udbetaling af tilskud og indholdet af aftalegrundlaget mellem energitjenesteleverandøren og varmekunden.
Energitjenesteleverandøren er endvidere forpligtet til at tilvejebringe oplysninger og dokumentation til brug for vurderingen af forudsætningerne, der er lagt vægt på ved prækvalifikation samt til brug for Energistyrelsens generelle tilsynsførelse og kontrol efter denne bekendtgørelse.
Energistyrelsen kan endvidere kræve, at oplysningerne bekræftes af en uafhængig ekspert.
 Stk. 4. Energitjenesteleverandøren skal gøre Energistyrelsen opmærksom på virksomhedens ændrede forhold, der kan være af betydning for prækvalifikation, meddelelse af tilsagn eller udbetaling af tilskud.
Kapitel 10 Bortfald og tilbagebetaling af tilskud § 24. Energistyrelsen kan træffe afgørelse om helt eller delvist bortfald af tilsagn om tilskud eller helt eller delvist tilbagebetaling af tilskud, hvis:
1) energitjenesteleverandøren har afgivet urigtige eller vildledende oplysninger eller har fortiet oplysninger af betydning for sagens afgørelse, 2) betingelserne for tilsagn om tilskud eller udbetaling af tilskud eller vilkår i tilsagnet ikke er opfyldte, 3) projektet ikke er gennemført som forudsat i tilsagnet, med mindre der er opnået tilladelse hertil, jf. § 15, stk. 1, 4) den i tilsagnet fastsatte frist for installationens gennemførelse og indsendelse af udbetalingsanmodning overskrides, jf. dog § 16, stk. 5, eller 5) tilskudsmodtager undlader at afgive oplysninger, der har betydning for udbetaling af tilskuddet, på anmodning fra Energistyrelsen.
 Stk. 2. Hvis tilskud er udbetalt i henhold til tilsagn, der helt eller delvist er bortfaldet i medfør af stk. 1, kan det kræves helt eller delvist tilbagebetalt i henhold til de i § 24, stk. 1, nr. 1-5 opregnede tilfælde.
Stk. 3. Tilbagebetaling af tilskuddet skal ske senest 14 dage efter påkrav.
Tilbagebetales det skyldige beløb ikke rettidigt, tillægges renter efter forfaldsdagen, svarende til den rente der er fastsat i § 5 i renteloven.
 § 25. Energistyrelsen kan træffe afgørelse om, at tilsagn om tilskud bortfalder helt eller delvist, hvis tildeling af tilskud er sket i strid med den generelle gruppefritagelsesforordning.
 Stk. 2. Hvis tilskuddet er udbetalt, kan det kræves helt eller delvist tilbagebetalt i overensstemmelse med EUs statsstøtteregler.
Kapitel 11 Klageadgang og straf § 26. Energistyrelsens afgørelser efter denne bekendtgørelse kan ikke påklages til anden administrativ myndighed end Energiklagenævnet.
 Stk. 2. Klagen skal sendes skriftligt til Energiklagenævnet inden for 4 uger fra meddelelse om afgørelse.
 § 27. Med mindre højere straf er forskyldt efter anden lovgivning, straffes med bøde den energitjenesteleverandør, der afgiver urigtige eller vildledende oplysninger i forbindelse med:
1) ansøgning om tilskud, jf. §§ 11-15, 2) ansøgning om udbetaling af tilskud, jf. §§ 16-20, 3) Energistyrelsens anmodning om afgivelse af yderligere oplysninger efter § 23, stk. 3, eller 4) Energitjenesteleverandørens underretningspligt, jf. § 23, stk. 4.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 12 Ikrafttræden § 28. Bekendtgørelsen træder i kraft den 1. juli 2022.
 Stk. 2. Bekendtgørelse nr. 853 af 10. juni 2020 om tilskud til individuelle varmepumper ved skrotning af oliefyr finder fortsat anvendelse for ansøgninger om prækvalifikation modtaget og afgørelser om prækvalifikation, der er meddelt i henhold til den nævnte bekendtgørelse inden den 1. oktober 2020, jf. dog stk. 3.
Stk. 3. Bekendtgørelse nr. 1415 af 29. september 2020 om tilskud til individuelle varmepumper ved skrotning af olie- eller gasfyr (Skrotningsordningen) ophæves.
Bekendtgørelsen finder dog i sin helhed anvendelse for ansøgninger om prækvalifikation, afgørelser om prækvalifikation og ansøgninger om tilsagn om tilskud og afgørelser om tilsagn om tilskud, der er meddelt i henhold til den nævnte bekendtgørelse.
Klima-, Energi- og Forsyningsministeriet, den 24. maj 2022 Dan Jørgensen / Stine Leth Rasmussen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2012/27/EU af 25. oktober 2012 om energieffektivitet, om ændring af direktiv 2009/125/EF og 2010/30/EU samt om ophævelse af direktiv 2004/8/EF og 2006/32/EF, EU-Tidende 2012, nr.
L 315, side 1, som senest ændret ved Europa-Parlamentets og Rådets direktiv 2019/944/EU af 5. juni 2019, EU-Tidende 2019, nr.
L 158, side 125, og Europa-Parlamentets og Rådets direktiv 2018/2001/EU af 11. december 2018 om fremme af anvendelsen af energi fra vedvarende energikilder, EU-Tidende 2018, nr.
L 328, side 82.
 Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
