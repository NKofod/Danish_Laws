 Denne At-meddelelse oplyser om de sundhedsfarer af mikrobiologisk  

 oprindelse, der er ved arbejde på genanvendelsesanlæg til affald (dvs.  

 affaldssorterings- og komposteringsanlæg) og om de foranstaltninger, der skal  

 træffes for at imødegå sundhedsfarerne.
At-meddelelsen beskriver ikke foranstaltninger til at imødegå problemer  

 vedrørende ergonomi, arbejdspsykologi, støj eller maskinbeskyttelse.
For  

 disse områder henvises der til de At-meddelelser, der er nævnt i sidste  

 afsnit.
Område At-meddelelsen omfatter arbejde på affaldssorteringsanlæg og  

 komposteringsanlæg.
Anlæggene er bl.a. etableret som følge af regeringens  

 målsætning om, at 50% af affaldet skal genanvendes inden år 2000.
 For at affaldet kan genanvendes, opdeles det i fraktioner.
 Husholdningsaffald opdeles ofte i en tør fraktion, der indeholder aviser,  

 pap og evt. flasker, og en våd fraktion, der indeholder madrester,  

 kaffegrums, evt. bleer og andet organisk materiale, der kan gå til  

 kompostering eller bioforgasning.
Haveaffald kan også indgå som organisk materiale til kompostering.
Nogle  

 anlæg modtager foruden husholdningsaffald også industriaffald i form af tørt  

 papir og pap.
Sundhedsfarer Erfaringerne fra de eksisterende anlæg viser, at der er risiko for en  

 række sygdomme, der skyldes påvirkning fra mikroorganismer og/eller deres  

 bestanddele.
Påvirkningen sker formentlig i første række ved indånding, men  

 der er også mulighed for påvirkning via munden.
 De sygdomme, der især er risiko for opstår, er:
 ASTMA:
 Astma er anfald af vejrtrækningsbesvær og kan enten skyldes irritation af  

 lungerne eller en egentlig overfølsomhedsreaktion (irritativ eller allergisk  

 astma).
De første tegn på astma er ofte åndedrætsbesvær om natten efter arbejde.  

 En anden måde, sygdommen kan vise sig på, er åndedrætsbesvær i forbindelse  

 med anstrengelse eller kulde.
Astma er ofte en kronisk sygdom, der forværres  

 ved fortsat udsættelse.
Astma er en invaliderende sygdom.
 TOKSISK ALVEOLITIS OG ALLERGISK ALVEOLITIS:
 Alveolitis er en irritativ lungebetændelse, der ikke skyldes infektion.
Toksisk alveolitis, også kaldet ODTS (Organic Dust Toxic Syndrome), er en  

 kortvarig sygdom (1-2 dage). Symptomerne er feber, træthed og  

 åndedrætsbesvær, som begynder 4-6 timer efter udsættelse for organisk støv,  

 indeholdende bl.a. endotoksiner og svampesporer.
Symptomerne forveksles ofte  

 med influenza.
Toksisk alveolitis udvikler sig så vidt vides ikke til en  

 kronisk sygdom.
 Allergisk alveolitis kan vare i måneder, og symptomerne er de samme som  

 ved toksisk alveolitis, dog er der sjældent feber.
 Sygdommen har ofte et mere snigende forløb og ender tit som en kronisk  

 lyngesygdom, idet større eller mindre dele af lungerne bliver ødelagt i  

 sygdomsforløbet.
 HOSTE OG KRONISK BRONKITIS:
 Hoste og kronisk bronkitis er følger af irritation af luftvejene.
 Symptomerne bliver som regel gradvist værre ved fortsat udsættelse, og  

 kronisk bronkitis kan med årene blive en invaliderende sygdom.
 MAVE-TARMSYMPTOMER:
 Kvalme, diarre og eventuelt opkastninger kan være tegn på en forgiftning  

 med endotoksiner og kan optræde umiddelbart i forbindelse med udsættelsen.  

 Symptomerne bliver så vidt vides ikke kroniske.
 HUDPROBLEMER:
Lang tids påvirkning med både endotoksiner og organisk støv indeholdende  

 svampe og bakterier kan fremkalde eksemer.
Eksemerne kan både være allergiske  

 og irritative.
Mikroorganismer, affald og sygdomsrisiko Bakterier og svampe er mikroorganismer, der som alt andet levende kræver  

 fugt og næring for at vokse.
Mikroorganismer vokser særdeles godt i den våde  

 fraktion af husholdningsaffaldet, hvor der er plante- og kødrester (organisk  

 materiale).
Små mængder organisk materiale giver under fugtige betingelser rig vækst  

 af mikroorganismer.
Fugtigt pap og papir giver også mulighed for vækst af  

 mikroorganismer især skimmelsvampevækst.
Når skimmelsvampe vokser, danner de  

 sporer.
 Når bakterier vokser, danner nogle endotoksin, der er et giftstof.  

 Bakterier, sporer og endotoksiner spredes let i luften som støv og vandtåger  

 (aerosoler). På grund af mikroorganismernes ringe størrelse kan de trænge  

 helt ned i lungernes finere forgreninger og derved udgøre en sygdomsrisiko.
Mave-tarmsygdommene og de influenzalignende symptomer er ofte fremkaldt af  

 endotoksinpåvirkning.
De andre sygdomme kan fremkaldes af svampe,  

 svampesporer og bakterier sammen med større eller mindre mængder af  

 endotoksin.
Tilstedeværelsen af mikroorganismer i arbejdsmiljøet skal derfor  

 holdes på det lavest mulige niveau, og kendskab til mikroorganismer og deres  

 levevilkår er en forudsætning for at imødegå forurening af arbejdsmiljøet.
Foranstaltninger Der skal i alle led træffes effektive foranstaltninger for at undgå  

 påvirkning fra mikroorganismer og organisk støv indeholdende bl.a.  

 endotoksiner.
Generelt kan dette ske ved hjælp af tre forskellige  

 foranstaltningsmetoder.
For det første ved at sikre, at fx industriaffald er  

 af en sådan kvalitet, at mikororganismer og organisk støv holdes ude fra  

 anlægget.
Det betyder fx, at affaldet ikke er eller har været vådt eller  

 forurenet med madspild.
Dernæst kan et højt rengøringsniveau og hurtig  

 behandling af affaldet forhindre, at vækst og ophobning af mikroorganismer på  

 anlægget forekommer, dvs. forureningen holdes nede.
Endelig kan forureningen  

 holdes væk fra de ansatte ved enten at indkapsle anlægsdele, evt. kombineret  

 med udsugning, hvilket er at foretrække, eller ved anvendelse af personlige  

 værnemidler, fx åndedrætsværn.
Indretning af anlæg Indsamlingskoncept og anlæggets opbygning skal passe sammen.
Det vil sige,  

 at der kun må modtages og behandles affald af den type og kvalitet, anlægget  

 er designet til.
 Hvis indsamlingskonceptet ændres, skal anlægget tilpasses denne ændring.
 Det er hensigtsmæssigt, at de forskellige funktioner fx modtagelse,  

 håndsortering og maskinsortering er fysisk adskilt.
Anlægget skal indrettes, så det er let at tømme.
Herved sikres bl.a., at  

 affald ikke ophobes i anlægget ved driftsforstyrrelser.
 Anlægget skal være rengøringsvenligt og konstrueret således, at spild  

 undgås.
 Vægge og overflader skal være glatte, og kabler og transportbånd m.v. skal  

 indkapsles.
 Støvende processer, fx rystning, presning og omvæltning, skal indkapsles,  

 hvor det er muligt.
 Det vil ofte være nødvendigt med udsug fra indkapslingen for at hindre  

 støv i at spredes.
Hvis indkapsling af processen ikke er mulig, skal der etableres effektiv  

 punktudsugning, fx ved manuel sortering.
Hvis punktudsugningen ikke giver en  

 tilstrækkelig rumventilation, må der suppleres med rumventilation.
 For at undgå trækgener skal der ske mekanisk tilledning af opvarmet  

 erstatningsluft.
For indretning af omklædningsrum henvises til At-meddelelse nr. 1.01.3,  

 august 1990 »Vejledning om garderober og omklædningsrum i forbindelse  

 med faste arbejdssteder«.
For affaldssorteringsanlæg, hvor der er  

 mulighed for kontakt med husholdningsaffald, og komposteringsanlæg gælder  

 indretning A.
For andre anlæg gælder som minimum indretning B.
Planlægning, tilrettelæggelse og udførelse af arbejdet De ansatte skal oplæres og instrueres i anlæggets drift og  

 vedligeholdelse, herunder i forebyggelse af de sikkerheds- og sundhedsmæssige  

 risici, samt i personlig hygiejne.
Der skal udarbejdes arbejds- og sikkerhedsforskrifter for alle  

 arbejdsprocesser, der kan udgøre en risiko, fx rengøring, reparation og  

 vedligeholdelse.
Der skal foreligge brugsanvisninger for alle tekniske  

 hjælpemidler.
 Der skal føres effektiv kontrol med affaldets kvalitet ved modtagelsen.
 Det betyder bl.a., at affald, der ikke passer til anlæggets indretning,  

 samt affald til manuel sortering, der indeholder organisk affald, skal  

 afvises.
Der må ikke ophobes eller oplagres ubehandlet affald ved anlægget, dvs.  

 affald skal som hovedregel behandles inden for 24 timer.
Hvis det ikke er  

 muligt, skal det ophobede affald køres bort.
 Unødig ophold i modtagehallen for våd fraktion af husholdningsaffaldet  

 skal undgås.
Affald til manuel sortering skal holdes tørt.
For at nedbringe  

 støvdannelse kan affaldet evt. passere en rystesigte inden sortering.
 Ved arbejde, der nødvendiggør åbning af anlægsdele, skal disse forinden  

 tømmes for affald, medmindre der er tale om almindelig driftkontrol.
Rengøring Der skal opretholdes et højt rengøringsniveau på sorteringsanlægget.
Dette  

 indebærer bl.a., at:
 - Anlægget rengøres hver dag, hvilket vil sige, at alle overflader holdes  

 rene, alt spild opsamles løbende, samt at gulve og vægge i modtagehal for  

 husholdningsaffald rengøres dagligt.
 - Transportbånd, vægge og gulv i håndsorteringsrummet støvsuges dagligt,  

 og gulvet vaskes en gang ugentligt.
 - Inden reparation skal der gøres rent med støv- eller skidtsug.
 - Der må ikke anvendes trykluft til rengøring.
 - Hvor der er risiko for ophvirvling af støv, skal der anvendes støvsuger  

 med mikrofilter.
Personlig hygiejne Der må ikke ryges, drikkes eller spises uden for spiserummet.
 Driftspersonale skal vaske hænder før ryge-, drikke- og spisepauser.
 Arbejdstøjet må ikke bringes ind i spiserummet.
 Ved arbejdstids ophør skal driftspersonalet tage bad.
Personlige værnemidler og særligt arbejdstøj Personlige værnemidler skal anvendes, hvor det ikke på anden måde er  

 muligt at beskytte sig mod mikroorganismer og endotoksiner.
Ved arbejdsprocesser, hvor der er risiko for kontakt med støv eller  

 aerosoler fra våd fraktion af husholdningsaffald, skal der anvendes  

 luftforsynet åndedrætsværn.
Dog kan der, hvor dette ikke er muligt, i en  

 yderst kortvarig periode anvendes helmaske med P3-filter.
Ved andet arbejde, hvor der udvikles støv, skal der anvendes filtrerende  

 åndedrætsværn.
Som eksempler herpå kan nævnes:
 - Rengøring i håndsorteringshal og modtagehal for erhvervsaffald, hvor der  

 skal anvendes halvmaske med P-2 filter.
 - Hvis erhvervsaffaldet er forurenet med våd fraktion af  

 husholdningsaffald, skal der ved rengøring og reparation anvendes halvmaske  

 med P-3 filter.
- Trucks og gummihjulslæssere skal have kabiner forsynet med filter  

 svarende i effektivitet mindst til P-3 filter i åndedrætsværn.
For brug af  

 åndedrætsværn i øvrigt henvises til At-meddelelse nr. 4.09.1, april 1990  

 »Åndedrætsværn«.
 Særligt arbejdstøj skal normalt anvendes af driftspersonalet, og ved  

 særligt snavset arbejde skal der bruges engangsdragt.
Ved støvudviklende arbejdsprocesser skal der benyttes støvafvisende  

 arbejdstøj og handsker.
Ved arbejdsprocesser, hvor der er risiko for kontakt  

 med våd fraktion af husholdningsaffald, skal der benyttes vandafvisende  

 arbejdstøj, handsker og støvler.
 Det særlige arbejdstøj leveres og rengøres på passende vis af  

 arbejdsgiveren.
 Det særlige arbejdstøj og det private tøj skal holdes adskilt i hvert sit  

 skab, og arbejdstøjet må ikke tages med hjem.
Ergonomi, arbejdspsykologi, støj og maskinbeskyttelse For så vidt angår ergonomi, arbejdspsykologi, støj og maskinbeskyttelse  

 henvises til:
- 4.10.1 At-meddelelse om Ensidigt belastende arbejde, januar 1985 - 4.10.2 At-meddelelse om Siddende arbejde, november 1985 - 4.10.3 At-meddelelse om Ryg- nakke- og skulderbesvær, december 1986 - 4.10.4 At-meddelelse om Ensidigt gentaget arbejde, april 1988 - 4.06.1 At-meddelelse om Bekæmpelse af støj på arbejdspladsen, marts 1988 - 2.2.0.1 At-anvisning om Maskiner og maskinanlæg, oktober 1990.
