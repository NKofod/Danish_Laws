I en tvist om ansvar for, at en bygge- og zonetilladelse til udvidelse  

 af et rensningsanlæg blev forsinket, således at byggeriet ikke kunne  

 iværksættes som aftalt med hovedentreprenøren, fandtes det, at både bygherre  

 og rådgiver var ansvarlige for det opståede tab, idet det på den ene side  

 havde været rådgiverens opgave at sikre sig, at bygge- og zonetilladelse  

 forelå i rette tid og det på den anden side måtte lægges til grund, at  

 bygherren og dennes arkitekt havde påtaget sig at sørge for en del af  

 myndighedsbehandlingen.
Endvidere lagdes det til grund, at det ikke i rette  

 tid meddeltes, at tilladelsen ikke forelå, ej eller på et sådant tidspunkt,  

 at man kunne have udsat underskrivelsen af kontrakten med hovedentreprenøren.
KENDELSE i Voldgiftssag nr.
C 2967 K kommune mod A A/S, Rådgivende Ingeniørfirma Mellem klageren, K kommune, og indklagede, A A/S, Rådgivende  

 Ingeniørfirma, er der opstået tvist om ansvaret for, at en byggetilladelse og  

 zonetilladelse til udvidelse af et rensningsanlæg i x-sted blev forsinket,  

 således at byggeriet ikke kunne iværksættes som aftalt med hovedentreprenøren  

 B A/S.
Forsinkelsen medførte et erstatningskrav fra B A/S mod klageren som  

 bygherre på 377.000 kr., som klageren betalte.
I slutningen af 1987 begyndte projekteringen af udvidelsen.  

 Rensningsanlægget lå i landzone, og i januar 1988 overvejede kommunens  

 byplanafdeling, om der skulle udarbejdes lokalplan.
I et notat af 27. januar  

 1988 fra byplanafdelingen konkluderedes, at der efter kommuneplanloven ikke  

 var pligt til at udarbejde lokalplan for udvidelse af anlægget.
Samtidig med  

 projekteringen blev der indledt forhandlinger med indklagede om en  

 rådgiveraftale.
I september 1988 modtog kommunens tekniske forvaltning fra  

 indklagede en ydelsesbeskrivelse af 14. september 1988. Beskrivelsen var  

 stemplet: »Foreløbigt tryk«.
Det hed heri bl.a.:
 »HOVEDPROJEKT ...
Yderligere ydes der teknisk bistand ved myndighedsbehandlingen hos  

 bygningsmyndighederne og Arbejdstilsynet.
K kommune tilknytter egen arkitekt  

 C, der udarbejder planer, tegninger og beskrivelser for nødvendige  

 bygningsarbejder efter samråd med A a/s.
A a/s integrerer arkitektens  

 beskrivelser og planer i det samlede udbudsmateriale. ...
BYGGELEDELSE Byggeledelsen har som arbejdsområde en generel varetagelse af bygherrens  

 interesser over for myndigheder og entreprenører i forbindelse med bygge- og  

 anlægsarbejdets udførelse.
Byggeledelsens arbejde omfatter følgende ydelser:  

 ...
 - Den daglige byggepladsledelse og koordinering af byggesagens parter,  

 herunder ledelse af byggemøder, sikkerhedsmøder m.v. ...
 De ovenfor beskrevne byggeledelsesydelser svarer i øvrigt - med enkelte  

 udvidelser - til ABR-reglerne som beskrevet i: ...
 I et projekt af den aktuelle art med hensyn til omfang og kompleksitet  

 m.v. må det anbefales, at byggeledelsesopgaverne samles i en særskilt  

 funktion, der varetages af en til projektet udpeget byggeleder. ...
AFGRÆNSNING AF RÅDGIVNINGEN Ovenstående ydelsesbeskrivelse med tilhørende budget omfatter ikke  

 følgende specielle ydelser, der, såfremt de bliver aktuelle, påregnes ydet  

 fra anden side eller afregnet separat:
 1. Landmåling. ...
 5. Arkitektbistand.
6. Klientens egne ydelser.
Specielt må opmærksomheden henledes på, at det  

 ved undersøgelse og valg af maskiner vil være hensigtsmæssigt at lade  

 driftspersonalet fra anlægget deltage i denne proces.
 7. Forhandlinger med myndigheder om spildevandsplan-godkendelse med heraf  

 følgende eventuelle ændringer.
 BILAG 1 ...
 FORUDSÆTNINGER FOR HONORAROVERSLAG ...
Projektering omfatter detailprojektering til og med kontrakt på basis af  

 projektforslag 2, Alternativ C, med reduceret mandskab excl. renovering af  

 skrabere.
Myndighedsbehandling forudsættes foranstaltet af kommunen selv.  

 ...« Den 17. oktober 1988 indgik parterne en rådgiveraftale, hvori det bl.a.  

 hed:
»2. Opgaven 2.1 Aftalen omfatter teknisk rådgivning og bistand vedrørende:
 Udvidelse af det eksisterende mekaniske renseanlæg i x-sted, som beskrevet  

 i projektforslag 2 af juli 1988 med senere aftalte ændringer som anført under  

 pkt. 3.4.
 Arkitektassistance er ikke omfattet af aftalen. ...
 2.2 Til opgaven er knyttet følgende øvrige rådgivere:
 Klienten har indgået særskilt aftale om arkitektassistance i forbindelse  

 med opgavens løsning med:
 D Aps ...
3.1 Almindelige Bestemmelser for teknisk rådgivning og bistand (ABR) Revideret udgave pr. 1. juli 1978.
 3.2 Specialnorm for anlægsarbejder, ingeniører (74) af juli 1978. ...
 4. Rådgiverens ydelser:
 4.1 Alle ydelser til og med hovedprojekt, jvf. pkt. 2.0.1-2.0.4 i  

 Specialnorm for anlægsarbejder, ingeniører (74) af juli 1978.
 4.2 Overtilsyn, fagtilsyn og byggeledelse, jvf. pkt. 2.0.5.1., 2.0.5.2 og  

 2.2 stk. h i Specialnorm for anlægsarbejder, ingeniører (74) af juli 1978.
4.3 Procesindkøring Vedrørende ydelserne kan der i øvrigt også henvises til det vejledende  

 notat af 14. september 1988 - x-sted Renseanlæg, ydelsesbeskrivelse.
 5. Klientens ydelser:
 Indkøring af anlægget med assistance fra rådgiveren - jvf. pkt. 4 og pkt.  

 8.
 Klientens driftspersonale deltager i undersøgelse og valg af maskiner til  

 anlægget. ...
15. Særlige bestemmelser Som rådgiverens projekteringsleder er udpeget civ.ing.
E.
 Nærværende aftale erstatter tidligere indgåede aftaler«.
 Den 21. november 1988 afholdtes et projekteringsmøde med repræsentanter  

 fra parterne og arkitekt C.
 Om sagsforløbet vedrørende byggetilladelse og zonetilladelse er det i et  

 notat fra kommunens bygningsinspektorat af 16. maj 1989 oplyst: »...
 Inspektoratet bliver den 13. december 1988 ringet op af arkitekt C, der  

 oplyser, at han er arkitekt på byggeriet x-sted Renseanlæg, og det er ham  

 der, på projektgruppens vegne, skal sørge for, at der bliver fremsendt  

 ansøgning om byggetilladelse.
C får oplyst, hvor lang ekspeditionstiden er på byggetilladelser,  

 hvorefter han anmoder om, at sagen fremmes mest muligt.
Inspektoratet oplyser  

 samtidig, at ejendommen er beliggende i landzone, og at der i den forbindelse  

 også skal indhentes tilladelse hos Hovedstadsrådet, før byggeriet kan  

 igangsættes.
 I begyndelsen af januar måned 1989, i en telefonsamtale med C om en anden  

 sag, forespørger inspektoratet om, hvornår ansøgning på x-sted Renseanlæg kan  

 forventes fremsendt, C oplyser, at han arbejder stærkt på sagen, og at det  

 ikke vil vare længe.
 Inspektoratet modtager ansøgningen den 30. januar 1989 fra C, hvorefter  

 sagen tilsendes Hovedstadsrådet den 8. februar 1989.
 Hovedstadsrådet rykkes for svar den 23. og 25. februar 1989«.
Efter licitation og efter indstilling fra indklagede accepterede klager  

 den 16. marts 1989 et tilbud fra B lydende på kr. 27.749.412,00. Accepten var  

 udarbejdet af indklagede.
Byggeriet skulle begynde i uge 16 (den 17.-21.  

 april 1989).
 I skrivelse af 11. april 1989 fra Hovedstadsrådet til klager blev der  

 givet tilladelse til byggeriet i medfør af lov om by- og landzoner § 9, jvf.  

 § 7. Det fremgik af skrivelsen, at tilladelsen ville blive offentliggjort i  

 stedlige distriktsblade i uge 16. I et til skrivelsen vedhæftet bilag var  

 anført, at tilladelsen ikke kunne udnyttes før udløbet af klagefristen på 4  

 uger.
 Da byggetilladelse således ikke forelå i uge 16 (den 17.-21. april 1989),  

 besluttede klageren, at byggeriet ikke måtte påbegyndes, men skulle afvente  

 tilladelsen.
Under offentliggørelsesperioden modtog Hovedstadsrådet en klage af 8. maj  

 1989 fra F.
Ved skrivelse af 16. maj 1989 videresendte Hovedstadsrådet klagen  

 til Miljøankenævnet.
Det fremgår af skrivelsen, at Hovedstadsrådet ikke fandt  

 grundlag for at ændre afgørelsen om zonelovstilladelse.
 I skrivelse af 2. juni 1989 stadfæstede Miljøankenævnet  

 zonelovstilladelsen fra Hovedstadsrådet, og byggeriet blev påbegyndt, men  

 forsinkelsen medførte et tab for B A/S på 377.000 kr., som klageren som nævnt  

 erstattede.
 Klageren har derefter ved voldgiftsklage af 6. september 1989 indbragt  

 tvisten for Voldgiftsnævnet for Bygge- og anlægsvirksomhed, der har nedsat en  

 voldgiftsret bestående af direktør, civilingeniør Leif Egeskjold, byplanchef  

 Gejr Larsen og landsdommer Otto Hvidberg.
 Klageren har påstået indklagede tilpligtet at betale 377.000 kr. med  

 renter 6% årligt over den officielle diskonto fra den 20. oktober 1989, til  

 betaling sker.
 Indklagede, der ikke har bestridt kravet størrelsesmæssigt, har påstået  

 frifindelse, subsidiært mod betaling af et mindre beløb efter rettens skøn.
 For voldgiftsretten, der har forhandlet sagen mundtligt den 6. september  

 1990, har afdelingsingeniør G, afdelingsingeniør E, akademiingeniør H,  

 civilingeniør I og arkitekt C afgivet forklaring.
G har forklaret, at han, der er ansat hos klageren som afdelingsingeniør i  

 Teknisk administration, fik »Ydelsesbeskrivelsen, Foreløbigt Tryk«  

 på et projektmøde i september 1988. Bemærkningen i bilaget til skrivelsen om,  

 at myndighedsbehandlingen forudsættes foranstaltet af kommunen selv, hæftede  

 han sig ikke særligt ved.
Han opfattede det ikke sådan, at det var noget hans  

 afdeling skulle tage sig af.
Han deltog i mødet den 21. november 1988 sammen  

 med bl.a. sektionsleder E og akademiingeniør H, begge ansat hos indklagede,  

 samt arkitekt C.
H spurgte, om det ikke var praktisk, at arkitekt C sendte  

 hele projektet ind til kommunen.
Afhørte havde ingen bemærkninger til det, og  

 arkitekt C sagde ja dertil.
Der var ingen yderligere diskussion om  

 byggetilladelsen.
Senere spurgte afhørte flere gange i kommunens  

 bygningsinspektorat, om ansøgningen om byggetilladelse var kommet, og efter  

 at det var sket, var han den 8. februar 1989 orienteret om, at ansøgningen nu  

 var sendt til Hovedstadsrådet.
Omkring den 1. april 1989, da man skulle  

 foretage noget arbejde, inden selve byggeriet skulle begynde den 17.-21.  

 april 1989, blev han opmærksom på de manglende tilladelser.
E har forklaret, at han i 1988-89 var sektionsleder hos indklagede.  

 Projektet havde været udsat for en del offentlig kritik, og derfor fandt  

 indklagede det rigtigt, at indklagede ikke forestod myndighedsbehandlingen.  

 Notatet af 27. januar 1988 fra kommunens byplanafdeling blev tilsendt  

 indklagede under projekteringen.
På mødet den 21. november 1988 aftalte man,  

 at arkitekt C skulle søge om byggetilladelse, og at afdelingsingeniør G  

 skulle instruere kommunens bygningsinspektorat om, at det skulle være klar,  

 når ansøgningen kom.
Indklagede blev ikke orienteret om, at Hovedstadsrådet skulle give  

 tilladelse, før den 10. april 1989. Afhørte kendte ikke bestemmelsen i ABR  

 2.4.2 om projektlederens ansvar for indhentelse af myndighedernes tilladelse.  

 Han »gik ud fra specialnormen, hvori dette ikke stod«.
Han kendte  

 intet til, at Hovedstadsrådet skulle give tilladelse til byggeri i landzone.
 H, der er akademiingeniør og ansat hos indklagede, har forklaret som E om  

 mødet den 22. november 1988 og om, hvornår indklagede blev bekendt med, at  

 Hovedstadsrådet skulle give tilladelse.
I har forklaret, at han er ansat i indklagedes  

 byggeadministrationsafdeling.
Han mener at kunne erindre, at i forbindelse  

 med et møde den 21. februar 1989 tilfældigt spurgte afdelingsingeniør G, om  

 der var problemer med myndighedsbehandlingen.
Afhørte fik det indtryk, at  

 »det kørte, som det skulle« eller lignende.
Hvis afhørte havde  

 kendt til problemet med zonelovstilladelsen, kunne man have taget et  

 forbehold herom i kontrakten med B.
 G har - foreholdt foranstående - forklaret, at han intet husker om, at I  

 skulle have spurgt, om der var problemer med myndighedsbehandlingen.
C har om mødet den 22. november 1988 forklaret som E og H.
Han opfattede  

 det som en tilfældighed - nærmest fordi han havde tegnestue nær kommunens  

 kontorer i k-by - at han skulle indgive ansøgningen om byggetilladelse.
Han  

 husker, at kommunens bygningsinspektorat i december 1988 nævnte, at  

 Hovedstadsrådet skulle give tilladelse inden byggeriet (som nævnt i kommunens  

 notat af 16. maj 1989). Han forestillede sig dog, at det kun var en  

 formalitet, og »gik ud fra, at det måtte være ordnet«.
I januar  

 1989 var han ofte i kontakt med indklagedes medarbejdere og sendte derefter  

 ansøgning om byggetilladelse.
Klageren har til støtte for sin påstand anført, at det efter ABR 2.4.2 var  

 indklagede, der var hovedansvarlig for, at tilladelsen fra vedkommende  

 myndigheder blev indhentet og forelå i rette tid.
Dette ansvar har  

 indklagede, der selv har udformet aftalen af 17. oktober 1988 mellem  

 parterne, ikke klart fraskrevet sig.
Den omstændighed, at det blev overladt  

 til kommunens arkitekt at indgive ansøgningen om byggetilladelse, fritager  

 ikke indklagede fra ansvar efter ABR 2.4.2. Indklagede burde selv have fulgt  

 byggesagens forløb i administrationen.
Det er uden betydning, at det er en  

 kommune og ikke en privat bygherre, der har indgået aftale om rådgivning.  

 Kommunens tekniske administration havde ønsket en sådan rådgivning, og  

 kommunen bør ikke stilles anderledes end andre, fordi der i en anden afdeling  

 af kommunen, bygningsinspektoratet, foretages en del af  

 myndighedsbehandlingen, nemlig byggetilladelsen.
Som rådgiver burde  

 indklagede på eget initiativ have sørget for, at zonetilladelsen blev  

 indgivet så tidligt, at den endelige tilladelse forelå i rette tid.  

 Rådgiveren burde have vidst, at udvidelsen af rensningsanlægget - der synligt  

 for enhver lå i det åbne land og derfor måtte formodes at høre til landzone -  

 krævede særlig tilladelse, jfr. by- og landzonelovens §§ 7 og 9. Som følge af  

 det anførte må indklagede være ansvarlig for tabet, der var klart påregneligt  

 og direkte.
Indklagede har til støtte for sin principale påstand anført, at indklagede  

 ikke er ansvarlig for de forsinkede tilladelser, fordi det af parternes  

 aftale af 17. oktober 1988 pkt. 4, der henviser den foreløbige  

 ydelsesbeskrivelse, fremgår, at myndighedsbehandlingen hørte under kommunen.  

 Indklagede skulle kun yde teknisk bistand ved myndighedsbehandlingen, jfr.  

 den foreløbige ydelsesbeskrivelse.
Kommunen og dens arkitekt foretog da også  

 selv de nødvendige skridt med hensyn til byggetilladelse og zonetilladelse.  

 Indklagede har overholdt forskrifterne i ABR 2.4.2, idet indklagede på mødet  

 den 22. november 1988 sørgede for, at spørgsmålet om byggetilladelsen blev  

 taget op og overladt til kommunens arkitekt.
Klageren undlod imidlertid at  

 underrette indklagede om problemerne med at skaffe tilladelserne i rette tid,  

 inden byggeriet skulle begynde, skønt man i kommunen hele tiden havde kendt  

 problemet.
Klagerens egen skyld er derfor så betydelig, at indklagede må  

 fritages for et eventuelt ansvar.
Det følger endvidere af ABR 6.2.4, at  

 indklagede ikke hæfter for indirekte tab, hvortil det omhandlede tab må  

 henføres.
Til støtte for den subsidiære påstand har indklagede anført, at klageren  

 kunne have begrænset tabet ved at orientere indklagede i tide om problemerne  

 med tilladelserne.
Efter ABR 6.2.5 hæfter indklagede kun i forhold til sin  

 skyldgrad.
 Voldgiftsretten skal udtale:
Ifølge ABR 2.4.2 skulle indklagede have påset, at tilladelser fra  

 relevante myndigheder var indhentet af de respektive rådgivere.
Denne  

 bestemmelse kan ikke anses for klart fraveget ved parternes kontrakt af den  

 13. oktober 1988, herunder ydelsesbeskrivelsen af 14. september 1988, hvilke  

 dokumenter var affattet af indklagede.
Det havde herefter være indklagedes  

 opgave at sikre sig, at byggetilladelsen og zonelovstilladelsen forelå i  

 rette tid.
Efter indholdet af kontraktsmaterialet og hændelsesforløbet må det på den  

 anden side lægges til grund, at klageren og dennes arkitekt havde påtaget sig  

 at sørge for en del af myndighedsbehandlingen.
Det må endvidere lægges til  

 grund, at klageren og arkitekten ikke i rette tid underrettede indklagede om,  

 at tilladelse fra Hovedstadsrådet ikke forelå, ej heller på et sådant  

 tidspunkt, at man kunne have udsat underskrivelsen af kontrakten med B.
Som følge af det anførte findes begge parter at være ansvarlige for det  

 opståede tab, der som sagen foreligger ikke kan antages at være et indirekte  

 tab.
Tabet findes på baggrund af det foran anførte at måtte dækkes af  

 parterne, hver med en halvdel.
Indklagede skal herefter til klageren betale  

 kr. 188.500,- med sædvanlig procesrente fra den 20. oktober 1989, til  

 betaling sker.
 THI BESTEMMES:
 Indklagede, A A/S, Rådgivende Ingeniørfirma, betaler inden 14 dage  

 klageren, K kommune, kr. 188.500,- med rente 6% p.a. over den officielle  

 diskonto fra den 20. oktober 1989, til betaling sker.
 Hver part bærer sine sagsomkostninger, og hver part betaler halvdelen af  

 de med voldgiftsrettens behandling af sagen forbundne omkostninger.
København, den 5. oktober 1990 Leif Egeskjold Otto Hvidberg Gejr Larsen P.v.c.
