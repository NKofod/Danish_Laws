 Ved bedømmelse af spørgsmålet om hjælp efter bistandslovens § 42 til  

 en samboende ansøger måtte der på samme måde som i sager efter bistandslovens  

 § 37 tages udgangspunkt i, at en person, der ikke lever i ægteskab, men i  

 samliv med en anden end den person, der er far til pågældendes barn, er at  

 betragte som enlig forsørger.
 Efter en konkret vurdering fandtes ansøgeren herefter berettiget til  

 støtte til uddannelse efter bistandslovens § 42. Ankestyrelsen lagde vægt på,  

 at ansøgerens sociale situation ikke var væsentligt ændret ved samliv med en  

 person, der ikke var far til børnene.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
 En ansøger, der var uddannet ekspeditrice i 1973, men som ikke siden havde  

 været beskæftiget i faget, fik i januar 1984 bevilget støtte efter  

 bistandslovens § 42 til 10. klasse, eventuelt med henblik på en  

 EFG-uddannelse.
Om ansøgerens sociale forhold var det oplyst, at hun havde født 4 børn,  

 hvoraf hun havde forældremyndigheden over de 2. Ansøgeren var gift 1. gang i  

 1975 og havde på det tidspunkt et barn, som ægtefællen ikke var far til.  

 Ansøgeren blev separeret i 1979 og havde et barn fra dette ægteskab.
I januar  

 1981 fik ansøgeren tvillinger med sin anden ægtefælle, som hun blev skilt fra  

 i juli 1983. Ansøgeren havde i januar 1984 etableret samliv med en anden  

 person.
Socialforvaltningen havde beviglet hjælp indtil udgangen af juni  

 1984, og bevillingen ville ikke blive forlænget, såfremt ansøgeren til den  

 tid fortsat var samlevende.
 AFGØRELSEN, DER KLAGES OVER:
 Amtsankenævnet pålagde det sociale udvalg fortsat at yde hjælp til  

 ansøgeren i henhold til bistandslovens § 42 til gennemførelse af EFG-basisår.  

 Nævnet begrundede sin afgørelse med, at ansøgeren måtte anses at have  

 erhvervs- og uddannelsesmæssige begrænsninger, at ansøgeren - og ikke hendes  

 samlever - fortsat havde forsørgerpligter over for sine børn, og at det  

 forhold, at ansøgeren havde indledt et samlivsforhold, ikke i sig selv  

 medførte sådanne ændringer i hendes sociale situation, at der var grundlag  

 for at afslå fortsat at yde støtte i henhold til bistandslovens § 42.
 KLAGEN TIL ANKESTYRELSEN:
Sagen blev anket af det sociale udvalg, der anførte, at ansøgeren indtil  

 30. juni 1984 havde fået bevilget støtte som enlig forsørger.
Udvalget mente,  

 at ansøgeren ikke længere kunne betragtes som enlig forsørger i relation til  

 bistandslovens bestemmelser, selvom samleveren ikke var far til hendes børn.
 LOVGRUNDLAG:
 Bistandslovens § 42. Socialministeriets cirkulære af 30. marts 1976 om  

 hjælp efter bistandslovens § 42, pkt. 5. Socialministeriets vejledning af 30.  

 september 1983 vedrørende hjælp efter bistandslovens § 42 til enlige  

 forsørgere.
 ANKESTYRELSENS AFGØRELSE:
 Ankestyrelsen finder, at der i sager om hjælp efter bistandslovens § 42 på  

 samme måde som i sager om hjælp efter bistandslovens § 37 må tages  

 udgangspunkt i, at en person, der ikke lever i ægteskab, men i samliv med en  

 anden end den person, der er far til pågældendes barn, er at betragte som  

 enlig forsørger.
 Det vil herefter bero på en konkret vurdering af de sociale behov, om  

 ansøgeren er berettiget til støtte til uddannelse efter bistandslovens § 42.
 Ankestyrelsen finder i det foreliggende tilfælde, at ansøgerens sociale  

 situation ikke er væsentligt ændret ved samliv med en person, der ikke er far  

 til børnene.
 Ankestyrelsen tiltræder således amtsankenævnets afgørelse.
 2.
 REDEGØRELSE FOR SAGEN:
En ansøger havde afbrudt sin gymnasieuddannelse, da hun som 17-årig fik et  

 barn.
Ansøgeren fik bevilget hjælp efter bistandslovens § 42 til at fuldføre  

 gymnasiet og begyndte i august 1981 påny i 1. g, som hun fuldførte.
Hun  

 ønskede dog ikke at fortsætte i 2. g, da hun havde problemer i forhold til  

 skolen på grund af sin alder og sin situation som enlig mor.
Ansøgeren  

 ønskede herefter at blive optaget på skole til HH, men indmeldelsesfristen  

 var overskredet.
Herefter modtog hun kontanthjælp efter bistandslovens § 37.  

 Den 1. marts 1983 flyttede hun sammen med en ven (ikke barnets fader) i  

 dennes bolig.
I juni 1983 søgte ansøgeren påny om økonomisk hjælp efter bistandslovens §  

 42 til gennemførelse af EFG-basisår.
Ansøgeren var optaget på EFG fra august  

 1983.
 Det sociale udvalg gav afslag på hjælp med henvisning til, at ansøgeren  

 ikke havde helbredsmæssige eller erhvervsmæssige begrænsninger og ikke  

 længere var enlig forsørger.
 AFGØRELSEN, DER KLAGES OVER:
Amtsankenævnet pålagde det sociale udvalg at yde hjælp efter  

 bistandslovens § 42 til ansøgeren til gennemførelse af EFG- basisår.
Nævnet  

 begrundede sin afgørelse med, at ansøgeren - uanset at hun fra 1. marts 1983  

 havde indledt et samlivsforhold - måtte betragtes som enlig forsørger og med  

 sådanne erhvervs- og uddannelsesmæssige begrænsninger, at hun havde ret til  

 hjælp efter bistandslovens § 42 til den ønskede grunduddannelse.
 KLAGEN TIL ANKESTYRELSEN:
 Det sociale udvalg anførte, at ansøgeren ikke kunne betragtes som enlig  

 forsørger, når hun havde opgivet selvstændig bolig og var flyttet ind hos  

 vennen i dennes bolig.
 LOVGRUNDLAG:
 Der henvises til de under sag nr. 1. anførte bestemmelser.
 ANKESTYRELSENS AFGØRELSE:
 Ankestyrelsen finder, at der i sager om hjælp efter bistandslovens § 42 på  

 samme måde som i sager om hjælp efter bistandslovens § 37 må tages  

 udgangspunkt i, at en person, der ikke lever i ægteskab, men i samliv med en  

 anden end den person, der er far til pågældendes barn, er at betragte som  

 enlig forsørger.
 Det vil herefter bero på en konkret vurdering af de sociale behov, om  

 ansøgeren er berettiget til støtte til uddannelse efter bistandslovens § 42.
 Ankestyrelsen finder, at ansøgerens sociale situation ikke er væsentligt  

 ændret ved samliv med en person, der ikke er far til barnet.
 Under hensyn til at ansøgeren har fået et barn i en meget ung alder før  

 den erhvervsforberedende skolegang var afsluttet, tiltræder ankestyrelsen  

 amtsankenævnets afgørelse om, at der ydes hjælp til gennemførelse af den  

 ønskede uddannelse i et basisår.
