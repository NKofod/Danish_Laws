En skovarbejder, der for det meste havde arbejdet i skovdistrikter,  

 hørende under arbejdsgiverens gods, blev ikke anset for berettiget til  

 fradrag for udearbejde.
For så vidt angik arbejde i arbejdsgiverens område,  

 var klageren ikke omfattet af SD-cirkulære 1989-7, jf.
SD's  

 cirkulæreskrivelse af 9. august 1989. Da klageren endvidere ikke havde  

 afholdt ekstra udgifter til forplejning og heller ikke havde haft praktisk  

 mulighed herfor, kunne han heller ikke opnå fradrag med hjemmel i  

 ligningslovens § 9, stk. 1, for de tilfælde, hvor arbejdet udførtes uden for  

 arbejdsgiverens område.
 A klagede for indkomståret 1985 bl.a. over, at de stedlige  

 skattemyndigheder ikke havde godkendt hans fradrag på 18.140 kr. for  

 udearbejde.
Det fremgik af sagens oplysninger, at klageren, der var skovarbejder, i  

 1985 primært havde været beskæftiget i et skovområde på ca. 160 ha under B  

 Gods.
Klageren havde dog undertiden også arbejdet i godsets 4 andre  

 skovdistrikter, ligesom han havde udført arbejde i C skovdistrikt, der ikke  

 hørte under B Gods.
Klageren havde oplyst, at han var kørt direkte ud til de forskellige  

 steder, og at han altid selv havde madpakke med.
Det havde ikke været  

 praktisk muligt for ham at spise på cafeterier el.lign., idet der var indtil  

 30 km til det nærmeste cafeteria.
Det fremgik endvidere, at der om sommeren ofte kun var en skurvogn i et  

 område, og denne blev normalt stående, hvor man arbejdede sidst.
Påbegyndtes  

 der skovningsarbejde, skulle der imidlertid ifølge overenskomst opstilles  

 skurvogn på stedet senest på tredjedagen.
Der kunne således være op til 1 km  

 til nærmeste skurvogn fra det sted, hvor der blev arbejdet.
Fra oktober til  

 april var der altid skurvogn til rådighed efter den 3. dag på samme  

 arbejdsplads.
Ved opgørelsen af sin skattepligtige indkomst for 1985 havde klageren  

 fratrukket 6 års fradrag for udearbejde, men kun for sommerhalvåret.
Det  

 fratrukne beløb var udokumenteret.
 De stedlige skattemyndigheder havde været af den opfattelse, at klageren  

 ikke var berettiget til fradrag for udearbejde, idet klageren selv havde  

 medbragt mad, hvorfor der ikke var nogen ekstra udgifter.
Klageren nedlagde over for Landsskatteretten påstand på, at det foretagne  

 fradrag blev godkendt fuldt ud, idet han bl.a. anførte, at han ingen kantine havde, at han ikke altid kunne benytte sig af et skur, og at han var hjemmefra 10-12 timer om dagen.
Told- og Skattestyrelsen gjorde under sagen gældende, at klageren ikke var  

 omfattet af SD-cirkulære 1989-7, hvis indhold var nærmere præciseret i  

 Statsskattedirektoratets skrivelse af 9. august 1989. Til støtte herfor  

 anførte Told- og Skattestyrelsen, at i henhold til Ligningsrådets vedtagelse  

 fra 1949, hvor spørgsmålet om udearbejde optrådte første gang - og typisk  

 anvendt på bygningshåndværkere - måtte »udearbejde« defineres som  

 arbejde uden for arbejdsgiverens område, udført på skiftende arbejdspladser.  

 Denne opfattelse støttedes endvidere af Landsskatterettens praksis.
Told- og  

 Skattestyrelsen henviste endvidere til, at klageren ikke havde afholdt ekstra  

 udgifter og end ikke havde haft mulighed herfor, og dette var en  

 grundlæggende betingelse.
Landsskatteretten måtte efter det oplyste om klagerens arbejdsforhold være  

 enig med Told- og Skattestyrelsen i, at der i det omfang, klageren havde  

 arbejdet inden for arbejdsgivers område, ikke var tale om udearbejde,  

 omfattet af Ligningsrådets anvisning herom, jf.
SD-cirkulære 1989-7  

 sammenholdt med SD-cirkulæreskrivelse af 9. august 1989. Da klageren  

 endvidere efter eget udsagn ikke havde afholdt ekstra udgifter til  

 forplejning og endog ikke havde haft mulighed herfor, ville der efter rettens  

 opfattelse heller ikke kunne gives fradrag for udearbejde i henhold til  

 ligningslovens § 9, stk. 1, i de tilfælde, hvor klageren måtte have udført  

 arbejde i C skovdistrikt.
 Den påklagede ansættelse blev herefter stadfæstet.
 LV 1988, D 2.3.2.
