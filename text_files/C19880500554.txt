Til alle amtsråd/Hovedstadsrådet og kommunalbestyrelser.
 Indledning.
 Energiministeriet orienterede ved skrivelse af 8. juli 1986 samtlige  

 amtsråd/Hovedstadsrådet og kommunalbestyrelser om aftalen af 6. juni 1986  

 mellem regeringen og Socialdemokratiet om den fremtidige eludbygning.
Aftalen, der er tiltrådt af elværkerne (Danske Elværkers Forening, ELSAM  

 og Elkraft) indebærer bl.a., at der frem til 1995 etableres decentrale  

 kraftvarmeværker baseret på indenlandske brændsler inden for en ramme på 450  

 MW eleffekt.
Som en første fase i udbygningen med decentrale kraftvarmeværker  

 etablerer elværkerne et forsøgs- og demonstrationsprogram inden for en ramme  

 på 80-100 MW eleffekt.
Hensigten med aftalen er at sikre en yderligere anvendelse af indenlandske  

 brændsler i energiforsyningen og en øget samproduktion af el og varme ud fra  

 energiøkonomiske og miljømæssige hensyn.
Dette indebærer bl.a., at der i den  

 igangværende varmeplanlægning skal sikres det nødvendige varmegrundlag for en  

 sådan udbygning.
Forsøgs- og demonstrationsprogrammet skal danne grundlag for vurderinger  

 af, hvordan indenlandske energiressourcer i form af naturgas, halm, træflis,  

 affald, biogas m.v. kan anvendes i elproduktionen på en hensigtsmæssig måde.  

 I den forbindelse skal programmet belyse mulighederne for at opnå en høj  

 elproduktion i forhold til det givne varmegrundlag og brændselsvalg.
Endelig  

 skal dansk industri søges inddraget med henblik på udvikling af dansk  

 teknologi og størst mulig dansk produktion og eksport.
 Erfaringerne fra forsøgs- og demonstrationsprogrammet vil således være  

 bestemmende for planlægningen af den videre udbygning, hvilket nødvendiggør  

 løbende formidling af erfaringsresultaterne mellem de involverede parter.
Som led i opfyldelsen af eludbygningsaftalen har naturgasselskaberne og  

 elværkerne den 6. november 1987 indgået en rammeaftale om prisfastsættelsen  

 for naturgas til produktion af elektricitet i decentrale kraftvarmeværker.  

 Endvidere har elværkerne i december 1987 efter drøftelser med  

 Energiministeriet fremlagt en elafregningsordning for elektricitet produceret  

 på decentrale kraftvarmeværker, som ikke ejes af elværkerne.
Det hermed  

 foreliggende grundlag vil kunne indgå i planlægningen for etablering af de  

 enkelte værker.
 Amtskommunal og kommunal kraftvarmeplanlægning.
Aftalen om kraftvarmeudbygningen har således betydning for såvel  

 varmeplanlægningen som elforsyningen.
En lang række byer, som i dag har  

 fjernvarmeforsyning, må påregne, at der skal etableres decentral  

 kraftvarmeforsyning inden for perioden 1988-1995, ligesom elproduktionen fra  

 decentrale kraftvarmeværker skal indgå i elværkernes samlede elkapacitet og  

 dermed i grundlaget for fremtidige vurderinger af behovet for yderligere  

 eludbygning.
Den nødvendige planlægning herfor skal derfor søges sikret.
For en lang række fjernvarmebyer gælder det, at de i dag er omfattet af  

 regionale og kommunale varmeplaner, der allerede er godkendt efter  

 varmeforsyningslovens kapitel 2 og 3. Vedtagelse og godkendelse af disse  

 varmeplaner er som hovedregel sket, uden at muligheden for etablering af  

 decentrale kraftvarmeværker har været undersøgt nærmere.
For andre  

 fjernvarmebyer forholder det sig således, at amtskommuner og kommuner ved  

 Energiministeriets godkendelse af regionale varmeplaner er blevet anmodet om  

 at behandle kraftvarmeudbygningen i forbindelse med udarbejdelse af tillæg  

 til den regionale varmeplan.
Endvidere er en række amtskommuner og kommuner,  

 hvor den regionale varmeplanlægning ikke er færdiggjort, i forbindelse med  

 Energiministeriets forudsætninger for den regionale og kommunale  

 varmeplanlægning blevet anmodet om at planlægge for udbygning med decentral  

 kraftvarme.
Energiministeriet er af den opfattelse, at udbygningen med decentral  

 kraftvarme som udgangspunkt bør behandles i sammenhæng med den samlede  

 varmeplanlægning inden for henholdsvis amtskommunen og kommunen, hvor der kan  

 foretages en samlet belysning af de forskellige forsyningsmuligheder.  

 Energiministeriet er dog samtidig opmærksom på, at der især ved  

 gennemførelsen af forsøgs- og demonstrationsprogrammet må forudses et behov  

 for, at projekter behandles, inden der foreligger en samlet regional  

 kraftvarmeplan.
Energiministeriet er derfor indstillet på - når det skønnes  

 nødvendigt - efter drøftelse med de berørte parter at gennemføre en  

 fremskyndet planlægning, således at dele af regionale varmeplaner eller  

 regionale varmeplantillæg for kraftvarmeforsyning af en eller flere  

 fjernvarmebyer kan godkendes.
For projekter under forsøgs- og  

 demonstrationsprogrammet må det endvidere forventes, at der af tidsmæssige  

 årsager kan være behov for, at myndighedsbehandlingen sker efter reglerne i  

 Energiministeriets projektbekendtgørelse.
 Myndighedsbehandlingen i forbindelse med forsøgs- og  

 demonstrationsprogrammet vil være fordelt således, at Energiministeriet vil  

 følge den videre realisering af programmet, herunder om værkerne har den  

 fornødne forsøgs- og demonstrationsværdi som forudsat i aftalen, mens  

 amtskommunerne og kommunerne i samarbejde med Energistyrelsen på sædvanlig  

 måde forventes at sikre, at forsøgs- og demonstrationsværkerne kan indpasses  

 i varmeplanlægningen.
 Kraftvarmeværker under forsøgs- og demonstrationsprogrammet.
 Aftalens første fase er et forsøgs- og demonstrationsprogram, der omfatter  

 80-100 MW elkapacitet på værker af forskellig størrelse, teknisk indretning  

 og brændsel (naturgas, halm, træflis, affald og biogas). Værkerne skal bygges  

 til idriftsættelse i årene 1988-1990, idet det sidste værk forudsættes  

 idriftsat senest i 1991. Programmets resultater skal løbende vurderes med  

 henblik på, at de projekterings-, anlægs- og driftsmæssige erfaringer kan  

 indgå i den videre kraftvarmeudbygning.
Energiministeriet lægger vægt på, at forsøgs- og demonstrationsprogrammet  

 er bredt sammensat med hensyn til valg af anlægsstørrelse, teknisk  

 indretning, brændselsanvendelse m.v.
Der vil endvidere blive lagt vægt på at  

 tilgodese de lokale ønsker i forbindelse med gennemførelsen af forsøgs- og  

 demonstrationsprogrammet.
Elværkerne har siden indgåelsen af aftalen arbejdet på udformningen af  

 sådanne programmer for deres respektive forsyningsområder.
Programmerne har  

 løbende været drøftet mellem elværkerne og Energiministeriet, ligesom der har  

 været kontakt med berørte amtskommuner og kommuner med hensyn til nogle af  

 anlæggene.
Det samlede forsøgs- og demonstrationsprogram er fremsendt til  

 Energiministeriet af elværkerne i oktober 1987.
Beskrivelse af elværkernes forsøgs- og demonstrationsprogram vedlægges  

 nærværende skrivelse.
Energistyrelsen vil snarest tage initiativ til  

 drøftelser mellem elværkerne, varmeplanmyndighederne, berørte  

 forsyningsselskaber og Energistyrelsen, således at der hurtigt kan ske en  

 afklaring af de planlægningsmæssige forhold for etablering af  

 kraftvarmeværkerne.
 Kraftvarmeværker i den videre udbygning.
På baggrund af resultaterne fra forsøgs- og demonstrationsprogrammet  

 omfatter aftalens anden fase en udbygning med decentrale kraftvarmeværker  

 inden for en ramme på 350-370 MW elkapacitet.
Værkerne skal bygges til  

 idriftsættelse i årene 1991-1995.
 Energiministeriet finder, at der er behov for en nærmere regional  

 kortlægning af mulighederne for etablering af decentrale kraftvarmeværker.
 Energiministeriet skal på denne baggrund anmode landets amtsråd/  

 Hovedstadsrådet om i samarbejde med berørte kommunalbestyrelser, elværkerne  

 og berørte forsyningsselskaber at udarbejde et regionalt oplæg for en  

 udbygning med decentral kraftvarme, bilagt en kort redegørelse, som bl.a. bør  

 beskrive følgende forhold:
 - Udpegning af mulige kraftvarmebyer inden for amtskommunen.
 - Påtænkte kraftvarmeforsynede områder.
 - Brændselsanvendelse.
 - Etableringstidspunkt.
 - Overvejelser vedrørende organisation samt anlæggenes tekniske  

 indretning, herunder størrelsen af den forventede el- og varmeproduktion.
Energiministeriet forudsætter, at især de tre sidstnævnte forhold belyses  

 på baggrund af oplysninger fra elværkerne.
Elværkerne vil - så vidt det er  

 muligt - søge at belyse disse forhold for de værker, som amtskommuner og  

 kommuner af hensyn til den varmeplanmæssige vurdering finder er af betydning.
Energiministeriet skal samtidig anmode om, at det regionale oplæg til  

 kraftvarmeudbygning indsendes til Energistyrelsen senest den 15. oktober  

 1988. Oplægget indgår som led i den igangværende varmeplanlægning og kan  

 derfor afpasses efter planlægningens stadium i de enkelte amtskommuner,  

 hvorfor oplæggets form og karakter kan variere fra amtskommune til  

 amtskommune.
I de amtskommuner, hvor kraftvarmeplanlægningen allerede er  

 påbegyndt, vil dette arbejde naturligt kunne indgå i udarbejdelsen af  

 kraftvarmeoplægget.
 På baggrund af de regionale oplæg vil Energiministeriet/Energistyrelsen  

 gennemføre drøftelser med amtskommunerne, kommuner og forsyningsselskaber  

 samt elværkerne om angivelse af nærmere forudsætninger for den videre  

 planlægning for de enkelte kraftvarmeværker inden for amtskommunerne,  

 herunder anlægstyper, brændselsanvendelse, etableringstidspunkt m.v.
 Forberedelse af overgang til kraftvarmeforsyning.
 For at opnå den bedst mulige indpasning af de decentrale kraftvarmeværker,  

 skal Energiministeriet anmode om, at der i den igangværende planlægning  

 allerede nu forberedes en omlægning af eksisterende produktionsanlæg, og at  

 eventuelle justeringer af forsyningsområder i de byer, som påtænkes  

 kraftvarmeforsynet, påbegyndes.
 I den igangværende regionale og kommunale varmeplanlægning bør der derfor  

 i mulige kraftvarmebyer i forbindelse med behandlingen af plan- og  

 projektforslag tages hensyn til:
 - Tilrettelægge den eksisterende fjernvarmeproduktion med henblik på en  

 senere kraftvarmeforsyning.
 - Forberede overgangen til kraftvarmeproduktion f.eks. gennem  

 sammenkobling af produktionsanlæg.
 - Sikre og eventuelt reservere områdets lokale energiressourcer  

 (overskudshalm, træ, affald m.v.) for en senere kraftvarmeproduktion.
 - Bevare og eventuelt udvide de fjernvarmeforsynede områder.
- Søge tilslutningen af varmeforbrugere til fjernvarmenettet øget, - Indrette naturgasforsyningsanlæg med henblik på senere  

 kraftvarmeproduktion.
 - Samordne kraftvarmeudbygningen med miljøplanlægningen.
Af hensyn til en lokal gennemførelse af en hensigtsmæssig  

 kraftvarmeforsyning kan der vise sig behov for, at der eventuelt foretages en  

 justering af områdeafgrænsninger, som er fastlagt i forbindelse med en  

 godkendt delplan, en godkendt regional varmeplan, en endelig vedtaget  

 kommunal varmeplan eller et projekt behandlet i henhold til  

 Energiministeriets projektbekendtgørelse.
Energiministeriet er indstillet på  

 at medvirke til, at sådanne justeringer eventuelt kan foretages efter  

 forhandling med de berørte forsyningsselskaber.
 Forholdet til elforsyningsloven.
Efter elforsyningsloven kan elforsyningsvirksomhed fra produktionsanlæg  

 over 25 MW eleffekt kun udøves efter bevilling fra energiministeren og  

 anlægsgodkendelse m.v. fra Energistyrelsen.
Produktionsanlæg under 25 MW  

 eleffekt er ikke omfattet af elforsyningslovens bevillingsbestemmelser m.v.,  

 men er dog ligesom de større anlæg omfattet af lovens § 13 vedrørende  

 anlæggenes tekniske indretning, brændselsanvendelse m.m.
Energiministeriet  

 har endvidere med baggrund i elforsyningslovens § 13 udstedt bekendtgørelse  

 nr. 112 af 29. marts 1982 om mindstelagre af brændsel ved  

 elforsyningsvirksomheder på mere end 2 MW eleffekt.
Bekendtgørelsen giver  

 mulighed for, at Energistyrelsen kan meddele dispensation vedrørende  

 lagerforpligtelsen, og en sådan dispensation vil indtil videre som hovedregel  

 kunne forventes i forbindelse med anlæg, der anvender indenlandske brændsler.
Energistyrelsen vil foretage en samlet myndighedsbehandling af decentrale  

 kraftvarmeværker efter el- og varmeforsyningsloven.
Energiministeriet skal  

 derfor anmode amtsrådene/Hovedstadsrådet og berørte kommunalbestyrelser om  

 ved fremsendelse af forslag til * regionale varmeplaner/varmeplantillæg,  

 delplantillæg eller projekter, som omfatter decentrale kraftvarmeanlæg, at  

 vedlægge materiale om teknisk indretning m.v., således at Energistyrelsen kan  

 påbegynde sin behandling efter elforsyningsloven.
Det forudsættes, at dette  

 materiale udarbejdes af de pågældende forsyningsvirksomheder (elværk eller  

 andre).
 Forholdet til den sammenfattende fysiske planlægning.
 Af hensyn til en rettidig gennemførelse af såvel forsøgs- og  

 demonstrationsprogrammet som den samlede kraftvarmeudbygning er det  

 nødvendigt, at myndighedsbehandlingen efter anden lovgivning afklares  

 parallelt.
 Det er derfor vigtigt, at amtsrådene/Hovedstadsrådet og  

 kommunalbestyrelserne i samarbejde med forsyningsselskaberne forbereder denne  

 del af myndighedsbehandlingen.
 Planstyrelsen og Miljøstyrelsen har over for Energiministeriet  

 tilkendegivet, at styrelserne vil være indstillet på tilrettelæggelse af en  

 hurtig sagsbehandling efter region- og kommuneplanlovene samt  

 miljøbeskyttelsesloven, ligesom styrelserne vil stå til rådighed med hensyn  

 til afklaring af tvivlsspørgsmål.
 Samarbejde, information m.v.
Energiministeriet finder, at et fortsat nært samarbejde mellem amtsrådet,  

 kommunalbestyrelserne, elværkerne, forsyningsselskaber og de centrale  

 energimyndigheder vil være af afgørende betydning for en hensigtsmæssig  

 løsning af de forestående opgaver i forbindelse med planlægning og  

 gennemførelse af kraftvarmeudbygningen.
Energistyrelsen vil i videst mulig  

 udstrækning fortsat medvirke aktivt i samordningsgrupperne med orientering og  

 vejledning og om nødvendigt styrke samarbejdet.
Energistyrelsen forventer i foråret 1988 at kunne udsende vejledende  

 notater til støtte for den amtskommunale og kommunale planlægning.
Notaterne  

 påtænkes bl.a. at indeholde en nærmere beskrivelse af den forestående  

 planlægningsopgaves grundlag, karakter og omfang, ligesom de  

 elafregningsmæssige forhold vil kunne indgå.
Energistyrelsen vil i takt med  

 planlægningens forløb overveje behovet for udsendelse af yderligere  

 vejledning.
 Eventuelle spørgsmål vedrørende planlægningens indhold og tilrettelæggelse  

 bedes rettet til Energistyrelsens 8. og 9. kontor telefon (01) 92 67 00.
 Kopi af nærværende skrivelse er tilsendt en række selskaber og  

 organisationer, jfr. vedlagte fortegnelse.
