 Kommunen meddelte klager, at der ikke kunne ydes boligstøtte til  

 lejemålet, da der ikke i BBR-registret var registreret mere end eet køkken på  

 ejendommen, hvor der skulle bo 2 familier.
 Nævnet besluttede at hjemvise sagen til kommunen med henblik på at få  

 fastslået, om der i familiens lejede bolig rent faktisk var de i  

 boligstøttelovens § 8 omhandlede køkkenforhold.
 Ovennævnte har i brev af 12/11-86, her modtaget fra kommunen den 4/12-86,  

 klaget over Høje-Taastrup kommunes beslutning om ikke at udmåle økonomisk  

 hjælp i henhold til bistandslovens § 42, stk. 1, jfr. § 37, stk. 1 og 2, til  

 den faktiske boligudgift.
 Det er i tilknytning til anken anført, at huslejen for familiens nye  

 lejlighed er den samme som huslejen i den tidligere lejlighed, dog viste det  

 sig, at kommunens boligkontor ikke ville yde boligsikring til den nye bolig.  

 Hvis familien havde vidst det inden indflytningen, var familien aldrig  

 flyttet.
 Amtsankenævnet har i anledning af klagen modtaget en udtalelse og kopi af  

 sagens akter fra kommunen.
Det fremgår af sagen, at familien består af 2 voksne og 2 børn under 18  

 år.
N.N. modtager økonomisk hjælp i henhold til bistandslovens § 42, stk. 1,  

 til en uddannelse til levnedsmiddelassistent.
N.N. har deltidsarbejde, og  

 indtægten herfra fratrækkes ved udmålingen af bistandshjælpen.
Indtil 1/10-86 boede familien i en moderne 4-værelses lejlighed i socialt  

 boligbyggeri.
Huslejen, incl. varme udgjorde 3.752,- kr. månedligt, og der  

 blev ydet boligsikring med 1.381,- kr. månedligt, således at nettohuslejen  

 var på 2.371,- kr. månedligt.
 Pr. 1/10-86 lejede familien sammen med 2 voksne børn og disses samlevere  

 en landbrugsejendom, hvor huslejen ialt er på 10.000,- kr. månedligt, excl.  

 varme, Huslejen, excl. varme, per familie udgør således 3.334,- kr.  

 månedligt.
 I september 1986 fik familien af kommunens boligkontor at vide, at der  

 ikke kunne ydes boligstøtte til lejemålet, da der ikke i BBR-registret er  

 registreret mere end et køkken på ejendommen.
 Familien fik samtidig at vide af bistandskontoret, at familiens  

 bistandshjælp ikke ville blive ændret fremover, hvorfor der ikke ville kunne  

 ydes mere til husleje og varme end hidtil, ialt 2.371,- kr. månedligt.
Den 3/10-86 rettede familien påny henvendelse til kommunens  

 bistandskontor, da den manglende boligstøtte havde væltet hele familiens  

 økonomi, idet merhuslejen skulle betales af underholdsbeløbet.
Familien  

 fremførte bl.a., at ejeren af ejendommen havde skrevet under på, at der er  

 tale om 3 selvstændige lejligheder.
 Kommunen besluttede den 20/10-86 at fastholde, at huslejen fastfryses på  

 hidtidigt niveau, da familien måtte antages at skulle have taget højde for  

 den manglede boligstøtte inden flytningen, samt at der var tale om en  

 flytning, der ikke var nødvendig.
 Der henvises til bistandslovens §§ 37, stk. 1 og 2, og 42, stk. 1, samt  

 uddybende til Socialministeriets cirkulære nr. 218 af 20. december 1982,  

 punkt 6 og 9-14.
Det følger af bistandslovens §§ 37, stk. 2, jfr. § 42, stk. 1, at der ved  

 bistandshjælpens udmåling må tages hensyn til, dels sådanne faste udgifter,  

 som i betragtning af de hidtidige levevilkår skønnes rimelige, dels lægges  

 vægt på de fremtidige levevilkår, der kan blive en følge af den ændring, der  

 er sket i familiens situation.
Herved forstår bl.a., at man som udgangspunkt  

 ikke kan få økonomisk hjælp til forøgede udgifter i en hjælpsperiode.
 Der henvises endvidere til boligstøttelovens § 8, samt uddybende til  

 Boligstyrelsens cirkulære af 30. august 1982, punkt 5.2.
 Amtsankenævnets sekretariat har den 18/3-87 telefonisk indhentet en  

 udtalelse fra Boligstyrelsen, ifølge hvilken man ved beslutningen om at  

 bevilge boligstøtte skal lægge vægt på de faktiske forhold i boligen - altså  

 om der rent faktisk i tilknytning til familiens andel af den lejede ejendom  

 er det i boligstøttelovens § 8 omhandlede køkken med indlagt vand og  

 forsvarligt afløb.
 Amtsankenævnet har behandlet sagen i et møde afholdt den 3. april 1987 og  

 truffet følgende.
 AFGØRELSE:
 Nævnet besluttede at tiltræde kommunens beslutning om ikke at forøge den  

 månedlige hjælp til boligudgiften, idet denne afgørelse ses at være i  

 overensstemmelse med gældende ret.
 Nævnet besluttede at hjemvise sagen til kommunen med henblik på at få  

 fastslået, om der i familiens lejede bolig rent faktisk er de i  

 boligstøttelovens § 8 omhandlede køkkenforhold.
 Såfremt køkkenforholdene efter en evt. besigtigelse af ejendommen skulle  

 vise sig at være i orden, bør kommunen herefter foretage en almindelig  

 vurdering af familiens evt. berettigelse til boligstøtte efter  

 boligstøttelovens regler.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Ankevejledning vedlagt.
 Der vil ikke herfra blive foretaget videre i anledning af klagers  

 henvendelse.
Kommunens fornyede afgørelse kan indbringes for amtsankenævnet inden 4  

 uger efter, at klager har modtaget meddelelse om afgørelsen.
Klage indgives  

 til kommunen, der videresender denne til amtsankenævnet.
