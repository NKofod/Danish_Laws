Fremsat den 4. maj 2022 af Jens Rohde (KD) Forslag til folketingsbeslutning om, at kvinders ret til abort gøres til en ukrænkelig internationalt anerkendt rettighed Folketinget pålægger regeringen at arbejde for, at kvinders ret til abort gøres til en ukrænkelig og umistelig internationalt anerkendt rettighed.
Regeringen pålægges endvidere at anmode FN om at fjerne formuleringen i bemærkning 36 til artikel 6 i FNs konvention om borgerlige og politiske rettigheder, hvori rettigheden begrænses til situationer, hvor »kvinden risikerer liv og helbred«.
Bemærkninger til forslaget Fri og lige adgang til abort er den bedste vej til at nedbringe antallet af aborter på verdensplan.
Det internationale Guttmacher Institutes forskning fastslår, at verdensgennemsnittet for antallet af aborter ligger på 28 pr. 1.000 kvinder, til trods for at abort stadig er ulovligt i mange lande.
I EU er gennemsnittet 27, mens Latinamerika ligger i toppen med en abortrate på 32 pr. 1.000 fødedygtige kvinder (»40 år senere har Danmark en af verdens laveste abortrater«, Berlingske, den 28. september 2013).
Den danske abortrate er på 12 pr. 1.000 kvinder, hvilket er et helt usædvanligt lavt tal sammenlignet med resten af verden.
Ingen bør kunne se bort fra den realitet, at den frie abort og frie seksualoplysning har stor betydning for, om aborttallet er højt eller lavt.
Det er videnskabeligt dokumenteret.
Dertil kommer, at Danmark og andre lande med fri, lægeovervåget abort er kommet dødsfald og invalidering til livs.
Hvert år foregår der omkring 43 millioner provokerede aborter på verdensplan.
Knap halvdelen af dem er illegale aborter udført med lange hæklenåle, kemikalier eller fysisk vold i udviklingslandene (»40 år senere har Danmark en af verdens laveste abortrater«, Berlingske, den 28. september 2013).
Guttmacher Institute anslår, at mindst 47.000 kvinder dør årligt efter mislykkede aborter.
Mange tusinde andre invalideres.
Læg dertil fattigdom og undertrykkelse af kvinders muligheder i samfundet, som følge af at de visse steder i verden betragtes som en fødemaskine.
Guttmacher Institute viser, at 121 millioner utilsigtede graviditeter fandt sted hvert år mellem 2015 og 2019. Af disse utilsigtede graviditeter endte 61 pct. med abort.
Det svarer til 73 millioner aborter om året (»Unintended Pregnancy and Abortion Worldwide«, Guttmacher Institute, 2022).
 Abort søges og er nødvendig, også der, hvor abort er begrænset, dvs. i lande, hvor det er fuldstændig forbudt eller kun er tilladt for at redde kvinders liv eller for at bevare kvinders fysiske eller mentale sundhed, sådan som FNs konvention om borgerlige og politiske rettigheder er begrænset til i dag.
Antallet af utilsigtede graviditeter er størst i de lande, der begrænser adgangen til abort, og lavest i de lande, hvor abort i vidt omfang er lovligt.
Samtidig stiger andelen af utilsigtede graviditeter, der ender med abort, i de lande, der begrænser adgangen til abort.
I løbet af de sidste 30 år er andelen steget fra 36 pct. i årene 1990-1994 til 50 pct. i årene 2015-2019 (»Unintended Pregnancy and Abortion Worldwide«, Guttmacher Institute, 2022).
Forslagsstilleren anerkender, at livet begynder ved befrugtningen.
Det gør Etisk Råd også, men det er ikke nødvendigvis et argument imod den frie abort.
Således heller ikke i Etisk Råd.
Der er solid dokumentation for, at fri og lige adgang til abort og seksualundervisning medvirker til at nedbringe aborttallene på verdensplan.
Der er således ingen modsætning mellem at gå ind for fri og lige adgang til abort for verdens kvinder og at ønske at nedbringe aborttallet i verden.
 Regeringen opfordres til altid at se etiske spørgsmål og rettigheder i et internationalt perspektiv og fremme arbejdet for kvinders ret til fri og lige adgang til abort globalt.
Skriftlig fremsættelse Jens Rohde (KD):
 Jeg tillader jeg mig herved at fremsætte:
 Forslag til folketingsbeslutning om, at kvinders ret til abort gøres til en ukrænkelig internationalt anerkendt rettighed.
(Beslutningsforslag nr.
B 198) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
