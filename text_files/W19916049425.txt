Klageren K kautionerede begrænset 50.000 kr. for sønnen S's lån på  

 135.000 kr. hos P ydet S i 1982. I 1985 oprettedes nyt lån for S, hvorved  

 lånet fra 1982 indfriedes.
K underskrev ikke det nye lånedokument.
K betalte  

 i 1989 under protest kautionsforpligtelsen.
K påklagede forholdet, og  

 Ankenævnet pålagde P at tilbagebetale det indfriede beløb.
Kendelse af 5. april 1991 i sag nr. 518/1990 (Kaution.
Omlægning af det sikrede lån).
--------------------------------------------------------------------- Klageren K kautionerede ved særskilt kautionserklæring i 1982 for et til  

 en søn S af pengeinstituttet P ydet lån på 135.000 kr. begrænset til 50.000  

 kr.
Lånets løbetid var 20 år, renten variabel og den månedlige ydelse 2.175  

 kr.
I 1985, da restgælden var ca. 130.000 kr. og den månedlige ydelse 1.780  

 kr., anmodede S om rentenedsættelse.
Restløbetiden udgjorde da 16 år og 9  

 måneder.
P accepterede rentenedsættelsen på betingelse af, at der betaltes  

 stiftelsesprovision og et ekspeditionsgebyr.
Der blev herefter oprettet et nyt gældsbrev i oktober 1985 med et  

 lånebeløb på 134.281,72 kr., hvilket udgjorde en forhøjelse på 3.714 kr. set  

 i forhold til restgælden på lånet oprettet i 1982. Forhøjelsen udgjorde  

 ekspeditionsgebyr og stiftelsesprovision.
Gældsbrevet skulle afvikles med en  

 månedlig ydelse på 1.615 kr., og løbetiden var angivet til 16 år og 9  

 måneder, ligesom det var anført, at lånebeløbet var til indfrielse af det  

 tidligere lån.
 I november 1989 indfriede K kautionsforpligtelsen ved betaling af  

 34.571,51 kr.
 K indbragte sagen for Ankenævnet med påstand om tilbagebetaling af det  

 indfriede beløb med tillæg af renter fra indfrielsestidspunktet.
 P nedlagde påstand om frifindelse.
 Ankenævnet tog K's påstand til følge med disse bemærkninger:
»Det fremgår af lånedokumentet oprettet i oktober 1985, at  

 lånebeløbet er til indfrielse af kautionslånet, ligesom det fortrykte felt  

 vedrørende kaution ikke som i lånedokumentet fra 1982 angiver K's navn.  

 Herefter findes det betænkeligt at anse K's kautionsforpligtelse for overført  

 til det nye lån.
Da K har indfriet kautionsforpligtelsen med det påklagede  

 beløb, bør P godtgøre K dette.« P har i medfør af Ankenævnets vedtægters § 11, stk. 2, meddelt, at P ikke  

 ønsker at være bundet af kendelsen.
