 Udtalt, at et pengeinstituts registrering af vurderinger af de  

 ansattes personlige forhold var i strid med § 3, stk. 1 og 2.
 På baggrund af en artikel i dagspressen anmodede Registertilsynet af egen  

 drift under henvisning til § 22, stk. 2, i lov om private registre et  

 pengeinstitut om en udførlig redegørelse for den indsamling og opbevaring af  

 oplysninger vedrørende ansatte, som instituttet foretog.
Det fremgik af redegørelsen, at pengeinstituttet foretog en række  

 forskellige former for registreringer vedrørende medarbejderne.
Ud over  

 almindelige personaleregistre af forskellig art fandtes der også et antal  

 besøgsrapporter udarbejdet i forbindelse med, at personalekonsulenter  

 regelmæssigt besøgte cheferne for de 46 områder, som pengeinstituttets  

 filialer var inddelt i.
I forbindelse med sådanne besøg drøftedes områdets  

 personalesituation i almindelighed.
Herudover drøftedes eventuelt visse  

 medarbejderes forhold, ligesom man vurderede samtlige filialchefers og en  

 række stedfortræderes kvalifikationer.
 Pengeinstituttet anførte, at disse besøgsrapporter (mødereferater) hidtil  

 ikke var blevet betragtet som registre i registerlovens forstand, idet man  

 havde ment, at der var tale om enkeltstående eller mere tilfældige  

 registreringer, og idet der ikke var sket en central registrering af  

 oplysninger fra sådanne rapporter.
 Besøgsrapporterne indeholdt vurdering af medarbejdernes faglige  

 kvalifikationer og normalt oplysninger om medarbejdernes udvikling,  

 arbejdsindsats, sygdomsfravær, lønforhold, overholdelse af  

 forretningsorden/kompetence, førtidspensionseller fratrædelsesaftaler samt i  

 et meget begrænset antal tilfælde optegnelser om pårørendes forhold.
 Pengeinstituttet var imidlertid nu blevet opmærksom på, at de tilfælde af  

 registreringer, der var gengivet i artiklen, ikke opfyldte registerlovens  

 bestemmelser (§ 3, stk. 1 og 2).
Pengeinstituttet tog således til efterretning, at besøgsrapporterne i  

 hvert fald i et vist omfang måtte anses for registre i lovens forstand.
Man  

 ville derfor drage omsorg for, at rapporterne fremover ikke indeholdt  

 oplysninger i strid med loven, herunder oplysninger om pårørende.  

 Eksisterende besøgsrapporter ville blive omskrevet i det omfang, de indeholdt  

 oplysninger, der ikke måtte registreres efter loven (unødvendige, følsomme  

 oplysninger), og de oprindelige rapporter ville derefter blive makuleret.
 Pengeinstituttet udtalte afslutningsvis, at man beklagede, at man på grund  

 af en fejlfortolkning af registerloven havde haft registreret et begrænset  

 antal oplysninger i strid med lovens bestemmelser.
 Registertilsynet meddelte på denne baggrund herefter, at man ikke havde  

 bemærkninger til redegørelsen og pengeinstituttets (fremtidige)  

 registreringspraksis, og man foretog derfor ikke yderligere i sagen.
 (* 1) Registertilsynets Årsberetning 1992 side 79.
