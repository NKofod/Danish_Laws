 Grundværdien for en grund på 5.866 (m2) udlagt til villabebyggelse  

 blev ved 18. almindelige vurdering af et skyldråd ansat med udgangspunkt i en  

 normalgrundstørrelse på 5.500 (m2), hvilket svarede til den retlige  

 mindstegrundstørrelse i området.
Landsskatteretten lagde imidlertid til grund, at de faktiske  

 grundstørrelser i den del af området, hvor klageejendommen var beliggende,  

 overvejende var på 1.800-2.000 (m2). Retten ansatte derfor grundværdien ud  

 fra samme principper - herunder normalgrundstørrelse - som grundene på  

 1.800-2.000 (m2), der beliggenhedsmæssigt var sammenlignelige med  

 klageejendommen. (* 1) A klagede over de af skyldrådet ved 18. almindelige vurdering pr. 1.  

 januar 1986 foretagne ansættelser af grundværdien og ejendomsværdien med  

 påstand om nedsættelse.
Ejendommen omfattede et grundareal på 5.866 (m2).
 Til støtte for stadfæstelse af ansættelserne havde skyldrådet henvist til,  

 at ejendommen var beliggende i et område omfattet af en byplanvedtægt fra  

 1968, der udlagde området til villabebyggelse og fastlagde en  

 mindstegrundstørrelse på 5.500 (m2).
 Statsskattedirektoratet indstillede ligeledes stadfæstelse af  

 ansættelserne under henvisning til, at mindstegrundstørrelsen og dermed  

 normalgrundstørrelsen var 5.500 (m2).
Det fremgik af sagen, at klageejendommen var beliggende vest for en  

 landevej, der gennemskar området, og at grundene vest for denne landevej  

 overvejende var på 1.800-2.000 (m2). Ifølge Kommunens Tekniske Forvaltning  

 var grundene på 1.800-2.000 (m2) udstykket før 1968, og ud over  

 klageejendommen var der kun tre andre grunde vest for landevejen, der i  

 henhold til den nævnte byplanvedtægt var pålagt en mindstegrundstørrelse på  

 5.500 (m2). Under hensyn til, at den overvejende del af grundene vest for  

 landevejen var på 1.8002.000 (m2), og at de i alt fire grunde på mere end  

 5.500 (m2) vest for landevejen, havde en dårligere beliggenhed end de øvrige  

 store grunde øst for landevejen, fandt Landsskatteretten ikke grundlag for at  

 ansætte klageejendommen ud fra en normalgrundstørrelse på 5.500 (m2).  

 Grundværdien blev herefter ansat ud fra samme principper - herunder  

 normalgrundstørrelse - som grundene på 1.800-2.000 (m2) med tilsvarende  

 beliggenhed.
Dette medførte en ikke uvæsentlig nedsættelse af grundværdien.  

 Ejendomsværdien blev nedsat tilsvarende.
 (* 1) Afgørelsen er offentliggjort i SKAT 1988, nr. 11, side 691.
