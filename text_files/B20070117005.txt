Bekendtgørelse om generelle tilskudsforudsætninger og vilkår for at opnå støtte fra Højteknologifonden samt om afgrænsning af små og mellemstore virksomheder I medfør af § 1, stk. 7, § 7, stk. 9 og 10 i lov nr. 1459 af 22. december 2004 om Højteknologifonden fastsættes:
 § 1.  For fondens støtte gælder følgende forudsætninger:
 1) Der udarbejdes en aftale, som regulerer forholdet mellem fonden og støttemodtagerne, og som bl.a. indeholder de af fonden fastsatte retningslinier for anvendelse af projektstøtten.
 2) Støttemodtagerne tager senest ved indgåelse af den i nr. 1, omhandlede aftale stilling til håndtering af offentliggørelse af forskningsresultater og eventuelle immaterielle rettigheder udviklet i det enkelte projekt.
3) Støttemodtagerne bidrager til medfinansiering af projektet.Udgangspunktet er, at den offentlige part bidrager med en sjettedel af projektets samlede budget, og den private part bidrager med to sjettedele af projektets samlede budget.
Fondens bidrag udgør tre sjettedele af de samlede projektomkostninger.
Parternes bidrag kan varieres afhængig af størrelsen af de typer af virksomheder der gives støtte til, jf. i øvrigt § 8.
 4) Tilskudsforudsætningerne skal fremgå af opslaget eller opslagsmaterialet.
 § 2. Som led i de enkelte uddelingsrunder kan Højteknologifonden beslutte, at ansøgninger skal opfylde ét eller flere af følgende formkrav:
 1) Krav om et maksimum for ansøgningers, herunder ansøgningsbilags, omfang.
 2) Krav om at ansøgninger skal være over eller under en vis beløbsstørrelse, og at bevillingsperioden opfylder en specifik tidsramme angivet i opslaget.
 3) Krav om at ansøgninger over en vis beløbsstørrelse, eller hvor andre særlige forhold taler for det, skal udformes på et andet sprog end dansk.
 4) Krav om anvendelse af ansøgningsskema.
 5) Krav til den nærmere udformning af ansøgninger, herunder krav om underskrift, vedlæggelse af bilag, f.eks. projektbeskrivelse, cv, erklæringer og/eller underskrifter fra institutioner m.v.
 6) Krav til indholdet af projektbeskrivelser.
 7) Krav til indhold og udformning af cv og publikationslister.
 8) Krav til budgetspecifikationer i ansøgninger.
 9) Krav til antal eksemplarer som ansøgninger skal indsendes i.
 10) Krav til det elektroniske format for ansøgninger, herunder krav om anvendelse af elektronisk signatur.
 11) Krav om at ansøgninger skal være modtaget ved udløbet af en ansøgningsfrist.
Stk. 2. Formkrav og tidsfrister, jf. stk. 1, skal fremgå af opslaget eller opslagsmaterialet.
Hvis manglende overholdelse af et formkrav eller af en tidsfrist kan medføre, at en ansøgning afvises uden realitetsbehandling, skal dette ligeledes fremgå af opslaget eller opslagsmaterialet.
 § 3. Fonden skal fastsætte regler for støttemodtagers aflæggelse af regnskab og faglige afrapportering, herunder regnskabsperioder, frekvens for faglig afrapportering og indhold af denne.
 Stk. 2. Reglerne for tilskudsmodtagers regnskabsaflæggelse skal fremgå af opslaget, opslagsmaterialet eller af de generelle bestemmelser for bevillinger for Højteknologifonden.
 Stk. 3. En tilskudssag er først afsluttet, når der er aflagt afsluttende regnskab og rapport, og disse er godkendt af fonden.
 Stk. 4. Fonden kan efter en konkret vurdering godkende fravigelser fra tilskudsbetingelserne, dog således at der under alle omstændigheder altid skal ske regnskabsaflæggelse og faglig afrapportering.
 Stk. 5. Regnskabsaflæggelse og revisionen heraf følger de almindelige statslige regler herfor, herunder lov om statens regnskabsvæsen m.v. og regler udstedt i henhold hertil samt lov om revision af statens regnskaber m.m. og regler udstedt i henhold hertil.
 § 4. Fonden støtter højteknologiske satsninger, som gennemføres i et samarbejde mellem offentlige eller private virksomheder med hjemsted i Danmark og forskningsinstitutioner inden for den offentlige forvaltning eller Centre for Videregående Uddannelse.
 Stk. 2. Ved forskningsinstitutioner inden for den offentlige forvaltning forstås universiteter, sektorforskningsinstitutioner, forskningsudførende hospitaler, forskningsinstitutioner under Kulturministeriet og andre offentlige forskningsinstitutioner.
Stk. 3. Ved hjemsted i Danmark forstås, at de deltagende offentlige eller private virksomheder, såvel danske som udenlandske, kan deltage i satsninger støttet af fonden, men at tilskudsmodtager skal være registreret med cvr. nr. i Danmark.
Der er mulighed for at udenlandske forskningsinstitutioner kan deltage i et projekt eller en satsning som underleverandører.
 § 5. Fonden skal som led i de enkelte uddelingsrunder oplyse, hvilke støttemuligheder, der kan søges støtte til jf. lovens § 7, stk. 3 og 4.
 Stk. 2. Fonden kan fastsætte erhvervsmæssige, faglige, økonomiske og/eller organisatoriske kriterier for bedømmelse af ansøgninger.
 Stk. 3. Støtteformer og kriterier for tildeling af støtte, jf. stk. 1 og 2, skal fremgå af opslaget eller opslagsmaterialet.
 § 6. Fonden kan yde støtte til udgifter inden for følgende områder:
 1) Udgifter til personale, herunder ph.d.-stipendiater, der indgår i aktiviteterne.
 2) Udgifter til varigt materiel, f.eks. udstyr, apparatur og instrumenter, der permanent anvendes til aktiviteterne.
 3) Udgifter til konsulentbistand, og tilsvarende tjenesteydelser, som udelukkende vedrører aktiviteterne, herunder indkøb af forskning, teknisk indsigt, rettigheder m.v.
 4) Overheads der er en direkte følge af aktiviteterne.
 5) Andre driftsudgifter, f.eks. materialer, leverancer el.lign., som er direkte knyttede til aktiviteterne.
 § 7. Overholder en støttemodtager ikke tilskudsforudsætningerne eller vilkårene, kan tilskuddet kræves tilbagebetalt.
§ 8. Ved små og mellemstore virksomheder forstås virksomheder, som opfylder den EU-retlige definition, som anført i bilaget til Europa-Kommissionens henstilling af 6. maj 2003 om definitionen af mikrovirksomheder, små og mellemstore virksomheder (2003/361/ EF).Ved små virksomheder forstås virksomheder som beskæftiger under 50 personer, og som har en årlig omsætning eller en samlet årlig balance på ikke over 10 mio.
EUR.
Ved mellemstore virksomheder forstås virksomheder, som beskæftiger under 250 personer, og som har en årlig omsætning på ikke over 50 mio.
EUR eller en årlig samlet balance på ikke over 43 mio.
EUR.
 § 9. Bekendtgørelsen træder i kraft den 1. november 2007.
