Nr BTL 170 Betænkning over Forslag til lov om ændring af lov om leje og lov om  

 midlertidig regulering af boligforholdene (Regulering af  

 vedligeholdelseshensættelser m.v.)   

 Nr L 170 1994-95, 1. samling Afgivet af Boligudvalget Afgivet: 19950517 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Administratorforeningen, Advokatfirmaet Gangsted-Rasmussen, Danmarks Lejerforeninger, Fællesforeningen af Jydske Grundejerforeninger, Landsforeningen for ejere af udlejningsejendomme og Lejernes Landsorganisation.
 Boligministeren har, for så vidt angår lejeregulering i småejendomme,  

 oplyst følgende: I henhold til de ved lov af 1. juni 1994 gennemførte regler  

 om regulering af lejen for lejemål i ejendomme med seks eller færre boliger  

 kan lejen ikke overstige den leje, der betales for tilsvarende lejeforhold,  

 hvor lejen er reguleret som omkostningsbestemt leje.
 Boligministeren har over for udvalget tilkendegivet, at man i den kommende  

 tid nøje vil overvåge, om administrationen af reglerne om lejeregulering for  

 lejemål i sådanne ejendomme sker i overensstemmelse med loven.
 Boligministeren har i et svar på et spørgsmål vedrørende behov for en  

 særlig regel om bevisbyrde i sager, hvor en afgørelse, der er truffet i  

 huslejenævnet, indbringes for boligretten/Landsretten, oplyst følgende efter  

 at have indhentet en udtalelse herom fra Justitsministeriet:
 Det fremgår af udtalelsen, at det er Justitsministeriets opfattelse, at  

 særlige regler om bevisbyrde kun bør indføres, såfremt der påvises et  

 påtrængende behov for fravigelse af de almindelige regler.
 Da Justitsministeriet ikke ser sig i stand til på det foreliggende  

 grundlag nærmere at vurdere, om der er et sådant behov for en særlig regel om  

 bevisbyrden i sager, hvor en afgørelse, der er truffet i huslejenævnet,  

 indbringes for boligretten, er Boligministeriet indstillet på at tage  

 spørgsmålet om behovet for særlige bevisbyrderegler på dette område op til  

 overvejelse.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
Et mindretal inden for flertallet (Socialistisk Folkepartis og  

 Enhedslistens medlemmer af udvalget) stemmer for den begrænsede forbedring,  

 det er at sikre, at lejerne ikke kan komme til at betale 2 gange.
Det er en  

 helt åbenbar urimelighed, der hermed rettes, hvilket Socialistisk Folkeparti  

 gjorde opmærksom på, allerede da lejelovsforliget blev indgået.
 Men der er stadig en række for mindretallet fuldstændig uacceptable  

 konsekvenser af lejelovsforliget, som mindretallet har forsøgt at få fjernet.  

 Blandt andet har mindretallet forsøgt at få begrebet »det lejedes  

 værdi« præciseret, således at det kunne anvendes som et værn imod kæmpe  

 huslejestigninger.
 Der har ikke fra regeringens side været vilje til at præcisere begrebet,  

 så lejerne kunne værnes.
 Som en konsekvens heraf fastholder mindretallet, at den eneste måde,  

 hvorpå man kunne skåne lejerne i småhuse og blandede ejendomme, ville være at  

 vedtage det af Socialistisk Folkeparti fremsatte forslag til lov om ændring  

 af lov om leje, lov om midlertidig regulering af boligforholdene og lov om  

 individuel boligstøtte (L 53), der indebærer, at huslejeforliget fra sommeren  

 1994 annuleres.
 Mindretallet vil derfor fortsætte kampen for at få det uretfærdige  

 huslejeforlig annulleret.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
 I foråret 1994 advarede mindretallet regeringen mod at gennemføre en  

 forhastet lejelovsændring og anbefalede i stedet regeringen at indlede en  

 afvikling af restriktionerne og reguleringerne på boligområdet.
Regeringen insisterede imidlertid på sine lejelovsændringer, men må nu med  

 det foreliggede lovforslag indrømme, at den ikke havde gjort sit forarbejde  

 forsvarligt.
Derfor skal de i forvejen hårdt plagede lejere og udlejere til  

 at sætte sig ind i nye og endnu mere komplicerede regler.
Det er  

 uforståeligt, at regeringen i jagten på millimeterretfærdighed vil gennemføre  

 regler om vedligeholdelse, som alle praktikere på området har påvist er  

 næsten umulige at administrere, især når det tages i betragtning, at sagen  

 handler om de rene småbeløb.
Dette er så meget mere uforståeligt, som lejelovgivningen ikke i øvrigt  

 lægger op til en krone for krone-sammenhæng mellem udlejernes  

 vedligeholdelsesbeløb og de midler, der afsættes til vedligeholdelse.
Således  

 viser statistikkerne over vedligeholdelsen i danske udlejningsejendomme, at  

 der gennem årene netto er anvendt næsten 4 mia. kr. mere på vedligeholdelse,  

 end der er afsat over huslejerne.
Lovforslaget lider efter mindretallets opfattelse af en ejendommelig  

 inkonsistens i argumentationen med hensyn til afsætningsbeløbets størrelse i  

 en blandet beboelses- og erhvervsejendom.
For så vidt angår beboelsesdelen,  

 indebærer lovforslaget, at udlejer kun kan opkræve hele de 3x4 kroner, hvis  

 der er aftalt en fordeling af vedligeholdelsespligten som fastsat i den nye  

 lejelov.
For så vidt angår erhvervsdelen, skal udlejer efter lovforslaget  

 hensætte hele beløbet på 3x4 kr., uanset hvad der er aftalt om fordeling af  

 vedligeholdelsespligten.
Lovforslaget lægger desuden op til at forsyne »småhuskapitlet«  

 med yderligere restriktioner.
Småhuskapitlet bliver dermed ikke det fristed i  

 en bureaukratisk lejelovgivning, som det oprindelig var tiltænkt, og som  

 strengt taget er den eneste begrundelse for at have et særligt regelsæt for  

 små ejendomme.
 Af bl.a. ovennævnte grunde, jf. i øvrigt bemærkningerne ved 1. behandling  

 af lovforslaget i Folketinget, kan mindretallet ikke støtte det foreliggende  

 lovforslag.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Kristen Touborg (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Lene Espersen (KF)  

 Kai Dige Bach (KF) Kirsten Jacobsen (FP) nfmd.
