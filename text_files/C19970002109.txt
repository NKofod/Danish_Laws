 I medfør af § 1, stk. 2, og § 3, stk. 1, i lov om pas til danske  

 statsborgere m.v., jf. lovbekendtgørelse nr. 586 af 1. september 1986, som  

 ændret ved § 6 i lov nr. 386 af 20. maj 1992, og § 13, stk. 1 og 3, i  

 bekendtgørelse nr. 166 af 25. februar 1997 om pas m.v. (pasbekendtgørelsen)  

 bestemmes:
Udstedelse af pas § 1.  Pas må kun udstedes til personer, der har dansk  

 indfødsret, jf. dog pasbekendtgørelsens §§ 23-24, og  

 udlændingebekendtgørelsens §§ 6-7.
 Stk. 2.  Det er i almindelighed tilstrækkeligt bevis for  

 dansk indfødsret, at pasansøgeren ifølge et efter den 1. oktober 1949 udstedt  

 pas eller ifølge original dåbs- eller navneattest (fødselsattest ved fødsel i  

 de sønderjyske landsdele) er født i Danmark, medmindre særlige  

 omstændigheder, for eksempel ansøgerens navn eller øvrige oplysninger, tyder  

 på, at den pågældende ikke er født af danske forældre.
 Stk. 3.  Har pasansøgeren ikke ved fødsel erhvervet  

 dansk indfødsret, eller har ansøgeren mistet sin danske indfødsret, kan  

 dokumentation for erhvervelsen eller generhvervelsen af dansk indfødsret for  

 eksempel være indfødsretsbevis eller for kvinders vedkommende vielsesattest,  

 hvoraf fremgår, at ægteskabet er indgået før den 1. januar 1951, i  

 forbindelse med sædvanlig dokumentation for, at ægtemanden har dansk  

 indfødsret.
 Stk 4.  Ved udstedelse af pas til personer, der gør  

 gældende at have erhvervet dansk indfødsret i medfør af lov nr. 474 af 5.  

 september 1920 om erhvervelse af dansk indfødsret i anledning af de  

 sønderjyske landsdeles indlemmelse i Danmark, jf. lov nr. 247 af 12. juni  

 1922, bør de tilvejebragte bevisligheder for ansøgerens indfødsret, identitet  

 og bopæl sammenholdes med den i vedkommende politikreds førte fortegnelse  

 over udlændinge.
 § 2.  Hvis det er tvivlsomt, om pasansøgeren er dansk  

 statsborger, bør der rettes henvendelse til Justitsministeriet,  

 Indfødsretskontoret.
 § 3.  Er der til pasansøgeren tidligere udstedt pas,  

 der oplyses at være bortkommet eller tilintetgjort, bør der afkræves den  

 pågældende en redegørelse herom.
Stk. 2.  Var passet ikke udløbet, da det bortkom, bør  

 der, forinden nyt pas udstedes, om fornødent foretages en politimæssig  

 undersøgelse til oplysning om, hvorledes passet er bortkommet, herunder om  

 der er sket misbrug af passet.
Passet registreres som mistet i Det Centrale  

 Pasregister.
 Stk. 3.  Ønsker indehaveren nyt pas, kan sådant udstedes  

 efter sædvanlige regler, herunder mod sædvanlig betaling.
 § 4.  Politimesteren eller i København  

 politidirektøren bemyndiges til at udstede de i pasbekendtgørelsens §§ 13-14  

 nævnte ekstra pas.
 Stk. 2.  Ansøgeren vejledes om, at et ekstra pas kun må  

 anvendes til den eller de rejser, det er udstedt med henblik på.
 § 5.  Forinden fællespas udstedes, skal eftersyn af  

 registre finde sted efter de regler, der er fastsat i § 6.
Nægtelse og inddragelse af pas § 6.  I forbindelse med registering af pasansøgningen  

 i Det Centrale Pasregister undersøges det, om pasansøgeren er eftersøgt,  

 eller om der er grundlag for nægtelse eller inddragelse af pas.
 Stk. 2.  Det skal endvidere ved forespørgsel til  

 pasregisteret konstateres, om pasansøgeren tidligere har fået udstedt pas,  

 som stadig er gyldigt.
§ 7.  I de tilfælde, hvor politiet efter § 2, stk. 1,  

 nr. 1, i pasloven kan nægte at udstede eller kan inddrage et allerede udstedt  

 pas, træffes bestemmelse om udstedelse eller inddragelse af pas af  

 politimesteren eller politidirektøren i den politikreds, hvor der er rejst  

 sigtelse imod pasansøgeren.
Kan pasinddragelse eller pasnægtelse ske efter §  

 2, stk. 1, nr. 2, i pasloven, træffes beslutning om pasudstedelse eller  

 inddragelse af den politimester, som det påhviler at iværksætte  

 straffuldbyrdelsen.
 Stk. 2.  Er pasansøgeren idømt bødestraf eller  

 konfiskation, nægtes pas under normale omstændigheder ikke, hvis det på  

 betryggende måde er konstateret, at den pågældende ikke ejer midler, hvori  

 der kan søges dækning for statskassens krav.
 Stk. 3.  Er pasansøgeren ved prøveløsladelse eller  

 betinget benådning løsladt under tilsyn, kan pas kun udstedes efter  

 forhandling med tilsynsmyndigheden.
Stk. 4.  Med hjemmel i § 2, stk. 1, nr. 3, i pasloven  

 kan pasudstedelse nægtes, eller pas kan inddrages eksempelvis over for  

 personer, der af politiet er kendt som bidragspligtige, og som påtænker at  

 forlade Danmark for bestandig eller på ubestemt tid, indtil de opfylder deres  

 forpligtelser i henhold til § 19 i lov om inddrivelse af underholdsbidrag,  

 jf. lovbekendtgørelse nr. 631 af 15. september 1986 med senere ændringer.
Der  

 vil i almindelighed ikke være noget til hinder for, at der udstedes pas til  

 bidragspligtige, der agter at søge hyre på skib i udenrigsfart.
 Stk. 5.  Bestemmelsen i stk. 4 kan ikke anvendes over  

 for bidragspligtige, der opholder sig i udlandet.
 § 8.  Hvis udstedelse af pas nægtes, eller hvis et  

 allerede udstedt pas inddrages, skal politiet i medfør af § 2, stk. 2, i  

 pasloven efter anmodning omgående indbringe afgørelsen for den efter lovens §  

 2, stk. 3, kompetente ret.
 Stk. 2.  Politiet gør skriftligt den pågældende bekendt  

 med pasnægtelsen eller pasinddragelsen samt med retten til at få afgørelsen  

 indbragt for domstolene.
 Stk. 3.  Opholder vedkommende sig i udlandet, skal  

 politiet søge rettens godkendelse, inden inddragelse kan ske.
Indgivelse af pasansøgningen § 9.  Ansøgning om pas skal indgives på en særlig  

 ansøgningsblanket.
§ 10.  Der foretages en nøjagtig måling af  

 pasansøgeren uden hovedbeklædning, men med fodtøj.
Måleresultatet påføres  

 ansøgningsblanketten.
 § 11.  Pasansøger skal i politiets påsyn udfylde  

 underskriftsrubrikken på et afhængig af pastypen særligt stamkort.  

 Underskriften skal afgives med sort pen og holdes inden for feltet.
 § 12.  Kan pasansøgeren ikke udfylde  

 underskriftsrubrikken på grund af alder eller sygdom, efterlades rubrikken  

 blank, og der foretages afkrydsning på stamkortet af »Ansøger er ikke i  

 stand til at afgive underskrift«.
§ 13.  Stamkortet påføres med tydelig håndskrift  

 oplysning om ansøgers personnummer.
Der foretages afkrydsning af pastype og  

 af, om der skal optages børn i passet.
På stamkortets bagside angives, om  

 ansøger vil afhente passet på paskontoret eller ønsker passet tilsendt, jf. §  

 18. Ønskes passet tilsendt, anføres tillige ansøgers navn og adresse med  

 tydelig skrift.
 § 14.  Fotografi af ansøger påklæbes stamkortet i det  

 markerede felt.
§ 15.  Tilladelse til at bære hovedbeklædning efter §  

 6, stk. 3, i pasbekendtgørelsen kan meddeles efter konkret vurdering, såfremt  

 ansigtets hovedtræk tydeligt fremgår af fotografiet.
Dette betyder, at  

 ansigtets hageparti, næse, kindben, øjne og øjenbryn ikke må være tildækket,  

 og at panden skal være afdækket i et sådant omfang, at ansigtsformen fremgår.
§ 16.  Politiet foretager prøvelsen af, om  

 betingelserne for udstedelse af pas er opfyldt.
Såfremt dette er tilfældet,  

 registreres pasansøgningen i Det Centrale Pasregister efter de herom  

 fastsatte retningslinjer.
Stk. 2.  Ved registreringen anvendes nummeret på  

 stamkortet som pasnummer.
Nummeret opdateres i Det Centrale Pasregister med  

 angivelse af to efterfølgende check-cifre.
Disse check-cifre udgør ikke en  

 del af pasnummeret.
Pasnummeret påføres tillige ansøgningsblanketten.
Pasudstedelsen § 17.  Pas udfærdiges kun på de dertil godkendte  

 pasblanketter.
 Stk. 2.  For personer, der har bopæl i Grønland eller på  

 Færøerne, udfærdiges pas på særlige grønlandske, henholdsvis færøske  

 pasblanketter, medmindre ansøgeren måtte ønske at få udfærdiget et pas på en  

 sædvanlig pasblanket.
§ 18.  Politiet sender passet til ansøgeren på den  

 adresse, som er anført på stamkortet.
Hvis ansøgeren har anmodet derom, eller  

 ansøgeren ved ansøgningens indgivelse har fået forlænget gyldighedstiden for  

 et pas, jf. pasbekendtgørelsens § 26, eller fået udstedt et provisorisk pas,  

 jf. pasbekendtgørelsens § 29, sendes passet dog til paskontoret med henblik  

 på udlevering derfra.
§ 19.  Ombytning af pas, jf. pasbekendtgørelsens § 12,  

 stk. 2, kan inden for 30 dage fra udstedelsesdatoen ske ved fremsendelse af  

 det fejlbehæftede pas samt blanket P 504 til Rigspolitichefen.
Indgives  

 anmodning om ombytning først efter forløbet af de 30 dage, skal  

 pasindehaveren indgive ny ansøgning om pas efter reglerne i  

 pasbekendtgørelsens §§ 6-11. Det fejlbehæftede pas annulleres og opbevares  

 sammen med ansøgningsblanketten vedrørende det nye pas.
 Stk. 2.  Erklærer pasansøgeren, at et bestilt pas ikke  

 er modtaget fra Rigspolitichefen, jf. pasbekendtgørelsens § 12, stk. 4,  

 afkræves der den pågældende en erklæring herom, jf. § 3, stk. 1 og 2.  

 Erklæringen opbevares sammen med ansøgningsblanketten vedrørende det nye pas.
Optagelse af børn og andre påtegninger § 20.  Nærstående, jf. pasbekendtgørelsens § 17, stk.  

 1, omfatter forældre, plejeforældre, bedsteforældre, samboende med  

 forældremyndighedens indehavere samt personer i øvrigt, hvis tilknytning til  

 barnet ganske må ligestilles hermed.
 Stk. 2.  Børn under 15 år optages i passet på side 2 med  

 angivelse af efternavn, fornavne, fødselsdato, personnummer og køn.  

 Indførslen skal ske med tydelig håndskrift og sort farve.
 Stk. 3.  Efter indførslen påføres dato for indførslen og  

 embedets stempel.
 Stk. 4.  Skal der indføres flere børn, end der af  

 pladsmæssige årsager er mulighed for på passets side 2, foretages en  

 henvisning (»Se side..«) til den første ledige side i passet, hvor  

 øvrige børn indføres efter samme retningslinjer.
 § 21.  Den i pasbekendtgørelsens § 26 omhandlede  

 forlængelse af gyldighedstiden for et pas indføres i passet på side 1 i  

 rubriknummer 12. I et pas udstedt før den 1. marts 1997 indføres  

 forlængelsespåtegningen dog i passet på side 5.
Stk. 2.  Indførslen af forlængelsen skal ske med tydelig  

 håndskrift og sort farve.
Efter indførslen påføres dato for indførslen og  

 embedets stempel.
 Stk. 3.  Forlængelsen af gyldighedstiden registreres i  

 Det Centrale Pasregister i overensstemmelse med forskrifterne herfor.
Provisoriske pas § 22.  Provisoriske pas udfærdiges på blanket P 287.
Stk. 2.  Udfyldelsen af det provisoriske pas skal ske  

 med tydelig håndskrift og sort farve.
Pasindehaverens navn skal skrives med  

 blokbogstaver.
 Stk. 3.  Det provisoriske pas registreres i Det Centrale  

 Pasregister i overensstemmelse med forskrifterne herfor.
 § 23.  Den i pasbekendtgørelsens § 28, stk. 1, nævnte  

 annullering sker ved, at passets omslagssider, personsiden og side 1 - 2  

 gennemhulles.
Opbevaring af ansøgninger § 24.  De modtagne pasansøgninger henlægges i  

 nummerfølge i særlige arkivkasser og opbevares i overensstemmelse med  

 politiets arkivregler.
Gæsteprotokoller § 25.  Politiet kan som gæsteprotokol, jf.  

 pasbekendtgørelsens § 30, autorisere den protokol, der anvendes til  

 oplysninger om udenlandske statsborgere.
Danske og udenlandske gæster kan  

 optages i samme protokol.
Regnskabsførelse § 26.  Med hensyn til regnskabsførelsen henvises der  

 til reglerne i Politiets Regnskabsinstruks.
Ikræfttræden § 27.  Cirkulæret træder i kraft den 1. marts 1997.
Stk. 2.  Samtidig ophæves cirkulære nr. 127 af 27.  

 august 1987 om pas m.v.
Dog finder cirkulærets § 17 fortsat anvendelse på  

 pas, der er udstedt før den 1. marts 1997.
