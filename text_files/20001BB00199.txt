Fremsat den 21. maj 2001 af  

 Pernille Sams (KF), Flemming Hansen (KF), Svend Erik  

 Hovmand (V) og  

 Hans Christian Schmidt (V) Forslag til folketingsbeslutning om lettelse af administrative byrder for erhvervslivet Folketinget pålægger regeringen at  

 fremsætte de fornødne lovforslag og foretage de fornødne  

 ændringer i bekendtgørelser, cirkulærer m.v. til reduktion  

 af administrative byrder for erhvervslivet via nedenstående  

 forslag.
1)	APV (arbejdspladsvurdering) Kravet om skriftlig arbejdspladsvurdering (APV) for virksomheder med  

 under 5 ansatte afskaffes.
Grænsen sættes i stedet ved  

 virksomheder med over 10 ansatte.
2)	Sikkerhedsorganisationer Grænsen for oprettelse af sikkerhedsorganisationer ændres  

 fra de nuværende 5 ansatte til alle virksomheder med over 10  

 ansatte.
3)	Sygedagpenge Underskriftskravet vedrørende medarbejderen skal fjernes  

 på både anmeldelsen af sygdommen til kommunen og anmodningen om  

 refusion.
Fristen forlænges til 8 uger.
4)	Krav til arbejdsmiljøuddannelse/tvungne sikkerhedskurser Kravet om 37 timers arbejdsmiljøuddannelse for  

 sikkerhedsrepræsentanter og ledere mindskes.
Uddannelsens indhold og  

 varighed skal afhænge af, hvilken arbejdsplads der konkret er tale  

 om.
5)	G-dagsordningen G-dagsordningen foreslås totalt afskaffet 6)	Forsikringsordning for selvstændige Virksomheder, der drives som ApS eller A/S, skal i lighed med  

 virksomheder, der drives i personligt regi, have mulighed for at tegne en  

 forsikring, der dækker tabt arbejdsfortjeneste ved ejers sygdom.
7)	Kredittider for momsen Grænsen for kvartalsafregning af moms hæves til en  

 momspligtig omsætning på 20 mio. kr., dvs. grænsen for en  

 såkaldt »stor«  virksomhed forhøjes, idet  

 grænsen i dag er fastsat til en momspligtig omsætning på 10  

 mio. kr. årligt.
8)	Emballage- og pvc-afgift Der indføres kvartalsvis afregning og en højere  

 minimumsgrænse for registreringspligt på kr. 10.000 for afregning  

 af emballageafgiften.
 Der indføres en bagatelgrænse på 3.000 kr. for  

 indbetaling af pvc-afgiften.
9)	Lønindeholdelse Arbejdsgiverens pligt til at foretage lønindeholdelse  

 indskrænkes.
Minimumsbeløbet for lønindeholdelse  

 forhøjes fra 1.000 kr. til 3.000 kr.
Det pålægges de  

 offentlige myndigheder at kompensere virksomheden for ulejligheden med 100  

 kr. pr. lønindeholdelse.
10) Bedriftssundhedstjenesten Kravet om, at alle handels- og servicevirksomheder ved lov skal  

 tilknyttes en Bedriftssundhedstjeneste (BST) i 2005, ophæves.
11) Arbejdsmiljøafgift Arbejdsmiljøafgiften afskaffes.
12) Testpaneler Alle nye lovforslag i relation til erhvervslivet skal gå igennem  

 et testpanel bestående af relevante virksomheder.
13) Lønindberetninger Virksomhedernes lønindberetninger til offentlige myndigheder  

 skal ske til ét sted, hvorefter det er op til de offentlige  

 myndigheder at administrere og fordele de forskellige skatter og ATP-bidrag  

 m.v. til de relevante organer.
Virksomhedens samlede lønsum kan  

 eventuelt være udgangspunktet for den månedlige indberetning.
14) 	Indberetning af lønstatistikker m.v. til Danmarks  

 Statistik Omfanget af indberetninger til lønstatistikker og andre  

 omfattende statistikker som ordre- og omsætningsstatistik,  

 lagerbeholdning, ordreindgange m.v. til Danmarks Statistik skal revideres og  

 effektiviseres, så virksomhederne ikke skal indberette de samme ting  

 flere gange.
Tilsvarende kan flere af oplysningerne hentes fra  

 momsregistreringen.
 Indførelsen af LetLøn er en oplagt mulighed for at  

 revidere og strukturere indberetningerne, og LetLøn skal benyttes til  

 at hente så mange oplysninger som muligt.
Bemærkninger til forslaget Almindelige bemærkninger På trods af mangeårige løfter om det  

 modsatte er erhvervslivet til stadighed blevet pålagt nye  

 administrative byrder og politisk bestemte omkostninger af den  

 socialdemokratisk ledede regering.
De erhvervsdrivende anvender  

 uforholdsmæssigt mange ressourcer på indberetning, formularer,  

 dataindsamling, beskrivelser m.v.
Samtidig er omfanget af de administrative  

 byrder medvirkende til at bremse nye initiativer og selvstændige  

 erhvervsdrivende.
 Det Konservative Folkeparti og Venstre har i flere  

 år kæmpet for at reducere omfanget af administrative byrder til  

 gavn for det danske erhvervsliv.
 Nedenstående er forslag til konkrete afskaffelser  

 eller modifikation af byrder   særligt for de små virksomheder  

 med under 10 ansatte eller en omsætning under 20 mio. kr.  

 årligt.
Ad nr. 1 Arbejdspladsvurdering Inden udgangen af år 2000 skulle også  

 virksomheder med under 5 ansatte have opfyldt kravet om skriftelig  

 arbejdspladsvurdering (APV). Den rent tekniske beskrivelse af den enkelte  

 medarbejders arbejdsplads er alt for ressourcekrævende og i visse  

 tilfælde irrelevant   særligt på de helt små  

 virksomheder og i brancher, hvor den normale arbejdsplads ikke er at betegne  

 som værende decideret farlig eller risikabel for medarbejderen, dvs. i  

 særdeleshed i servicebranchen.
APV kan være et godt konstruktivt  

 ledelsesværktøj i de store virksomheder, hvor ledelsen ikke har  

 daglig fysisk kontakt med medarbejderen, men processen er stadig væk  

 for bureaukratisk.
Især de mindre virksomheder oplever  

 skriftlighedskravet som en klar administrativ byrde.
Her vurderes  

 arbejdspladsen automatisk i det daglige konkrete arbejde blandt de få  

 medarbejdere.
I små virksomheder er arbejdsforholdene overskuelige  

 alene på grund af virksomhedens størrelse.
Det Konservative Folkeparti og Venstre så helst, at  

 ordningen blev funderet på frivillig basis, dvs. virksomhederne kan  

 anvende værktøjet, når der er behov herfor.
Virkningen vil  

 formentlig være mere effektiv, hvis ikke spørgsmålet om  

 arbejdspladsvurdering var lovfæstet, idet der er mange positive  

 erfaringer med, at de større virksomheder selv tager hånd om  

 arbejdspladsvurderingen uden at foretage den rent tekniske opgørelse.  

 Men ved at hæve grænsen for udarbejdelse af  

 arbejdspladsvurderinger til virksomheder med over 10 fuldtidsansatte lettes  

 den administrative byrde for mange små virksomheder.
Desuden er tilsynet med arbejdspladsen og  

 arbejdsmiljøet i mange tilfælde dækket af andre offentlige  

 instanser og love som eksempelvis arbejdstilsynet.
Generelt set mener Det  

 Konservative Folkeparti og Venstre, at arbejdsmiljø og  

 arbejdspladsvurderinger ikke er et lovgivningsobjekt.
Ad nr. 2 Sikkerhedsorganisationer Arbejdsmiljølovgivningens krav til formelle  

 strukturer for virksomhedernes sikkerheds- og sundhedsarbejde er en  

 uforholdsmæssig stor byrde for virksomhederne.
Byrden og  

 resultatet/formålet står ikke mål med hinanden.
Særligt de mindre virksomheder har ikke tradition  

 for et formaliseret samarbejde om arbejdsmiljø og finder det ekstra  

 byrdefuldt at efterleve lovgivningen.
Her er arbejdsmiljøet  

 løbende til diskussion, men et formaliseret sikkerhedsarbejde  

 bevirker, at den enkelte medarbejder lægger  

 arbejdsmiljøspørgsmål over i hænderne på  

 sikkerhedsrepræsentanten i stedet for at beskæftige sig med det i  

 den daglige dialog.
Derfor skal der være færre krav om oprettelse  

 af sikkerhedsorganisationer i de små virksomheder.
Udgifterne til kurser og lignende i forbindelse med  

 sikkerhedsorganisationer er en meget stor økonomisk byrde for  

 særligt de små virksomheder.
I realiteten foregår  

 vurderingen af sikkerhed via dialog i de små virksomheder med få  

 ansatte, derfor er det formålsløst at pålægge dem et  

 formelt krav om sikkerhedsorganisationer.
Grænsen hæves til  

 virksomheder med 10 fuldtidsansatte og derover, hvilket det var, før  

 lovgivningen blev strammet.
Igen er kravet om en sikkerhedsorganisation et  

 spørgsmål om branche og den konkrete arbejdsplads.
Det  

 erfaringsmateriale, der opsamles i forbindelse med større  

 virksomheders sikkerhedsorganisationer anvendes på længere sigt  

 til at differentiere mellem virksomheder, så der kun oprettes  

 sikkerhedsorganisationer i virksomheder, hvor det erfaringsmæssigt set  

 er relevant.
 Der henvises i øvrigt til bemærkningerne  

 under nr. 1.
Ad nr. 3 Sygedagpenge Administrationen af medarbejdernes sygdomsperioder skal  

 gøres lettere.
 Det af regeringen fremsatte og den 15. december 2000  

 vedtagne lovforslag på dette område (L 110) hjælper  

 desværre ikke   tværtimod går loven i den forkerte  

 retning.
Det afgørende område vedrører refusion  

 af sygedagpenge.
I forbindelse med en virksomheds indsendelse af såvel  

 en anmeldelse af sygdommen til kommunen (blanket  DP201) og anmodningen  

 (blanket DP 202) skal disse være påført medarbejderens  

 underskrift.
Dette er meget besværligt for arbejdsgiveren.
Endvidere er  

 fristen for indsendelse i dag 6 uger, hvilket gør det vanskeligt for  

 arbejdsgiveren at nå.
Med den nye lov fjernes kun kravet til underskrift  

 på blanketten vedrørende anmeldelse af sygdom, men ikke  

 blanketten vedrørende refusion.
Samtidig nedsættes den i  

 forvejen korte frist fra 6 uger til 4 uger, hvilket reelt gør det  

 umuligt for arbejdsgiveren at overholde fristen.
Reelt giver fristen kun en  

 arbejdsgiver ca. 2 uger til at nå at udfylde blanketten, skaffe en  

 underskrift fra medarbejderen og indsende blanketten.
Det er ikke vanskeligt  

 at forestille sig, at det ofte vil være vanskeligt at nå dette  

 for en virksomhed.
Ad nr. 4 Arbejdsmiljøuddannelse og sikkerhedskurser Det relevante indhold i arbejdsmiljøuddannelsen og  

 sikkerhedskurser for sikkerhedsrepræsentanterne og lederne er  

 afhængig af, hvilken arbejdsplads der er tale om.
Indholdet er  

 naturligvis differentieret fra branche til branche, hvilket betyder, at man  

 ikke kan fastlægge tidsforbruget for uddannelsen.
Mange virksomheder opfatter det som værende for lang  

 tid at bruge 37 timer på uddannelsen   det er en hel arbejdsuge for  

 flere af virksomhedens medarbejdere.
Det koster mange ressourcer rent  

 økonomisk og i tabt produktivitet.
 Det er opfattelsen, at der meget nemt kunne skabes nogle  

 mere fleksible uddannelseskrav, der ikke ville virke så byrdefulde for  

 virksomheden.
Ad nr. 5 G-dagsordningen G-dagsordningen er en af de mest administrativt tunge  

 ordninger, virksomhederne har.
Den er meget kompliceret at administrere,  

 især for virksomheder med mange løsarbejdere og  

 sæsonarbejdere.
Eksempelvis har vikarbureauerne store problemer med at  

 administrere ordningen.
Det nytter ikke noget at reparere på ordningen,  

 den skal afskaffes.
Det oprindelige formål med G-dagene var, at  

 virksomhederne tilstræbte at planlægge arbejdet med et minimalt  

 behov for hjemsendelse.
Men efter flere ændringer i ordningen kan Det  

 Konservative Folkeparti og Venstre ikke længere stå inde for  

 ordningen.
I dag er G-dagene en byrde for såvel arbejdsgiver  

 som lønmodtager, og den virker reelt kun som en skat på  

 arbejdskraft.
Denne ekstra omkostning begrænser derfor virksomhedernes  

 anvendelse af arbejdskraft.
For lønmodtageren er det et problem, hvis  

 arbejdsgiveren ikke opfylder sin forpligtigelse til at betale  

 dagpengegodtgørelsen.
Ad nr. 6 Forsikringsordning Selvstændige, der driver virksomheden i personligt  

 regi har mulighed for at etablere en forsikringsordning.
 I forbindelse med denne forsikringsordning er det er ikke  

 så meget spørgsmålet om administrativt bøvl, man  

 hører her, men mere det forhold, at ordningen skønnes at  

 være meget dyr for de små selvstændige (lønsum under  

 5 mio. kr.). Den 1. januar 2000 blev præmien forhøjet fra 0,59  

 til 0,88 pct. af virksomhedens lønsum.
Ligeledes er det en urimelig begrænsning, at  

 virksomheder, der drives som ApS eller A/S, ikke har den samme mulighed for  

 at tegne denne forsikring.
Ordningen skal derfor udvides til også at  

 omfatte disse typer virksomheder.
Ad nr. 7 Kredittider Med finansloven for 2000 og 2001 blev kredittiden for  

 såkaldte store virksomheder reduceret med 36 dage, så den nu er  

 40 dage.
Den særlige byrde ved at stramme kredittiderne for moms er den  

 definition, som momsloven fastsætter vedrørende de  

 såkaldte store virksomheder.
Der ses alene på, hvor stor den  

 årlige momspligtige omsætning er, men ikke på f.eks. antal  

 ansatte og lign.
Det betyder, at selv meget små butikker vil blive  

 omfattet af definitionen af, hvad der er en »stor« virksomhed, dvs. en omsætning  

 på 10 mio. kr. årligt, selv om der f.eks. kun er tale om en lille  

 butik med 2-3 ansatte.
Det Konservative Folkeparti og Venstre mener ikke, at man  

 kan betegne virksomheder med en omsætning på 10 mio. kr. som en  

 stor virksomhed.
Det er ligeledes paradoksalt, at man i lukkeloven  

 karakteriserer mindre butikker med lov til søndagsåbent som  

 værende butikker med en omsætning over 23 mio. kr.
 Det er således et faktum, at en lille virksomhed med  

 kun en bogholder/administrativ medarbejder/eller en ejer, der gør  

 arbejdet selv, men med en omsætning over 10 mio. kr.   efter  

 stramningen ikke længere vil kunne nå at lave det administrative  

 arbejde, især i ferieperioder og højsæsonerne.
Grænsen for kvartalsafregning er alt for lav set i  

 forhold til især detailhandelen.
Her ville det være mere reelt at  

 have en betydeligt højere grænse på f.eks. 20 mio. kr.  

 eller en vurdering, der blev kombineret med antallet af ansatte, f.eks. over  

 5-10 ansatte.
 Det Konservative Folkeparti og Venstre foreslår  

 derfor, at grænsen for kvartalsafregning hæves til 20 mio. kr.  

 Dermed er der mange af virksomhederne med få ansatte, der  

 hjælpes, idet de får længere tid til at koordinere og  

 planlægge afregningen af moms i forbindelse med ferie og i det daglige  

 arbejde generelt.
 De økonomiske konsekvenser af forslaget forventes  

 at være cirka 75-100 mio. kr.
Ad nr. 8 Emballageafgift og pvc-afgift Emballageafgiftsloven har betydet mange nye administrative  

 byrder for virksomhederne, og den har været direkte  

 ødelæggende for nogle virksomheder, og andre har måttet  

 lukke på grund af den nye afgift.
Disse konsekvenser mindskes ved at  

 indføre kvartalsvis afregning og en højere minimumsgrænse  

 for registreringspligt på 10.000 kr.
Den senere forhøjelse pr. 1. april 2001 fra 2.500  

 kr. til 5.000 kr. er ikke tilstrækkelig.
Ved en forhøjelse af  

 grænsen for registreringspligt til 10.000 kr. vil ca. 200 virksomheder  

 yderligere blive sparet for det store administrative besvær, der er en  

 følge af emballageafgiftsloven.
Der er i fastsættelsen af grænsen for  

 afregning af emballageafgiften taget hensyn til eventuelle  

 konkurrenceforvridende effekter.
En højere minimumsgrænse end  

 10.000 kr. vil kunne skabe konkurrenceforvridning mellem to forholdsvis  

 identiske virksomheder, som ligger henholdsvis under og over  

 grænsen.
Tilsvarende gælder det med pvc-afgiften, at relativt  

 mange virksomheder hjælpes betydeligt med indførelsen af en  

 bagatelgrænse på 3.000 kr.
Det Konservative Folkeparti og Venstre  

 så dog helst, at afgiften helt blev fjernet.
Ad nr. 9 Lønindeholdelse Virksomhedernes mulighed for at kræve 20 kr. af  

 medarbejderen for ulejligheden med lønindeholdelse er ikke reel, idet  

 ingen virksomheder ønsker at påføre en medarbejder en  

 udgift for at have foretaget lønindeholdelse.
Derfor skal det  

 være offentlige myndigheder, der refunderer virksomheden udgiften via  

 de morarenter, der opkræves af skyldner.
Indførelsen af LetLøn i 2002 vil mindske  

 byrderne, med lønindeholdelse, men ikke fjerne dem.
Hertil kommer, at  

 ikke alle virksomheder vil benytte LetLøn.
Samtidig vil der formentlig  

 gå forholdsvis lang tid inden LetLønssystemet er gearet  

 teknisk og administrativt   til at kunne håndtere en stor andel af  

 virksomhederne.
Det er urealistisk, at 90 pct. af virksomhederne vil  

 være koblet på inden for en kort årrække, og systemet  

 vil være langsomt i opstarten.
Det Konservative Folkeparti og Venstre mener ikke, at det  

 er virksomhedens opgave at inddrage skyldnerens udeståender med de  

 offentlige myndigheder.
Det er en opgave, det offentlige selv må  

 administrere.
Ad nr. 10 Bedriftssundhedstjeneste Det Konservative Folkeparti og Venstre er klart modstander  

 af kravet om, at alle virksomheder ved lov skal tilknyttes en  

 Bedriftssundhedstjeneste (BST) i 2005. Der bør være fri  

 konkurrence om at udbyde arbejdsmiljørådgivning   virksomhederne  

 skal frit kunne vælge mellem rådgivningsfirmaer, der bedst egner  

 sig til at belyse arbejdsmiljøforholdene i den enkelte virksomhed.  

 Samtidig påfører en tvungen BST-ordning virksomhederne  

 uforholdsmæssigt store økonomiske og administrative  

 omkostninger.
Formålet med BST-ordningen er at nedbringe antallet  

 af ulykker, men Det Konservative Folkeparti og Venstre mener ikke, man kan  

 lovgive sig til færre ulykker ved at tvinge virksomhederne til at blive  

 tilknyttet en BST.
Når virksomheden fremover påtvinges  

 rådgivning udefra, mindskes meget af den daglige dialog om  

 arbejdsmiljøet formentlig væsentligt.
Ad nr. 11 Arbejdsmiljøafgift Det Konservative Folkeparti og Venstre kan ikke bakke op  

 om den nye arbejdsmiljøafgift, der bevirker, at alle virksomheder skal  

 betale i gennemsnit 200 kr. pr. ansat pr. år i  

 arbejdsmiljøafgift (bestående af en fast afgift på 65 kr.  

 og en branchebestemt afgift på gennemsnitlig 135 kr. pr. år pr.  

 ansat). Der er tale om en ekstra skat, som ikke har nogen  

 arbejdsmiljømæssig virkning.
Den vil i bedste fald være virkningsløs og i  

 værste fald direkte skadelig for arbejdsmiljøet.
Det er  

 formentlig de fleste, som gør en stor indsats for et godt  

 arbejdsmiljø, men til trods for denne indsats bliver virksomheden  

 straffet med arbejdsmiljøafgiften.
 Der skal dog ikke herske tvivl om, at Det Konservative  

 Folkeparti og Venstre finder det vigtigt at arbejde med et positivt  

 arbejdsmiljø. Derfor ser vi med bekymring på de stadig  

 større økonomiske og administrative byrder, der  

 pålægges de danske virksomheder   øget lovgivning giver  

 ikke øget lyst og incitament til at arbejde for et bedre  

 arbejdsmiljø.
De lovgivningsmæssige krav til virksomhederne skal  

 lempes, så der skabes positive incitamenter.
Derved frigives  

 ressourcer, som i virksomhedens øjne i dag bruges på noget  

 negativt.
Det er i virksomhederne, det gode arbejdsmiljø skabes, og  

 hvor arbejdsmiljøet kan være et ledelsesværktøj.
Ad nr. 12 Testpaneler For at sikre, at nye love og regler ikke har  

 unødige konsekvenser for erhvervslivet, skal anvendelsen af  

 testpaneler styrkes væsentligt.
Det er helt uacceptabelt, som praksis  

 er i dag, at det er de såkaldte ekspertpaneler i det relevante  

 ministerium, der vurderer de love, de selv har formuleret i første  

 omgang.
Ad nr. 13 Lønindberetning A-skat, arbejdsmarkedsbidrag (AM) og særligt  

 pensionsbidrag (SP), AER og ATP er alle typer af skatter og bidrag, der  

 på en eller anden måde skal omfattes af Letløn, så  

 forhåbentlig vil LetLønssystemet betyde reduktion i de  

 administrative byrder i forbindelse med lønindberetning.
Men det  

 bør i endnu højere grad tilstræbes, at virksomhederne  

 foretager indberetning til ét sted, og at man forenkler indberetningen  

 væsentligt.
 Det er samtidig problematisk, at ikke alle virksomheder  

 vil benytte LetLøn, idet de selv har indviduelle lønsystemer,  

 som ikke umiddelbart er mulige at koble på LetLøn.  

 Spørgsmålet er også, om LetLøn kommer til at  

 fungere efter hensigten, og om det er gearet rent teknisk til i løbet  

 af kort tid at kunne håndtere mange virksomheder.
Meget bekymrende er det seneste forslag fremsat af  

 regeringen om ligeløn.
Det giver helt klart anledning til en  

 merindberetning, idet lønoplysninger i dag ikke er kønsopdelte.  

 Det er i den sammenhæng ikke tilstrækkeligt at kæde det  

 sammen med LetLøn, idet ikke alle virksomheder som sagt vil bruge  

 LetLøn fra år 2002.
 Det er meget uheldigt for arbejdet med at lette byrderne  

 for virksomhederne, at der samtidig kan blive fremsat et så byrdefuldt  

 forslag, der skaber utallige nye byrder.
 Ad nr. 14 Indberetning af lønstatistikker m.v.
Virksomheder, der skal indberette til Danmarks Statistik  

 med diverse oplysninger som ordreindgange, omsætning, lagerbeholdning,  

 opfatter dette som besværligt og unødvendigt.
Der foreligger  

 ligeledes et stort arbejde med at skønne på diverse  

 størrelser; eksempelvis skal virksomheden skønne over  

 udgående varer i forbindelse med opgørelse af  

  lagerbeholdningen.
Det er imidlertid ikke opfattelsen, at det er så  

 mange små virksomheder, der bliver bedt om generelle indberetninger,  

 idet sådanne forespørgsler som regel sker ved  

 stikprøvekontrol.
 Desuden vil en del administrativt arbejde blive fjernet  

 med LetLøn, idet statistikken kan trækkes direkte fra systemet  

 (se ovenfor under nr. 13 for kommentarer).
Det Konservative Folkeparti og Venstre vil dog understrege  

 vigtigheden af, at statistikindberetningerne gennemgås for  

 dobbeltarbejde, så systemet effektiviseres og forenkles.
Der skal  

 ligeledes ses på, hvilke oplysninger der kan hentes direkte fra  

 momsregistreringen.
Økonomiske konsekvenser af forslaget Forhøjelsen af grænsen for kvartalsafregning  

 af moms til virksomheder med en momspligtig omsætning på 20 mio.  

 kr. forventes at medføre et mindreprovenu på ca. 75-100 mio. kr.  

 (rentevirkning). Afskaffelsen af G-dage skønnes at medføre en  

 merudgift på 125 mio. kr.
De resterende forslag forventes at være  

 udgiftsneutrale.
Afskaffelsen af arbejdsmiljøafgiften medfører  

 en belastning på ca. 225 mio. kr. (inkl. fradrag), men afskaffelsen  

 modsvares af omtrent tilsvarende mindreaktivitet og udgifter i  

 Arbejdstilsynet.
Skriftlig fremsættelse Pernille Sams (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om lettelse af  

 administrative byrder for erhvervslivet.
(Beslutningsforslag nr.
B 199).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
