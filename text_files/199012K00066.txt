Nr LSF 66 Forslag til Lov om ændring af lov om Arbejdsmarkedets Tillægspension og  

 lov om ændring af lov om Lønmodtagernes Dyrtidsfond Fremsat af Aage Frandsen (SF) Carsten Andersen (SF) Tommy Dinesen (SF)  

 Lilli Gyldenkilde (SF) Ole Henriksen (SF) Rahbæk Møller (SF) Gert Petersen  

 (SF) Stillinger (SF) Ebba Strange (SF) den 8. november 1990 § 1 I lov om Arbejdsmarkedets Tillægspension, jf. lovbekendtgørelse nr. 3 af  

 5. januar 1988, som ændret ved lov nr. 267 af 2. maj 1990, foretages følgende  

 ændringer:
 1. I § 2, stk. 2, 2. pkt., § 3, stk. 1, § 4 a, stk. 4, § 9,  

 stk. 1, 2. pkt., § 17, stk. 2, 1. pkt., § 17 a, stk. 4, 1. pkt., § 19, stk.  

 1, 1. pkt., § 27, stk. 1, 1. pkt., § 30, stk. 1, og § 36, stk. 2, 2.  

 pkt., udgår ordene »for Arbejdsmarkedets Tillægspension«.
 2. I § 19, stk. 3, affattes 2. pkt. således:
»Beslutning herom skal godkendes af repræsentantskabet ved simpelt  

 flertal.« 3. § 20 affattes således:
»§ 20. Arbejdsmarkedets Tillægspension ledes af et  

 repræsentantskab og en bestyrelse.
Repræsentantskabet og bestyrelsen er  

 fælles for Arbejdsmarkedets Tillægspension og Lønmodtagernes  

 Dyrtidsfond.« 4. § 21 affattes således:
 »§ 21. Repræsentantskabet, der består af 109 medlemmer,  

 vælges af alle, der er medlem af Arbejdsmarkedets Tillægspension og/eller har  

 konto i Lønmodtagernes Dyrtidsfond senest 3 måneder før valget finder sted,  

 og som på valgdagen er fyldt 18 år.
 Stk. 2. Valgbare er de i stk. 1 nævnte personer.
 Stk. 3. Repræsentantskabet vælges i 7 regioner:
 a) Region 1: Hovedstaden (Københavns og Frederiksberg Kommuner,  

 Københavns, Frederiksborg og Roskilde Amter), der vælger 33 repræsentanter.
 b) Region 2: Øerne i øvrigt (Vestsjællands, Storstrøms og Bornholms  

 Amter), der vælger 13 repræsentanter.
 c) Region 3: Fyn (Fyns Amt), der vælger 11 repræsentanter.
 d) Region 4: Sydjylland (Sønderjyllands, Ribe og Vejle Amter), der vælger  

 17 repræsentanter.
 e) Region 5: Østjylland (Århus Amt), der vælger 13 repræsentanter.
 f) Region 6: Vest-Midtjylland (Ringkøbing og Viborg Amter), der vælger 11  

 repræsentanter.
 g) Region 7: Nordjylland (Nordjyllands Amt), der vælger 11 repræsentanter.
 Stk. 4. Repræsentantskabets formand er sammenfaldende med  

 bestyrelsens formand.
Stk. 5. Valget finder sted samtidig med de kommunale valg.  

 Reglerne for valg til repræsentantskabet skal svare til reglerne i lov om  

 kommunale valg, idet der dog skal anvendes kønskvotering ved udvælgelsen af  

 kandidater på de enkelte lister.
Genvalg kan finde sted een gang.  

 Arbejdsministeren fastsætter ved bekendtgørelse de nærmere regler for valg  

 til repræsentantskabet.« 5. § 22, stk. 2, ophæves, og i stedet indsættes efter stk.  

 1 som nye stykker:
 »Stk. 2. Repræsentantskabet afholder møde mindst fire gange  

 årligt samt i øvrigt, når bestyrelsen, mindst 6 bestyrelsesmedlemmer eller  

 mindst 25 medlemmer af repræsentantskabet ønsker det.
Stk. 3. Repræsentantskabet skal senest 6 måneder efter valget på  

 baggrund af udkast fra bestyrelsen vedtage en plan for den overordnede  

 placeringspolitik for Arbejdsmarkedets Tillægspension.
Denne plan skal  

 udsendes til alle, der er medlem af Arbejdsmarkedets Tillægspension og/eller  

 har konto i Lønmodtagernes Dyrtidsfond.
Eventuelle mindretalssynspunkter skal  

 optrykkes sammen med planen.« 6. § 23, stk. 1 og 2, ophæves, og i stedet  

 indsættes som stk. 1-3:
 »Bestyrelsen består af 15 medlemmer, der vælges blandt  

 repræsentantskabets medlemmer.
Stk. 2. Valg til bestyrelsen sker ved forholdstalsvalg efter  

 regler, som svarer til reglerne i § 24, stk. 3, i lov om kommunernes  

 styrelse, idet der dog skal anvendes kønskvotering ved udvælgelsen af  

 kandidater på de enkelte lister.
Genvalg kan finde sted.
Arbejdsministeren  

 fastsætter ved bekendtgørelse de nærmere regler for valg til bestyrelsen.
Stk. 3. Bestyrelsen vælger en formand af sin midte.« Stk. 3 og 4 bliver herefter stk. 4 og 5.
 7. I § 25 ændres »tre år« til: »fire  

 år«.
 8. Overskriften til kapitel VIII affattes således:
 »Fondsanbringelse og demokratisering«.
 9. Før § 26 indsættes i kapitel VIII som nye paragraffer:
 »§ 01. De syv regioner, som er geografisk defineret i § 21,  

 stk. 3, udgør samtidig 7 regioner, som Arbejdsmarkedets Tillægspension er  

 inddelt i.
 Stk. 2. De valgte repræsentanter i de syv regioner er  

 lokalbestyrelse for Arbejdsmarkedets Tillægspension i de pågældende syv  

 regioner.
 Stk. 3. Lokalbestyrelserne udarbejder selv deres forretningsorden,  

 som skal forelægges repræsentantskabet til godkendelse.
 Stk. 4. En lokalbestyrelse kan nedsætte et forretningsudvalg valgt  

 efter samme regler, som gælder ved valg af lokalbestyrelserne, jf. § 21, som  

 mellem lokalbestyrelsens møder kan varetage de opgaver, der er tillagt  

 lokalbestyrelsen.
 Stk. 5. Regionerne ansætter en direktion, der forestår den daglige  

 ledelse.
§ 02. 50 pct. af de midler, der indbetales til Arbejdsmarkedets  

 Tillægspension, forvaltes automatisk i de regioner, hvor de pågældende  

 medlemmer bor.
Herudover forvaltes 25 pct. af de midler, der indbetales til  

 Arbejdsmarkedets Tillægspension, også af regionerne, efter at bestyrelsen for  

 Arbejdsmarkedets Tillægspension har besluttet, i hvilke regioner  

 forvaltningen skal foregå.
De sidste 25 pct. forvaltes alene af bestyrelsen.
Stk. 2. De midler, der allerede er indbetalt til Arbejdsmarkedets  

 Tillægspension, skal, når der sker omplaceringer af midlerne, af  

 repræsentantskabet fordeles med 75 pct. til regionerne og 25 pct. til  

 bestyrelsens egen forvaltning.« 10. § 26, stk. 1, affattes således:
»Bestyrelsen og lokalbestyrelserne skal forvalte fondsmidlerne  

 således, at de bliver til størst mulig gavn for tillægspensionsordningen.  

 Midlerne skal overvejende placeres risikovilligt på kapitalmarkedet til gavn  

 for dansk produktion og beskæftigelse.
Ved denne placering skal der tages  

 hensyn til langsigtethed, risikospredning og god forrentning.« 11. I § 26, stk. 3, indsættes efter 2. pkt. som nye  

 punktummer:
»Endvidere kan op til 1/4 pct. af fondsmidlerne anvendes som udlån  

 til medarbejderejede virksomheder på særlig gunstige vilkår.
Betingelsen for  

 udlån skal dog være, at alle, der arbejder i virksomheden, er ejere, og at  

 hver af dem har een stemme, når fællesbeslutninger træffes.« 12. § 26, stk. 4, affattes således:
 »Stk. 4. Endvidere kan midlerne anvendes:
a) til erhvervelse af fast ejendom, b) til aktiviteter vedrørende efterforskning og udvinding i den danske  

 undergrund samt til forskning og udvikling, c) på anden måde, idet der ved produktionsfremstilling m.v. bl.a. lægges  

 vægt på anvendelse af renere teknologi, holdbarhed, ressourcebesparelse,  

 genbrug og genanvendelse.« 13. I § 26, stk. 5, indsættes efter 2. pkt. som nyt  

 punktum:
»Finanstilsynet kan dog efter ansøgning i særlige tilfælde dispensere  

 fra 2 pct.s grænsen.« 14. § 26, stk. 6, ophæves.
 15. Efter § 26 indsættes i kapitel VIII som nye  

 paragraffer:
 »§ 03. I aktieselskaber, hvor Arbejdsmarkedets Tillægspension  

 alene eller sammen med Lønmodtagernes Dyrtidsfond har aktier, men ikke  

 bestemmende indflydelse, skal stemmeretten på aktierne overlades til de  

 ansatte eller deres repræsentanter, jf. stk. 2, såfremt disse efter  

 forespørgsel erklærer sig indforstået hermed.
 Stk. 2. I selskaber, hvor der er udpeget bestyrelsesrepræsentanter  

 for selskabets lønmodtagere, jf. aktieselskabslovens § 49, skal  

 bestyrelsesrepræsentanterne forvalte stemmeretten på generalforsamlingen  

 efter forudgående høring af samtlige ansatte og de ansattes fællesklub.
 § 04. I aktieselskaber, hvor Arbejdsmarkedets Tillægspension alene  

 eller sammen med Lønmodtagernes Dyrtidsfond har bestemmende indflydelse, kan  

 bestyrelsen for Arbejdsmarkedets Tillægspension og Lønmodtagernes Dyrtidsfond  

 overlade det til de ansatte at drive virksomheden på nærmere aftalte vilkår.
Stk. 2. Repræsentantskabet skal senest i 1995 fremlægge modeller  

 til offentlig diskussion af de vilkår, hvorunder de ansatte kan forestå  

 driften af virksomheden.
Senest med udgangen af 1996 skal repræsentanskabet  

 vedtage en eller flere modeller i en form, der er egnet til at arbejde efter  

 i praksis i en forsøgsperiode.« § 2 I lov om Lønmodtagernes Dyrtidsfond, jf. lovbekendtgørelse nr. 42 af 21.  

 januar 1988, foretages følgende ændringer:
 1. I kapitel 3 indsættes efter overskriften før § 4 som nye  

 paragraffer:
§ 01. Lønmodtagernes Dyrtidsfond ledes af et repræsentantskab og  

 en bestyrelse.
Repræsentantskabet og bestyrelsen er fælles for Lønmodtagernes  

 Dyrtidsfond og Arbejdsmarkedets Tillægspension.
 Stk. 2. Arbejdsministeren fastsætter vedtægter for fonden,  

 herunder nærmere regler om udbetaling af beløb efter loven.
 § 02. Repræsentantskabet, der består af 109 medlemmer, vælges af  

 alle, der har konto i Lønmodtagernes Dyrtidsfond og/eller er medlem af  

 Arbejdsmarkedets Tillægspension senest 3 måneder, før valget finder sted, og  

 som på valgdagen er fyldt 18 år.
 Stk. 2. Valgbare er de i stk. 1 nævnte personer.
 Stk. 3. Repræsentantskabet vælges i 7 regioner:
 a) Region 1: Hovedstaden (Københavns og Frederiksberg Kommuner,  

 Københavns, Frederiksborg og Roskilde Amter), der vælger 33 repræsentanter.
 b) Region 2: Øerne i øvrigt (Vestsjællands, Storstrøms og Bornholms  

 Amter), der vælger 13 repræsentanter.
 c) Region 3: Fyn (Fyns Amt), der vælger 11 repræsentanter.
 d) Region 4: Sydjylland (Sønderjyllands, Ribe og Vejle Amter), der vælger  

 17 repræsentanter.
 e) Region 5: Østjylland (Århus Amt), der vælger 13 repræsentanter.
 f) Region 6: Vest-Midtjylland (Ringkøbing og Viborg Amter), der vælger 11  

 repræsentanter.
 g) Region 7: Nordjylland (Nordjyllands Amt), der vælger 11 repræsentanter.
 Stk. 4. Repræsentantskabets formand er sammenfaldende med  

 bestyrelsens formand.
Stk. 5. Valget finder sted samtidig med de kommunale valg.  

 Reglerne for valg til repræsentantskabet skal svare til reglerne i lov om  

 kommunale valg, idet der dog skal anvendes kønskvotering ved udvælgelsen af  

 kandidater på de enkelte lister.
Genvalg kan finde sted een gang.  

 Arbejdsministeren fastsætter ved bekendtgørelse de nærmere regler for valg  

 til repræsentantskabet.
 § 03. Repræsentantskabet skal have forelagt til godkendelse det  

 årlige regnskab og behandle de sager, som bestyrelsen eller mindst 4  

 bestyrelsesmedlemmer måtte ønske at forelægge for repræsentantskabet.
 Stk. 2. Repræsentantskabet afholder møde mindst fire gange årligt  

 samt i øvrigt, når bestyrelsen, mindst 6 bestyrelsesmedlemmer eller mindst 25  

 medlemmer af repræsentantskabet ønsker det.
Stk. 3. Repræsentantskabet skal senest 6 måneder efter valget på  

 baggrund af udkast fra bestyrelsen vedtage en plan for den overordnede  

 placeringspolitik for Lønmodtagernes Dyrtidsfond.
Denne plan skal udsendes  

 til alle, der har konto i Lønmodtagernes Dyrtidsfond og/eller er medlem af  

 Arbejdsmarkedets Tillægspension.
Eventuelle mindretalssynspunkter skal  

 optrykkes sammen med planen.' 2. § 4 affattes således:
 »§ 4. Bestyrelsen består af 15 medlemmer, der vælges blandt  

 repræsentantskabets medlemmer.
Stk. 2. Valg til bestyrelsen sker ved forholdstalsvalg efter  

 regler, som svarer til reglerne i § 24, stk. 3, i lov om kommunernes  

 styrelse, idet der dog skal anvendes kønskvotering ved udvælgelsen af  

 kandidater på de enkelte lister.
Genvalg kan finde sted.
Arbejdsministeren  

 fastsætter ved bekendtgørelse de nærmere regler for valg til bestyrelsen.
 Stk. 3. Bestyrelsen vælger en formand af sin midte.
 Stk. 4. Bestyrelsen skal lede administrationen af Lønmodtagernes  

 Dyrtidsfond i overensstemmelse med reglerne i denne lov.
Stk. 5. Bestyrelsen ansætter direktøren og andet ledende personale  

 og fastlægger retningslinjer for deres arbejde, herunder også den løbende  

 anbringelse af fondsmidler.
Generelle forskrifter og vejledninger, der  

 udsendes til kontohaverne og deres arbejdsgivere, skal godkendes af  

 bestyrelsen.« 3. Efter § 4 indsættes som ny paragraf:
»§ 04. Direktøren forestår den daglige administration af  

 Lønmodtagernes Dyrtidsfond under ansvar over for bestyrelsen.« 4. § 5 affattes således:
»§ 5. Såfremt opgaver efter denne lov varetages med bistand  

 fra Arbejdsmarkedets Tillægspensions administration, betaler Lønmodtagernes  

 Dyrtidsfond herfor efter regler fastsat af arbejdsministeren.« 5. Overskriften til kapitel 4 affattes således:
 »Fondsanbringelse og demokratisering«.
 6. § 6, stk. 1, affattes således:
»Bestyrelsen skal forvalte de midler, der omfattes af denne lov,  

 således at de bliver til størst mulig gavn for de berettigede lønmodtagere.  

 Midlerne skal overvejende placeres risikovilligt på kapitalmarkedet til gavn  

 for dansk produktion og beskæftigelse.
Ved denne placering skal der tages  

 hensyn til langsigtethed, risikospredning og god forrentning.« 7. § 6, stk. 3, affattes således:
 »Stk. 3. Endvidere kan midlerne anvendes:
a) til erhvervelse af fast ejendom, b) til aktiviteter vedrørende efterforskning og udvinding i den danske  

 undergrund samt til forskning og udvikling, c) på anden måde, idet der ved produktionsfremstilling m.v. bl.a. lægges  

 vægt på anvendelse af renere teknologi, holdbarhed, ressourcebesparelse,  

 genbrug og genanvendelse.« 8. I § 6, stk. 4, indsættes efter 2. pkt. som nyt punktum:
»Finanstilsynet kan dog efter ansøgning i særlige tilfælde dispensere  

 fra 2 pct.s grænsen.« 9. § 6, stk. 5, affattes således:
»Stk. 5. Endvidere kan op til 1/4 pct. af fondsmidlerne  

 anvendes som udlån til medarbejderejede virksomheder på særlig gunstige  

 vilkår.
Betingelsen for udlån skal dog være, at alle, der arbejder i  

 virksomheden, er ejere, og at hver af dem har een stemme, når  

 fællesbeslutninger træffes.« 10. Efter § 7 indsættes i kapitel 4 som nye paragraffer:
 »§ 05. I aktieselskaber, hvor Lønmodtagernes Dyrtidsfond  

 alene eller sammen med Arbejdsmarkedets Tillægspension har aktier, men ikke  

 bestemmende indflydelse, skal stemmeretten på aktierne overlades til de  

 ansatte eller deres repræsentanter, jf. stk. 2, såfremt disse efter  

 forespørgsel erklærer sig indforstået hermed.
 Stk. 2. I selskaber, hvor der er udpeget bestyrelsesrepræsentanter  

 for selskabets lønmodtagere, jf. aktieselskabslovens § 49, skal  

 bestyrelsesrepræsentanterne forvalte stemmeretten på generalforsamlingen  

 efter forudgående høring af samtlige ansatte og de ansattes fællesklub.
 § 06. I aktieselskaber, hvor Lønmodtagernes Dyrtidsfond alene  

 eller sammen med Arbejdsmarkedets Tillægspension har bestemmende indflydelse,  

 kan bestyrelsen for Lønmodtagernes Dyrtidsfond og Arbejdsmarkedets  

 Tillægspension overlade det til de ansatte at drive virksomheden på nærmere  

 aftalte vilkår.
Stk. 2. Repræsentantskabet skal senest i 1992 fremlægge modeller  

 til offentlig diskussion af vilkår, hvorunder de ansatte kan forestå driften  

 af virksomheden.
Senest med udgangen af 1993 skal repræsentantskabet vedtage  

 en eller flere modeller i en form, der er egnet til at arbejde efter i  

 praksis i en forsøgsperiode.« 11. I § 8 ændres »tre år« til: »fire  

 år«.
 12. I § 9 og § 10, stk. 2., ændres  

 »bestyrelsen« til: »repræsentantskabet«.
§ 3 Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger Indledning Lovforslaget er en videreudvikling af det lovforslag, SF fremsatte i  

 folketingsåret 1988-89 (L 200, fremsat den 3. februar 1989, jf.  

 Folketingstidende 1988-89, forhandlingerne sp. 6177 og sp. 7111 samt tillæg A  

 sp. 4691). Der er med andre ord ikke tale om en genfremsættelse, idet der i  

 forhold til lovforslaget, som blev fremsat i 1988-89 er tale om to afgørende  

 ændringer - udover nogle mindre tilføjelser og ajourføringer.
For det første foreslås det, at Arbejdsmarkedets Tillægspension deles i 7  

 regioner, der fungerer som selvstændige forvaltningsenheder, når det gælder  

 placering af midlerne, og som valgkredse, når det gælder valg til  

 repræsentantskabet.
Ved denne decentralisering bliver både Arbejdsmarkedets  

 Tillægspension (ATP) og Lønmodtagernes Dyrtidsfond (LD) mere nærværende for  

 medlemmerne/kontohaverne.
For det andet pålægges Arbejdsmarkedets Tillægspension og Lønmodtagernes  

 Dyrtidsfond i forbindelse med placering af midler at lægge afgørende vægt på  

 renere teknologi, holdbarhed, ressourcebesparelse, genbrug, genanvendelse  

 m.v.
Derved pålægges disse to fonde en særlig forpligtelse med henblik på  

 »grønne« investeringer, men det er SF's opfattelse, at denne  

 forpligtelse også bør udstrækkes til andre investorer.
Der er efter SF's opfattelse behov for at demokratisere økonomien, dvs. at  

 flere får mulighed for at øve indflydelse på investeringspolitikken og på de  

 beslutninger, der træffes i virksomhederne.
Der er endvidere behov for, at  

 der sker en liberalisering af lønmodtagerkapitalens mulighed for placering  

 som risikovillig kapital.
Disse behov er blevet endnu mere aktuelle, end de  

 var, da SF fremsatte forslaget i 1988-89.
 Lovforslagets bestemmelse om at indføre direkte valg til en fælles ledelse  

 af ATP og LD og bestemmelserne om at regionalisere ATP har til formål at øge  

 medlemmernes/kontohavernes indflydelse og engagement.
 Den foreslåede bestemmelse om at overlade stemmeretten på aktieposter, som  

 ATP og LD enten alene eller sammen råder over - og som ikke giver bestemmende  

 indflydelse - til de ansatte i det pågældende aktieselskab, har til formål at  

 øge de ansattes indflydelse og engagement.
For at sikre en videreførelse og udbygning af det kollektive  

 pensionssystem er SF tilhænger af, at ATP styrkes som pensionsordning for  

 lønmodtagerne, selv om der ikke lægges op hertil med dette lovforslag.
SF er  

 tilhænger af, at det kollektive pensionssystem udbygges med både ATP,  

 branchebestemte pensionskasser og folkepension.
Udbygning af folkepensionen  

 skal især ske for dem, der kun har eller stort set kun har folkepensionen at  

 leve af.
Det kan bl.a. ske ved, at aftrapning af tillæggene ikke er så  

 kraftig som i dag.
Endvidere mener SF, at også folkepensionens grundbeløb bør  

 være indtægtsbestemt, sådan at de pensionister, der har store indkomster,  

 herunder pensioner, får en aftrapning i folkepensionens grundbeløb.
På denne  

 måde vil der også være bedre muligheder for en forbedring af folkepensionen  

 for dem, der kun har eller næsten kun har folkepensionen at leve af.
Demokratisering på kapitalmarkedsniveau Både ATP og LD er oprettet ved lovgivning henholdsvis i 1964 og 1980.  

 Disse to fonde råder i dag over en formue på ca. 100 mia. kr.
Det er alene  

 lønmodtagere (eller tidligere lønmodtagere), som gennem hver deres konto har  

 andele i de to fonde.
Imidlertid er der i lovgivningen for ATP og LD lavet  

 regler om, at lønmodtagerne først kan få deres penge i forbindelse med  

 pensionering.
Ved død udbetales pengene - efter nærmere regler - til  

 ægtefælle (ATP) eller boet (LD).
SF finder det hensigtsmæssigt, at hver enkelt lønmodtagers hidtidige  

 opsparing i de to fonde fortsat »holdes samlet« i disse.
Den  

 allerede foretagne opsamling og den ønskede opsamling af meget, meget store  

 lønmodtagermidler i en fælles fond betyder en centralisering af  

 lønmodtageropsparingen, som må have et demokratisk modstykke.
Derfor må alle  

 lønmodtagere, som er medlem af ATP eller har konto i LD, have så stærk en  

 indflydelse som muligt på forvaltningen af den samlede opsparing i de to  

 fonde inden for lovens rammer.
Det foreslås derfor, at alle, der er medlem af  

 ATP eller har konto i LD, vælger et repræsentantskab fælles for ATP og LD  

 efter de regler, som svarer til kommunalvalgets.
Der stemmes efter  

 »hoveder« og ikke efter størrelsen af opsparingen.
Hver enkelt  

 stemmeberettiget har således een stemme.
Valgbar er alle, der er medlem af  

 ATP eller har konto i LD.
Repræsentantskabet vælger herefter en bestyrelse  

 efter forholdstalsvalg efter d'Hondts metode i lov om kommunernes styrelse §  

 24, stk. 3.
 Ved at anvende de regler, som bruges ved kommunalvalget, sikres det, at  

 der kan opstilles lister, og at der ydes udstrakt mindretalsbeskyttelse.  

 (Også af den grund har hver enkelt vælger kun en stemme). Ved at åbne  

 mulighed for listevalg - og en let adgang til at opstille lister - sikres  

 det, at debatten om placeringen af fondenes midler bliver så omfattende som  

 muligt forud for selve valget.
Af praktiske grunde foreslås det, at valget skal finde sted samtidig med,  

 at der afholdes valg til kommunale råd.
Valghandlingen finder sted under  

 kendte former, og de stemmeberettigede skal blot have udleveret endnu en  

 stemmeseddel.
Da SF's tidligere lovforslag om ændring af ATP og LD var til behandling i  

 Folketinget den 24. februar 1989, jf.
Folketingstidende 1988-89,  

 forhandlingerne sp. 7111, var et af argumenterne mod det direkte valgsystem,  

 at stemmedeltagelsen ville blive lav.
Derfor skulle det direkte valgsystem  

 ikke gennemføres.
Hvis dette argument skulle tages alvorligt, ville det betyde, at  

 demokratiet ikke var blevet indført i forrige århundrede, fordi  

 valgdeltagelsen i starten ved folketingsvalg var meget lav.
Ved det første  

 folketingsvalg i 1849 var valgdeltagelsen i de kredse, hvor der var skriftlig  

 afstemning, 32,5 pct.
I de følgende år svingede valgdeltagelsen mellem 15 og  

 40 pct. - 15,8 i 1855 og 41,1 i 1866. Først i 1873 passerede stemmeprocenten  

 50 med 51,7 pct.
Det siger noget om, at valgdeltagelsen i starten kan være  

 lav, selv om valget er vigtigt.
Ingen har formentlig tænkt sig at afskaffe  

 det direkte valg på grund af lav valgdeltagelse.
 Lav valgdeltagelse oplever vi også ved valg til EF-Parlamentet: 47,8 pct.  

 i 1979, 52,4 pct. i 1984 og 46,2 pct. i 1989. Men denne lave valgdeltagelse  

 har naturligvis ikke medført, at det direkte valg af den grund er blevet  

 foreslået afskaffet.
I øvrigt er det sådan, at direkte valg fremmer interessen for det område,  

 hvor der skal være direkte valg.
Måske ikke fra den ene dag til den anden,  

 sådan som udviklingen i valgdeltagelsen i forrige århundrede også viser, men  

 over en årrække.
Det er bl.a. også derfor, at SF er tilhænger af direkte valg  

 til en fælles ledelse for ATP og LD.
Ud over at SF opfatter direkte valg som  

 en demokratisk ret, er det for at få større interesse, åbenhed og  

 offentlighed omkring spørgsmålet om den investeringspolitik, der føres på  

 lønmodtagernes vegne, at SF ønsker direkte valg.
Og måske er det netop de  

 samme forhold, der gør, at forslaget herom blev afvist af andre partier, da  

 sagen sidst var til behandling i Folketinget.
Ønsket om større åbenhed og offentlighed omkring principperne for  

 investeringspolitikken gælder ikke kun ATP og LD.
Det gælder også for  

 pensionskassernes vedkommende.
Et årsmøde for alle lønmodtagerfonde kunne  

 bidrage hertil, samtidig med at et sådant årsmøde kunne bidrage til en mere  

 fælles investeringspolitik bl.a. med henblik på fremme af grønne  

 investeringer og fremme af lønmodtagerindflydelse på arbejdspladsen.
SF finder det vigtigt, at repræsentantskabet og bestyrelsen får en ligelig  

 kønsmæssig sammensætning.
Dette vil bl.a. kunne ske, hvis de forskellige  

 lister er opmærksomme på det ved opstilling af kandidater.
Lov om Arbejdsmarkedets Tillægspension og Lov om Lønmodtagernes  

 Dyrtidsfond er allerede i dag omfattet af bestemmelserne i lov nr. 427 af 13.  

 juni 1990 om ligestilling mellem mænd og kvinder ved besættelse af visse  

 bestyrelsesposter i den statslige forvaltning, hvilket betyder, at der skal  

 være en ligelig repræsentation af de to køn i repræsentantskab, bestyrelse  

 m.v.
Det er derfor helt naturligt, at der indføres en bestemmelse om  

 kønskvotering, når der skal være direkte valg.
Dette er så meget mere  

 vigtigt, som der ellers let vil være en tendens til en ikke ligelig  

 kønsmæssig repræsentation på dette område.
Der vil efter alt at dømme blive  

 en klar underrepræsentation af kvinder.
Det viser erfaringerne.
Derfor tror  

 SF ikke, at det er tilstrækkeligt at komme med hensigtserklæring.
Derfor er  

 det nødvendigt med lovgivning, der gør ligelig repræsentation obligatorisk.
Det er af både praktiske og politiske grunde, at det foreslås, at ledelsen  

 for ATP og LD skal være fælles.
Den politiske er, at ATP herved kan ledes  

 alene af lønmodtagerrepræsentanter i modsætning til i dag, hvor det er  

 indirekte valgte repræsentanter fra arbejdsmarkedets hovedorganisationer, der  

 leder ATP.
At alene lønmodtagerrepræsentanter skal lede ATP, forekommer  

 rimeligt, da alene lønmodtagere er medlem af ATP.
For LD's vedkommende  

 betyder det, at demokratiet styrkes ved, at lønmodtagerrepræsentanterne nu  

 vælges i et direkte valg i modsætning til i dag, hvor nogle af lønmodtagernes  

 hovedorganisationer - ved et indirekte valg - udpeger  

 lønmodtagerrepræsentanterne.
Den praktiske begrundelse for at have fælles  

 ledelse tager udgangspunkt i, at det er pensionsopsparing, som findes i begge  

 fonde.
Dermed er der ikke nævneværdig forskel på den måde, hvorpå de to  

 kapitaler skal placeres. (Ledelsen må naturligvis tage særlige hensyn til  

 placeringspolitikken, når de årlige udbetalinger fra LD for alvor begynder at  

 blive store). Endvidere er det alene lønmodtagermidler, som findes i begge  

 fonde.
Endelig er lønmodtagerrepræsentanterne i dag de samme i både ATP's og  

 LD's ledelse.
I øvrigt opretholdes lovgivningen for de to fonde.
Der eksisterer i dag  

 lidt forskellige regler bl.a. for udbetaling fra de to fonde, og det er  

 desuden sådan, at LD er under afvikling, mens ATP er under fortsat opbygning.
Demokratisering på virksomhedsniveau Situation 1: Fondene har ikke bestemmende indflydelse.
Det er i både  

 Socialdemokratiets ØD/OD-forslag, i Det Radikale Venstres OD-forslag og i  

 SF's ØD-forslag et betingelsesløst krav, at den indflydelse, som  

 knyttede sig til den lønmodtagerkapital, som blev placeret i virksomheden,  

 skal forvaltes af de ansatte på virksomheden.
I 1986 udtrykte de daværende  

 formænd for henholdsvis Socialdemokratiet og LO, Anker Jørgensen og Knud  

 Christensen, ønsket om en gennemgribende demokratisering - også på  

 virksomhedsniveau - således: »Vi må i vores oplysningsvirksomhed og  

 argumentation fremhæve, at det ikke er os, der skal bevise, at folk har ret  

 til demokrati overalt, hvor der træffes bindende beslutninger, herunder i  

 virksomhederne.
Bevisbyrden påhviler tværtimod dem, der vil holde visse dele  

 af samfundslivet uden for demokratiet.« (Fra forordet til  

 »Medbestemmelse for hele folket«, 1986). Forbundsformand Hardy  

 Hansen, SiD, har udtrykt sig både anderledes og stærkere: »Det er  

 folkene på den enkelte arbejdsplads, der skal styre deres virksomhed.«  

 (Det Fri Aktuelt, 16. november 1987). I tråd med disse holdninger foreslås  

 det, at stemmeretten på aktier, der ikke giver bestemmende indflydelse,  

 overføres til de ansatte på virksomheden.
Situation 2: Fondene har bestemmende indflydelse.
Hardy Hansens  

 krav om, at det er folkene på den enkelte arbejdsplads, der skal styre deres  

 egen virksomhed, er fuldstændig parallelle med SF's mangeårige ØD-ønsker om  

 selvforvaltning på den enkelte virksomhed.
Da det er en del af dette  

 lovforslags hensigt at åbne mulighed for, at både ATP og LD enkeltvis og  

 tilsammen kan have bestemmende indflydelse, kan disse fondes placeringer lede  

 til den situation, som Hardy Hansen kræver.
Dette vil være en ny situation  

 for både de ansatte og lønmodtagerfondene, som kan give anledning til  

 modsætningsforhold melem fondene på den ene side og de ansatte på den anden.  

 Derfor foreslås det, at ledelsen af fonden(e) skal aftale med de ansatte,  

 under hvilke vilkår de ansatte skal kunne styre deres egen virksomhed.
Som  

 led i forberedelsen af dette foreslås det, at repræsentantskabet skal  

 fremlægge modeller til offentlig diskussion af de vilkår, hvorunder de  

 ansatte kan overlades at drive virksomheden.
I Danmark findes der næsten ingen medarbejderejede virksomheder, men  

 videnskabelige undersøgelser fra Frankrig, Spanien, Italien og USA viser, at  

 medarbejderejede virksomheder typisk har en højere produktivitet end  

 traditionelt ejede virksomheder.
Når der er så få medarbejderejede  

 virksomheder i Danmark, skyldes det især store problemer med at finansiere  

 medarbejdernes overtagelse/start af virksomheder.
Liberalisering af placeringsreglerne Der er brug for tilførsel af kapital til sikring af investeringer,  

 således at antallet af arbejdspladser kan øges, at miljøtruslen kan mindskes,  

 og at betalingsbalanceunderskuddet kan ændres til et overskud.
Det er derfor  

 urimeligt, at ATP og LD ifølge gældende lovgivning er begrænset til kun at  

 kunne placere op til 25 pct. af deres aktiver i erhvervsvirksomheder m.v.
Det  

 er så meget mere urimeligt, når forsikringsselskaber og pensionskasser kan gå  

 op til 40 pct.
Helt urimeligt og grotesk bliver det, når udenlandske  

 pensionskasser, f.eks. tyske, i dag kan erhverve sig bestemmende indflydelse  

 i danske virksomheder, og at ATP og LD ikke må.
Derfor foreslås det, at den  

 diskriminerende regel, som begrænser ATP's og LD's muligheder afskaffes,  

 således at ATP og LD godt kan erhverve sig bestemmende indflydelse på linje  

 med f.eks. tyske pensionskasser.
For at give lovgrundlag for yderligere tilførsel af risikovillig kapital  

 fra ATP og LD foreslås det, at »formålsparagraffen« for disse to  

 investorer ændres, således at placeringen af fondsmidler i hovedsagen skal  

 ske risikovilligt på kapitalmarkedet til gavn for dansk produktion og  

 beskæftigelse.
Ved denne placering skal der tages hensyn til langsigtethed,  

 risikospredning og god forrentning.
En følge af dette ændrede formål er, at  

 den i dag gældende begrænsning, at ATP, LD kun må placere op til 25 pct. af  

 deres aktiver i erhvervsvirksomheder, fjernes.
Grønne investeringer Der er behov for, at investeringerne i langt højere grad tager hensyn  

 til, hvad der fremmer en økologisk bæredygtig udvikling.
Derfor er det  

 vigtigt, at der i højere grad produceres ud fra en renere teknologi, at der  

 ved fremstilling af produkter tages hensyn til holdbarhed og sundhed.
Ved  

 produktionsfremstilling skal der også lægges vægt på ressourcebesparelse,  

 genbrug og genanvendelse.
Da der i forhold til behovet i for ringe  

 udstrækning foregår forskning, produktudvikling og udviklingsarbejder her i  

 landet, er det vigtigt, at dette får en meget høj prioritet.
Det er klart, at alt dette er en forpligtelse, som påhviler alle typer af  

 investorer.
Men da ATP og LD har den bredeste kreds af mennesker bag sig, er  

 det efter SF's opfattelse rimeligt, at ATP og LD får en særlig forpligtelse  

 over for såkaldt grønne investeringer.
Derfor ligger der i lovforslaget en  

 forpligtelse her.
Men SF mener, at der over for andre investorer også ligger  

 en forpligtelse, som dog kun vil være en henstilling og ikke et pålæg.
Men  

 hvis en sådan henstilling ikke følges, kan det være nødvendigt med mere  

 direkte forsøg på at få tilgodeset ønskerne om grønne investeringer.
Bemærkninger til lovforslagets enkelte bestemmelser Til § 1 Til nr. 1-3 Under de almindelige bemærkninger er der gjort nærmere rede for, hvorfor  

 SF finder, at Arbejdsmarkedets Tillægspension og Lønmodtagernes Dyrtidsfond  

 bør have en fælles ledelse.
 De foreslåede ændringer under nr. 1 og 2 er en konsekvens heraf.
Til nr. 4-7 Forslaget indebærer både en forudsætning og et ønske om, at der kan  

 etableres listevalg.
Den valgmetode giver det bedste grundlag for en  

 omfattende debat forud for valget.
Konsekvensen af, at kommunalvalgsreglerne  

 skal gælde, er: at der kommer listevalg (sideordnet eller  

 »prioriteret«), at d'Hondts metode bruges ved mandatfordeling, at  

 der er mindretalsbeskyttelse, at der kan indgås liste- og valgforbund, og at  

 hver vælger har een stemme.
Antallet af stillere for den enkelte liste skal  

 være lavt (i forhold til antallet af stemmeberettigede) ligesom ved  

 kommunalvalgene.
Kønskvotering indebærer, at udvælgelsen sker på følgende måde: Den  

 førstevalgte er den kandidat, der umiddelbart er valgt i henhold til reglerne  

 i lov om kommunale valg.
Den næstvalgte er den kandidat, der tilhører det  

 andet køn, og som er den førstvalgte kandidat blandt dette køn på listen i  

 henhold til reglerne om kommunale valg.
Den tredje valgte kandidat er den  

 kandidat blandt de tilbageblevne kandidater, der herefter umiddelbart er  

 valgt efter reglerne i forhold til lov om kommunale valg.
Den fjerde valgte  

 er den kandidat blandt de tilbageblevne kandidater, der tilhører det andet  

 køn end den tredje valgte, og som er valgt i henhold til lov om kommunale  

 valg, osv.
Det betyder, at førstvalgte kan være af begge køn.
Den kandidat, der er  

 valgt som nr. 2 skal være af modsat køn end den, der er valgt som nr. 1. Den  

 tredje valgte kan være af begge køn.
Den fjerde valgte skal være af modsat  

 køn end nr. 3, osv.
 En forudsætning for at kønskvoteringsreglen træder i kraft er, at der er  

 kandidater af begge køn.
Valgretten er udformet, så også arbejdsløse og pensionister m.fl., der er  

 medlem af ATP eller har konto i LD, har stemmeret.
Det forventes, at der  

 finder opstillinger sted, således at der kan komme en rimelig forholdsmæssig  

 repræsentation af begge køn i repræsentantskabet.
Til nr. 9 Forslaget indebærer, at ATP inddeles i 7 regioner, som fungerer som  

 forvaltningsenheder, hvor 75 pct. af ATP's midler forvaltes.
 Fordelingen, hvorefter 50 pct. automatisk placeres i regionerne, 25 pct. i  

 regionerne efter beslutning af bestyrelsen og 25 pct. overlades til  

 bestyrelsens disposition, er foretaget ud fra ønsket om en betydelig grad af  

 decentralisering og om muligheden for at placere ekstra midler i f.eks.  

 områder, hvor der er stor arbejdsløshed.
Da ATP's nuværende kapital er placeret uafhængigt af en kommende  

 regionsinddeling, foreslås det, at fordelingen på henholdsvis 75 pct. og 25  

 pct. kun gælder for fremtiden og kun i det omfang, nuværende placering af  

 kapital bliver frigjort.
Den foreslåede regionsinddeling er fastsat ud fra,  

 hvordan dansk erhvervsstruktur ser ud, og under hensyn til i hvilket omfang  

 eksisterende administrative inddelinger mere eller mindre kan følges.
Det  

 betyder, at der er regioner, som befolkningsmæssigt bliver meget store,  

 f.eks. hovedstaden, hvilket betyder, at der i sådanne tilfælde vil være behov  

 for en særlig organisatorisk opbygning, f.eks. med forretningsudvalg m.v.
 De 7 regioner udgør samtidig 7 valgkredse ved valg til repræsentantskabet.
Til nr. 10 Denne »formålsformulering« er stærkt inspireret af den  

 lovgivning, som gælder for bl.a. den fjerde arbejdsmarkedspensionsfond i  

 Sverige.
Som noget nyt præciseres, at placeringen skal være langsigtet, og at  

 der skal sigtes mod risikospredning.
Der er almindelig enighed om, at bl.a.  

 ATP (og LD) har en lang tidshorisont for deres placeringer.
Der er tale om  

 »tålmodig« kapital.
Den ændrede formålsformulering skal ses i sammenhæng med, at det samtidig  

 foreslås, at der ikke skal være en øvre grænse for, hvor store midler ATP (og  

 LD) skal kunne placere som aktive erhvervsinvesteringer.
Det forventes  

 derfor, at ATP (og LD) over et rimeligt tidsrum foretager en tilpasning til  

 det nye formål inden for de brede rammer for at kunne foretage aktive  

 erhvervsinvesteringer.
Disse vil typisk kunne foretages i aktier, men også i  

 anparter og som udlån.
ATP (og LD) er underlagt Finanstilsynet.
Det forventes, at tilsynet  

 vurderer, i hvilken grad ATP (og LD) lever op til formålet.
Til nr. 11 Som det fremgår af de almindelige bemærkninger, fungerer medarbejderejede  

 virksomheder godt.
Der er derfor god grund til at udbygge denne demokratiske  

 virksomhedsform.
Men medarbejderejede virksomheder har det problem, at  

 traditionelle långivere er skeptiske over for denne virksomhedsform.
For at  

 hjælpe med fremmedfinansiering foreslås det derfor, at ATP (og LD) skal kunne  

 yde lån på gunstige vilkår, f.eks. med lang løbetid og/eller ydelsesfri den  

 første tid efter långivningen.
For at sikre, at en eventuelt ekspanderende  

 medarbejderejet virksomhed ikke skal degenerere til en virksomhed bestående  

 af f.eks. de oprindelige ejere og nyansatte lønarbejdere, foreslås det, at en  

 betingelse for at yde gunstige lån skal være, at alle, der arbejder i  

 virksomheden, skal være ejere, og at alle har een stemme, når fælles  

 beslutninger træffes.
Til nr. 12 Denne formulering indeholder tre ændringer i forhold til den gældende  

 bestemmelse: 1) Bestemmelsen foreslås ændret, så den er i overensstemmelse  

 med reglerne for LD i dag. 2) Samtidig foreslås det, at den tilsvarende  

 bestemmelse for LD (og altså også for ATP) ændres, så der ikke er loft over,  

 hvor store midler disse to fonde kan placere i forskning og udvikling samt i  

 forskning og udvinding i den danske undergrund. 3) Endelig indebærer  

 ændringen, at det hidtil gældende loft på 25 pct. for erhvervsaktive  

 placeringer fjernes.
Til nr. 13 Her indføjes blot en dispensationsbestemmelse i forhold til loftet på de  

 to procent.
Til nr. 14 Herved foreslås bestemmelsen om, at hverken ATP alene eller tilsammen med  

 LD må have bestemmende indflydelse i virksomhederne, ophævet.
Det bliver nu  

 muligt.
Se den under nr. 15 foreslåede ændring.
Forslagsstillerne er  

 opmærksom på, at det kan være vanskeligt for Finanstilsynet at afgøre, om en  

 given aktiepost giver bestemmende indflydelse eller ej.
Til nr. 15 For at kunne praktisere bestemmelserne i det foreslåede § 04, stk. 1, skal  

 ATP tage kontakt til de ansatte i de virksomheder, hvori ATP allerede har  

 aktier, og ved alle fremtidige førstegangserhvervelser.
Såfremt de ansatte  

 ønsker at overtage stemmeretten, skal aktierne noteres på navn.
I øvrigt  

 henvises til de almindelige bemærkninger.
Bestemmelsen forhindrer ikke, at der indgås aktionæroverenskomster.
Men er  

 der tale om ikkebestemmende indflydelse, skal stemmeretten overlades til de  

 ansatte.
Til § 2 Til nr. 1-3 og 11-12 Se bemærkningerne under § 1, nr. 1-3 og nr. 4-7.
Til nr. 4 I dag har ATP opbygget et stort administrativt apparat, som bl.a.
LD  

 trækker på.
Det bør også kunne ske i fremtiden - og fortsat mod betaling.
Da  

 repræsentantskabet dækker begge fonde, skal arbejdsministeren fastlægge  

 regler for den betaling, LD skal give for administrative ydelser fra ATP.
Til nr. 6 Se bemærkningerne til § 1, nr. 10.
Til nr. 7 Se bemærkningerne til § 1, nr. 12.
Til nr. 8 Se bemærkningerne til § 1, nr. 13.
Til nr. 9 Se bemærkningerne til § 1, nr. 11 og 14.
Til nr. 10 Se bemærkningerne til § 1, nr. 15.
Til § 3 Første valg til repræsentantskabet skal finde sted i november 1993.
