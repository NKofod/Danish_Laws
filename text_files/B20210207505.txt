Bekendtgørelse om ændring af bekendtgørelse om modtagefaciliteter for affald fra skibe, om skibes aflevering af affald og havnes affaldsplaner1) § 1 I bekendtgørelse nr. 1348 af 16. juni 2021 om modtagefaciliteter for affald fra skibe, om skibes aflevering af affald og havnes affaldsplaner foretages følgende ændringer:
 1. § 1 affattes således:
 »§ 1. I alle danske havne skal der etableres modtagefaciliteter for affald fra skibe, der stammer fra de skibe, der normalt anløber havnen, i overensstemmelse med bestemmelserne i denne bekendtgørelse, jf. dog stk. 7.
 Stk. 2. Modtagefaciliteterne skal under hensyn til det operationelle behov hos havnebrugerne, til denne havns størrelse, geografiske placering og den type skibe, der normalt anløber havnen, have tilstrækkelig kapacitet til at opfylde behovet for aflevering, uden at skibene forsinkes unødigt.
 Stk. 3. Havne og virksomheder kan i overensstemmelse med de i lov om havne fastsatte regler i fællesskab oprette og drive modtagefaciliteter, ligesom en havn under iagttagelse af stk. 2 kan henvise til en anden havns modtagefacilitet.
Stk. 4. Alle skibe, uanset flag, der anløber eller opererer i en dansk havn, er omfattet af denne bekendtgørelse.
Undtaget er dog skibe omfattet af § 2, stk. 2, i lov om beskyttelse af havmiljøet, og skibe, der udfører havnetjenester som omhandlet i artikel 1, stk. 2 i forordning om opstilling af rammer for levering af havnetjenester og fælles regler om finansiel gennemsigtighed for havne, jf. dog stk. 6.
 Stk. 5. Skibe, der falder uden for direktiv om oprettelse af et trafikovervågnings- og trafikinformationssystem for skibsfarten i Fællesskabet, er ikke omfattet af kapitel 5, dom med undtagelse af § 11, stk. 1.
 Stk. 6. Alt affald fra skibe  der udfører havnetjenester, som omhandlet i artikel 1, stk. 2 i forordning om opstilling af rammer for levering af tjenesteydelser og fælles regler om finansiel gennemsigtighed for havne, er omfattet af § 11, stk. 1.
Stk. 7. Havne, der udelukkende anløbes af skibe omfattet af undtagelserne i stk. 4, er ikke omfattet af bekendtgørelsen.« 2. I § 11, stk. 1, ændres »jf. dog stk. 7 og 8« til: »jf. dog stk. 6 og 7«.
 3. § 11, stk. 2, ophæves, og i stk. 3, der bliver til stk. 2, ændres »jf. dog stk. 4« til: »jf. dog stk. 3«.
 Stk. 3-9 bliver herefter stk. 2-8.
 4. I § 12, stk. 1, ændres »jf. dog § 11, stk. 2« til: »jf. dog § 1, stk. 5«.
§ 2 Bekendtgørelsen træder i kraft den 1. januar 2022.
Miljøministeriet, den 10. november 2021 Lea Wermelin / Christian Bruhn Rieper 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2019/883 af 17. april 2019 om modtagefaciliteter i havne til aflevering af affald fra skibe, EU-Tidende 2019 nr.
L 151 side 116.
