Moms.
Håndværkers opførelse  

 af sommerhus til eget brug.
 Virksomheden A's klage skyldes at told- og skatteregionen har fundet  

 virksomheden momspligtig af indehaverens eget arbejde og materialer anvendt  

 ved opførelsen af et sommerhus til brug for indehaveren, B.
Det fremgår af sagen, at virksomheden er en personlig virksomhed,  

 der er drevet af B og 4 ansatte.
B er uddannet maskin-/bygningssnedker.  

 Virksomheden beregner 236 kr. og 180 kr. pr. time for arbejde udført  

 henholdsvis af svende og lærlinge.
Virksomhedens avance på  

 materialer er oplyst til ca. 25 %.
I 1998 købte B en sommerhusgrund, hvorpå han opførte  

 et sommerhus på 83,6 m2 til brug for sig selv og sin  

 familie.
Sommerhuset blev opført af  B selv med bistand fra  

 familiemedlemmer i perioden fra 1. august 1998 til påsken 1999. Ansatte  

 i virksomheden medvirkede ikke ved opførelsen.
B anvendte weekends,  

 helligdage og ferie til arbejdet med opførelsen af sommerhuset.
Til opførelsen anvendtes materialer, som var indkøbt til  

 snedkerforretningen.
Materialerne blev udtaget af virksomheden, og den  

 tidligere fratrukne købsmoms blev tilbageført i forbindelse med  

 udtagningen.
Derudover blev der indkøbt materialer fra andre  

 leverandører, samt anvendt fremmed arbejde (el-installatør  

 m.fl.) til arbejdet.
Fakturaer vedrørende disse er udstedt til B som  

 privatperson.
B har ifølge det oplyste anvendt 246 timer på  

 opførelsen af sommerhuset, heraf 207 timer indenfor eget  

 fagområde.
Det totale materialeforbrug er oplyst til 246.775 kr. inkl.  

 køleskab, ovn, lamper og brændeovn.
Told- og skatteregionen har ved den påklagede afgørelse  

 fundet, at virksomheden er momspligtig af B's eget arbejde samt materialer  

 anvendt til opførelsen af hans sommerhus.
Regionen har opgjort  

 momskravet til 22.213 kr.
Regionen har som begrundelse anført, at der efter momslovens §§ 6  

 og 7 skal betales moms af opførelse af byggeri for egen regning med  

 henblik på salg, udlejning, til virksomhedens eller virksomhedens  

 indehavers brug, idet sådanne byggerier sidestilles med levering mod  

 vederlag.
Af bemærkningerne til momslovens § 7 fremgår, at der  

 vedrørende byggeri for egen regning skal betales afgift af arbejde,  

 udført af indehaver selv, når arbejdet falder ind under den  

 pågældendes fag eller hertil nært knyttet fagområde,  

 eller når den pågældende udfører tilsvarende arbejde  

 for fremmed regning eller for egen regning i forbindelse med byggeri til salg  

 eller udlejning.
 Endvidere er det i bemærkningerne anført, at bestemmelserne  

 svarer til de dagældende regler om byggemoms, som findes i  

 bekendtgørelse nr. 372 af 6. juli 1984 om merværdi af byggeri  

 mv. til salg, udlejning eller eget brug.
Ifølge momslovens § 28, stk. 3, jf. stk. 2, er afgiftsgrundlaget  

 for det omhandlede byggeri virksomhedens almindelige salgspris, eventuelt en  

 kalkuleret salgspris.
Da materialekøb, omkostninger mv. ikke  

 indgår i virksomhedens momsregnskab, skal momstilsvaret opgøres  

 på grundlag af værdien af indehaverens arbejde til almindelig  

 salgspris samt af den normale avance på anvendte materialer indenfor  

 indehaverens fagområde.
Virksomhedens repræsentant har over for Landsskatteretten nedlagt  

 påstand om, at opførelsen af det omhandlede sommerhus ikke er  

 momspligtig.
Det er til støtte herfor principalt gjort gældende,  

 at der ikke er hjemmel i 6. momsdirektiv til et krav om beregning af moms af  

 værdien af eget arbejde og af en kalkuleret avance.
 Subsidiært er det gjort gældende, at B ved at opføre et  

 sommerhus til eget brug ikke har ageret som en afgiftspligtig person, og  

 dermed ikke kan anses for omfattet af pligten til at beregne moms af  

 værdien af eget arbejde og af en kalkuleret avance.
Repræsentanten har anført, at 6. momsdirektivs art. 11 giver  

 mulighed for at anvende en transaktions "normalværdi" som  

 beskatningsgrundlag, hvis der er tale om transaktioner omfattet af  

 direktivets art. 6, stk. 3. Art. 6, stk. 3, vedrører tjenesteydelser,  

 som af en afgiftspligtig person udføres til brug for dennes  

 virksomhed.
Bestemmelsen er grundlag for at fastlægge regler om  

 beregning af pålægsmoms, og anvendes i Danmark kun i forbindelse  

 med byggemoms.
Derimod er en virksomhedsindehavers opførelse af et  

 sommerhus til sit eget brug ikke omfattet af art. 6, stk. 3. De ydelser, som  

 virksomhedsindehaveren udfører i denne forbindelse, er derimod  

 omfattet af art. 6, stk. 2, litra b). Beskatningsgrundlaget for ydelser  

 omfattet af art. 6, stk. 2, litra b), er art. 11, stk. 1, litra c), hvorefter  

 beskatningsgrundlaget er de udgifter, som den afgiftspligtige person har haft  

 i forbindelse med tjenesteydelsen. 6. momsdirektiv indeholder således  

 ikke hjemmel til at fastsætte krav om beregning af moms, udover den  

 moms, som måtte hvile på byggematerialer mv. , som er  

 indkøbt til virksomheden, og som efterfølgende er anvendt af B  

 i forbindelse med opførelsen af sommerhuset.
 Bestemmelserne i 6. momsdirektivs art. 6 og 11 er imidlertid ikke korrekt  

 implementeret i dansk momslovgivning, idet § 5, stk. 4, (og § 7) rent faktisk  

 giver myndighederne hjemmel til at rejse krav om betaling af moms på  

 grundlag af en kalkuleret salgspris, jf. § 28, stk. 3.
Formålet med 6. momsdirektiv er blandt andet at sikre et ensartet  

 beskatningsgrundlag i alle EU-medlemslande.
Et medlemsland kan ikke  

 indføre bestemmelser, som skaber grundlag for at fastsætte  

 beskatningsgrundlaget på en anden måde, medmindre der er  

 indføjet en udtrykkelig hjemmel hertil.
Eftersom dette ikke er  

 tilfældet, kan B støtte ret direkte på 6. momsdirektivs  

 artikel 6 og 11, idet disse bestemmelser er lempeligere end momslovens  

 bestemmelser.
Repræsentanten har videre anført, at afgiftspligtige personer  

 er juridiske eller fysiske personer, der driver selvstændig  

 økonomisk virksomhed, jf. momslovens § 3. En tømrermester, som  

 i sin fritid opfører et sommerhus til sig selv og sin familie, agerer  

 i denne forbindelse ikke i sin egenskab af afgiftspligtig person, men som  

 privatperson.
Det betyder, at der under ingen omstændigheder kan  

 være tale om, at hans arbejdsydelse udtages af den registrerede  

 virksomhed, hvorfor forholdet slet ikke er omfattet af momslovens § 5, stk.  

 4. Kun i det omfang B har forbrugt materialer mv., som er indkøbt  

 gennem den registrerede virksomhed, er dette forbrug omfattet af  

 udtagningsreglen i § 5, stk. 4.
 Landsskatteretten skal udtale:
 Momslovens § 5, stk. 4, har følgende ordlyd:
"Med levering mod vederlag sidestilles udtagning af varer og ydelser i  

 forbindelse med byggeri m.v. til formål, som ikke vedrører den  

 registreringspligtige virksomheds leverancer." Momslovens § 28 har følgende ordlyd:
"stk. 1. (...) Stk. 2. For varer og ydelser, der helt  eller delvis leveres mod anden  

 betaling end penge (byttehandel), er afgiftsgrundlaget virksomhedens  

 almindelige pris ved levering af den pågældende vare eller  

 ydelse.
Findes der ikke en sådan almindelig salgspris, er  

 afgiftsgrundlaget en kalkuleret salgspris, der skal omfatte samtlige de  

 omkostninger og den avance, der i almindelighed indgår ved leveringen  

 af varer og ydelser af  den pågældende art. (...) Stk. 3. For varer og ydelser, som en virksomhed anvender ved byggeri m.v.,  

 og hvoraf der skal betales afgift efter § 5, stk. 4,  og § 6 og 7,  

 fastsættes afgiftsgrundlaget på den i stk. 2 anførte  

 måde." 6. momsdirektivs art. 5 har følgende ordlyd:
 "1. Ved "levering af et gode" forstås overdragelse af retten til som  

 ejer at råde over et materielt gode.
(...) 5. Medlemsstaterne kan anse aflevering af visse byggearbejder som levering  

 i henhold til stk. 1.
(...)" 6. momsdirektivs art. 6, stk. 2, litra b, har følgende ordlyd:
 "Følgende sidestilles med tjenesteydelser mod vederlag:
b) vederlagsfri tjenesteydelser, som af den afgiftspligtige person  

 udføres til eget brug eller til brug for hans personale eller i  

 øvrigt til virksomheden uvedkommende formål." 6. momsdirektivs art. 6, stk. 3, har følgende ordlyd:
"Med henblik på at modvirke konkurrencefordrejning kan  

 medlemsstaterne, med forbehold af det i artikel 29 nævnte samråd,  

 med tjenesteydelser mod vederlag sidestille tjenesteydelser, som af en  

 afgiftspligtig person udføres til brug for dennes virksomhed,  

 såfremt en anden afgiftspligtig persons udførelse af en  

 sådan tjenesteydelse ikke ville give ham ret til fuldt fradrag af  

 merværdiafgiften." Efter direktivets § 11, stk. 1, er momsgrundlaget ved de i artikel 6, stk.  

 2, omhandlede transaktioner de udgifter, som den afgiftspligtige person har  

 haft i forbindelse med tjenesteydelsen, medens momsgrundlaget ved de i  

 artikel 6, stk. 3, omhandlede transaktioner er normalværdien af den  

 pågældende transaktion.
Landsskatteretten finder, at momslovens § 5, stk. 4 og § 28, stk. 3  

 må anses for at have hjemmel i henholdsvis art. 5, stk. 5 og art. 6,  

 stk. 3, samt art. 11, pkt.
A, stk. 1, litra d.
Retten finder herefter, at B's opførelse af et sommerhus på  

 egen grund til privat anvendelse udgør en udtagning til virksomheden  

 uvedkommende formål i  henhold til momslovens § 5, stk. 4. Retten  

 finder ikke, at det forhold, at arbejdet er foregået i ferier, weekends  

 og på helligdage kan føre til, at forholdet ikke kan sidestilles  

 med levering mod vederlag.
Retten har i den forbindelse tillagt det  

 vægt, at begreberne selvstændig økonomisk virksomhed og  

 levering mod vederlag hverken i momsdirektivet, momsloven eller i  

 lovforarbejderne ses afgrænset på baggrund af sædvanlig  

 arbejdstid.
 På denne baggrund stadfæstes den påklagede  

 afgørelse.
