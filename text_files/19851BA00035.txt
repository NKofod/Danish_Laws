Nr BSF 35 Forslag til folketingsbeslutning om en forsøgspraktikordning for  

 arkitektstuderende Fremsat af Ingerlise Koefoed (SF) Birthe Hansen (SF) Ole Henriksen (SF)  

 Ebba Strange (SF) den 8. november 1985 Folketinget pålægger regeringen at foreslå afsat en bevilling på 4,5 mill. kr. på finanslovene for 1986 og 1987 til en forsøgspraktikordning for arkitektstuderende.
 Beløbet skal dække udgifter til vejledning og rejserefusion.
BEMÆRKNINGER TIL FORSLAGET Operaen i Sydney.
Parlamentet i Kuwait.
Den nye triumfbue i Paris.
Saudi Arabiens udenrigsministerium.
Hospitalet i Jeddah.
 Boligbyggeri i Algeriet.
Sådan kunne man blive ved.
Dansk arkitektur og design, danske arkitekter og designere, har i årtier fejret triumfer verden over.
Det tjener ikke bare til at kildre den nationale stolthed.
Det fører også betydelige eksportordrer med sig.
Underleverandører, fra totalentreprise til installering af sanitet, følger med som »det tynde øl«, når en dansk arkitekt står for et projekt i udlandet.
Faktisk er den samlede danske byggeeksport på omkring 18 milliarder kroner på årsbasis, og der er en nøje sammenhæng mellem mængden af ordrer til danske firmaer og valget af en dansk arkitekts forslag.
Ingeniørers og arkitekters arbejde indbringer ca. 2 mia kr., og deraf følger ca. 16 mia kroner i entreprenøropgaver og vareleverancer.
I arkitektkredse er man imidlertid bange for, at det høje niveau og dermed grundlaget for en stor eksport ikke kan fastholdes i længden, fordi uddannelsesvilkårene er blevet drastisk forringet i de senere år.
Dels er der - som på så mange andre områder - skåret betydeligt ned på arkitektskolerne i København og Århus.
Dels har den almindelige udvikling betydet, at den praktiske del af arkitekters uddannelse nærmest er faldet helt bort.
Tidligere var det almindeligt, at en arkitektstuderende både supplerede og finansierede sin ca. 7-årige uddannelse med arbejde i ferier og friperioder på forskellige tegnestuer.
Men nedgangen i byggeriet har betydet, at der kun er meget få pladser hos private og offentlige arkitektfirmaer til, hvad man kunne kalde praktikanter.
Realiteten er derfor, at mange arkitekter uddannes uden på noget tidspunkt at have stiftet bekendtskab med de praktiske sider af faget - altså arbejdet på en tegnestue og kravene til at kunne samarbejde med entreprenører og håndværkere, så »tegnebordsarbejdet« realiseres bedst muligt.
Inden for Danske Arkitekters Landsforbund og blandt de arkitektstuderende er man af den opfattelse, at en offentligt finansieret praktikordning er bydende nødvendig.
Det er imidlertid vanskeligt uden forudgående undersøgelser af det endelige indhold i en praktikuddannelse at foreslå en fast ordning; derfor og fordi det vil være formålstjenligt i en periode på grundlag af praktiske erfaringer løbende at drøfte praktikkens form og indhold går nærværende forslag ud på at etablere et forsøg over et par år med efterfølgende evaluering som grundlag for udformningen af en endelig praktikordning for arkitektstuderende.
I forsøgsperioden ville praktikordningen kunne organiseres efter følgende retningslinjer:
1. Praktikkens varighed og placering i studiet Alle arkitektstuderende skal i deres studieforløb tilbydes mindst en praktikperiode a 4 måneders varighed.
Praktikken skal for at give størst muligt udbytte både for praktikanten og praktikstedet placeres i den sidste del af et studieforløb, hovedsageligt på 3. eller 4. studietrin.
Praktikperioder a 4 måneders varighed vil kunne placeres i efterårssemestret, forårssemestret eller i sommerferien.
2. Praktikpladser - art og antal Som udgangspunkt for en vurdering af behovet for praktikpladser er det nuværende antal af arkitektstuderende anslået til 2.000.
Disse skal som nævnt mindst en gang i deres studieforløb, der i praksis er ansat til 6 1/2 år, tilbydes en praktikperiode a 4 måneder.
Der vil således skulle tilvejebringes 270 praktikpladser a 4 måneder pr. år, svarende til ca. 90 helårspraktikantstillinger.
3. Praktikvejledning og evaluering Det faglige og pædagogiske udbytte af praktikordningen skal sikres gennem et rimeligt forhold mellem antallet af praktikanter og antallet af arkitekter på praktikstedet.
Det foreslås derfor, at der på steder, hvor der ansættes praktikanter, skal være 2 arkitektuddannede medarbejdere eller indehavere.
Udbyttet af praktikken vil både for praktikanten og praktikstedet være direkte afhængigt af personkontakt.
For at sikre dette, afsætter praktikstedet daglig tid til vejledning (vejledning er i forsøgsprioden anslået til 7 1/2 time pr. uge).
Praktikanten skal i praktikperioden beskæftige sig med relevant arkitektfagligt arbejde og have mulighed for at opnå indsigt i tegnestuens arbejdsprocesser.
Praktikanten og praktikstedet fører rapport i løbet af praktikperioden.
Praktikrapporterne indgår i evalueringen af forsøgsordningen og praktikstederne.
4. Løn- og ansættelsesvilkår Praktikanternes løn- og ansættelsesvilkår fastsættes i en overenskomst eller praktikaftale, der forhandles mellem arbejdsgivernes organisationer og de organisationer, der varetager de studerendes interesser.
Praktikaftalen bør indpasses i såvel den offentlige som den private overenskomst.
Praktikanternes arbejdstid svarer til de uddannede medarbejderes på arbejdspladsen, inklusive praktikvejledning.
Praktikanterne kan inden for arbejdstiden i indtil 2 timer ugentlig afholde møder med deres faste lærere.
5. Finansiering Da forsøgsordningen skal løbe over 2 år fordelt på 3 praktikperioder vil de samlede udgifter hertil andrage ca. 13,0 mill. kr. årligt, fordelt som følger:
Af disse omkostninger foreslås de to første refunderet fra det offentlige med i alt 4,5 mill. kr. pr. år, mens praktiklønninger udredes af praktikstederne.
Der er som omtalt forudsat 270 praktikpladser a 4 måneder, der hver modtager 7 1/2 times vejledning om ugen a ca. 125 kr./timen, mens praktiklønnen er anslået ud fra gældende praksis.
Rejserefusionsudgifterne er anslået på grundlag af oplysninger fra arkitektskolerne om den geografiske fordeling af de studerende.
Der afsættes de nødvendige midler til praktikadministration på skolernes egne budgetter.
Forslaget er en genfremsættelse med uddybende bemærkninger af et i sidste folketingsår fremsat forslag til folketingsbeslutning om en forsøgspraktikordning for arkitektstuderende (af Ingerlise Koefoed (SF) m.fl.), jfr.
Folketingstidende 1984-85, forhandlingerne sp.
 9080 og 9890 samt tillæg A sp. 4325.
