Vejledning om kontrol med håndtering af specificeret risikomateriale 1. Indledning Denne vejledning beskriver, hvorledes Fødevarestyrelsens kontrol med specificeret risikomateriale (SRM) på slagterier, opskæringsvirksomheder og hos detailslagtere skal foretages.
Vejledningen beskriver endvidere, hvor ofte kontrollen skal foretages, og hvordan resultaterne af kontrollen skal registreres.
Vejledningen beskriver desuden virksomhedernes opgaver, jf. afsnit 3.
 Undersøgelse af kreaturer for BSE, samt kontrol af slagteriernes udtagning af BSE-prøver, er fastsat i BSE-bekendtgørelsen1).
2. Baggrund Medlemsstaterne skal føre hyppig offentlig kontrol med fødevarevirksomhedernes overholdelse af reglerne vedrørende SRM, jf.
TSE-forordningen2), bilag V, punkt 11.
 Definition og håndtering af SRM er ligeledes beskrevet i TSE-forordningens bilag V, som senest er ændret ved forordningerne (EU) nr. 2015/7283) og (EU) nr. 2015/11624).
2.1 Definition af SRM Følgende anses for SRM hos kreaturer, der har oprindelse i en medlemsstat eller et tredjeland med kontrolleret eller ikke-fastsat BSE-risiko:
 Kraniet uden underkæbe og med hjerne og øjne samt rygmarven fra kvæg over 12 måneder  Rygsøjlen uden halens ryghvirvler, lænde-, bryst og halshvirvlernes torn- og tværtappe og crista sacralis mediana og korsbensvingerne, men inklusive dorsalrodsganglier, fra kvæg over 30 måneder  Tonsillerne, de sidste fire meter af tyndtarmen, blindtarmen og mesenterium fra kvæg uanset alder Følgende anses for SRM hos kreaturer, der har oprindelse i medlemsstater med ubetydelig BSE-risiko:
 Kraniet uden underkæbe og med hjerne og øjne samt rygmarven fra kvæg over 12 måneder Følgende anses for SRM hos får og geder:
 Kraniet med hjerne og øjne, tonsiller og rygmarv fra dyr over 12 måneder eller med en frembrudt, blivende fortand  Milt og ileum uanset alder Klassificering af både medlemsstater og tredjelande i en af de ovennævnte kategorier, er vedtaget i Kommissionens gennemførelsesafgørelse 2014/732/EU5), som løbende opdateres eller ændres.
2.2 Virksomheder der må håndtere SRM Der er forskel på, hvilke dele af risikomaterialet de forskellige virksomhedstyper må håndtere:
 Slagterier: Alle dele  Opskæringsvirksomheder: Rygsøjle fra kvæg Uanset ovenstående kan der gives autorisation til at:
 Rygmarven fra får og geder fjernes på opskæringsvirksomheder  Detailslagtere, herunder slagterafdelingen i et supermarked, kan fjerne rygsøjlen som er omfattet af definitionen af SRM fra kvægslagtekroppe/dele af kvægslagtekroppe.
Alt animalsk og vegetabilsk affald skal så betragtes som specificeret risikomateriale  Opskæringsvirksomheder udtager hovedkød af kvæg Derudover kan den kompetente myndighed tillade, at hovedkød kan udtages fra hoveder, der er fjernet fra conveyeren.
Den kompetente myndighed kan også tillade, at hoveder/uflækkede kroppe, der indeholder specificeret risikomateriale, kan sendes til andre medlemsstater.
 Se nærmere om særlige tilladelser i afsnit 6.
3. Krav til virksomhederne Det er virksomhedslederen, der er ansvarlig for den korrekte håndtering og fjernelse af SRM.
Virksomheden skal derfor have procedurer, der sikrer, at specificeret risikomateriale fjernes, opsamles, opbevares, farves, mærkes og bortskaffes i overensstemmelse med reglerne.
Virksomheden skal derudover føre kontrol med, at disse procedurer udføres og fungerer efter hensigten.
 Specificeret risikomateriale skal, som nævnt, fjernes på slagteriet, i opskæringsvirksomheder eller hos detailslagteren.
Håndtering af SRM Ved fjernelse og håndtering af SRM kan der være risiko for kontaminering, og der må derfor rettes særlig opmærksomhed mod vask og desinfektion af hænder og udstyr i alle led af produktionen.
Opsamling/opbevaring af SRM SRM skal hurtigst muligt anbringes i særligt mærkede beholdere.
I forbindelse med udbening/opskæring kan rygsøjlen (SRM) anbringes i opmærkede beholdere, som virksomheden i øvrigt anvender inden anbringelse i den særligt mærkede SRM-beholder.
Dette kræver dog, at virksomheden kan dokumentere, at der ikke forekommer krydskontamination, at indholdet tydeligt kan identificeres som SRM, og at alt indhold i beholderen betragtes som SRM.
Hvis SRM sammenblandes med andet affald, betragtes alt indhold i beholderen som SRM.
I detailslagterbutikker, der håndterer SRM, skal alt animalsk og vegetabilsk affald betragtes som SRM.
I supermarkeder, hvor slagterafdelingen håndterer SRM, må affaldet herfra godt adskilles fra affald fra de andre afdelinger, hvis der er procedurer herfor.
Farvning og mærkning af SRM Farvning på hele overfladen, eller mærkning af SRM, skal ske hurtigst muligt i beholderen, dog senest i forbindelse med overførslen til eventuelle sekundære beholdere.
Afhentning og afskaffelse af SRM Beholdere, der afhentes, skal tydeligt mærkes med Kategori 1 materiale  Kun til bortskaffelse.
 SRM skal altid bortskaffes som kategori 1-materiale.
Forsendelser af fersk kød med rygsøjle For at sikre identifikation og sporbarhed skal alle forsendelser være ledsaget af et handelsdokument, og alle dele af kødkroppe skal være opmærkede.
Dette gælder både forsendelser, hvor der er rygsøjler, der skal fjernes og forsendelser kun med kroppe, hvor rygsøjlen ikke skal fjernes.
Forsendelse af fersk kød med rygsøjle  handelsdokument Handelsdokumentet skal indeholde oplysning om:
 Antallet af slagtekroppe, eller dele af slagtekroppe, som rygsøjlen skal fjernes fra  Antallet af slagtekroppe, eller dele af slagtekroppe, som rygsøjlen ikke skal fjernes fra Den virksomhed, der modtager kød af kvæg med påsiddende rygsøjle, skal opbevare det ledsagende handelsdokument som dokumentation i mindst 1 år.
Forsendelse af fersk kød med rygsøjle - opmærkning Opmærkningen foretages på den mærkeseddel, der anvendes i forbindelse med den obligatoriske oksekødsmærkning.
Der skal påføres en blå stribe på mærkesedlen på kroppe eller udskæringer med påsiddende rygsøjle, som ikke er omfattet af definitionen af SRM.
Hvis der ikke er en blå stribe, skal modtageren håndtere rygsøjle som SRM, uanset øvrige oplysninger.
 Oplysning til forbrugeren om, at rygsøjle ikke er SRM, kan i detailleddet gives mundtligt.
Mængderegnskab For at sikre at SRM holdes ude af foder- og fødevarekæden, skal virksomheden have procedurer for og dokumentation af følgende:
 Overensstemmelse mellem den producerede mængde SRM og antal slagtede dyr/opskårne slagtekroppe/dele af slagtekroppe  Veje eller skønne den producerede mængde SRM  Opgørelse over antal forsendelser  Dokumentation fra aftagervirksomheden med angivelse af dato og vægt  Sammenholde antal forsendelser og vægtangivelse af SRM fra aftagervirksomheden med egne oplysninger om vægt Dokumentationen skal gemmes i mindst to år.
4. Fødevarestyrelsens kontrol Fødevarestyrelsen skal føre kontrol med:
 at virksomhederne har procedurer vedrørende SRM  at virksomhederne foretager en korrekt håndtering, opsamling, opbevaring, farvning, mærkning, forsendelse og fører mængderegnskab Kontrollen skal, som minimum, omfatte:
 Kontrol af slagtekroppe og affald.
Det skal kontrolleres, at SRM er fjernet korrekt, og at SRM materialet håndteres, mærkes, opsamles i opmærkede beholdere og bortskaffes som SRM i henhold til lovgivningen  Kontrol af, om virksomhedens procedurer udføres korrekt og hygiejnisk forsvarligt, så krydskontamination undgås  Kontrol af korrekt afskæring af tunger  Kontrol af handelsdokumenter og mærkesedler  Kontrol med mængder af SRM, herunder producerede mængde og antal slagtedyr/opskårne kroppe, antal forsendelser samt virksomhedens sammenligning af vægtangivelse af SRM fra kategori 1-forarbejdingsvirksomheden med virksomhedens egne oplysninger om vægt.
Der tolereres en afvigelse på 10 % på den angivne vægt.
Herudover foretager veterinærenheden i det område, hvor kategori 1-forarbejdningsvirksomheden ligger, krydskontrol af dellæs, da dette ikke er muligt på den enkelte virksomhed.
En transport til aftagervirksomheden (kategori 1- forarbejdningsvirksomheden) fra slagteri/opskæringsvirksomhed/detailslagter kan bestå af et eller flere dellæs fra de respektive virksomheder.
 Veterinærenheden skal foretage en sammenligning af både antallet af læs og vægten.
 Kontrollen skal som minimum foretages med de frekvenser, der er angivet i bilag 5 og skal, hvis muligt, foretages på forskellige ugedage.
5. Dokumentation af kontrollen Kontrollen med virksomhedernes overholdelse af SRM-reglerne skal registreres på de relevante skemaer i bilag 1-4 eller lignende skemaer, der indeholder tilsvarende oplysninger.
Resultatet af kontrollen skal ligeledes påføres kontrolrapporten.
Skemaerne kan tilpasses den enkelte virksomheds produktion.
6. Særlige forhold og tilladelser 6.1 Særlige forhold Import EU har vurderet, at visse tredjelande har en ubetydelig risiko for at have BSE (negligble risk), og der er dermed ikke krav om fjernelse af SRM fra slagtekroppe fra disse lande.
Kødet fra sådanne dyr kan derfor omsættes med påsiddende rygsøjle, uanset dyrets alder.
Maskinsepareret kød Det er forbudt at anvende knogler og ikke-udbenede udskæringer af kvæg, får og geder til fremstilling af maskinsepareret kød.
Boltpistol Der er et generelt forbud mod brug af typer, der blæser luft under højtryk ind i hjernekassen.
Rygmarvsstøder Det er, efter bedøvelse, forbudt at foretage laceration af centralnervevæv ved hjælp af et aflangt stavformet instrument, der føres ind i kraniehulen, hvis kødet er bestemt til konsum eller foder.
Hovedkød Hovedkød af kvæg på over 12 måneder kan kun udtages på slagteriet, hvis der foreligger procedurer, der er godkendt af den kompetente myndighed.
Procedurerne skal mindst indeholde en beskrivelse af:
 Udtagningssted  Forsegling af skudhullet og foramen magnum, hvis hovedet fjernes fra conveyeren  Specifikke arbejdsbeskrivelser med henblik på at undgå kontamination, herunder at alle hoveder skal besigtiges før udtagning påbegyndes for at sikre, at hovederne ikke er kontaminerede, beskadigede, at de er korrekt forseglede, og at øjnene ikke er beskadiget.
 Prøveudtagningsplan Der må ikke udtages hovedkød af hoveder, der ikke er blevet forseglet korrekt, hvor øjnene er blevet beskadiget eller gået tabt, eller som på anden vis er blevet beskadiget på en måde, der kan medføre kontaminering af hovedkødet med centralnervevæv.
 Ovenstående gælder ikke, hvis der alene fjernes hovedkød fra hoveder, der stadig hænger på conveyoren.
 Der kan ligeledes gives autorisation til at fjerne hovedkød på opskæringsvirksomheder, hvis følgende betingelser er opfyldt:
 Hoveder skal hænge på stativ under opbevaringen og transporten  Skudhullet og foramen magnum skal være korrekt forseglet  Specifikke arbejdsbeskrivelser med henblik på at undgå kontamination, herunder at alle hoveder skal besigtiges før udtagning påbegyndes, for at sikre at hovederne ikke er kontaminerede, beskadigede, at de  er korrekt forseglede, og at øjnene ikke er beskadiget.
 Etablering af prøveudtagningsplan Der må ikke udtages hovedkød af hoveder, der ikke er blevet forseglet korrekt, hvor øjnene er blevet beskadiget eller gået tabt, eller som på anden vis er blevet beskadiget på en måde, der kan medføre kontaminering af hovedkødet med centralnervevæv.
Hvis slagteriet opdager sådanne fejl før afsendelsen, må hovederne ikke transporteres til de særligt godkendte opskæringsvirksomheder.
Hvis opskæringsvirksomheden modtager hoveder med sådanne fejl, må der ikke udtages hovedkød, og hovederne skal håndteres som SRM.
Tunger Tunger skal udtages på slagterierne ved et tværsnit rostralt for basihyoideums processus lingualis.
Det betyder, at der ikke må ses rester af tungeben i den afskårne tunge.
6.2 Fødevarestyrelsens meddelelse af særlige tilladelser, jf. hygiejnebekendtgørelsen Overførsel af SRM til forarbejdningsvirksomhed før BSE svar.
Hygiejnebekendtgørelsens § 32, stk. 1 I forbindelse med Fødevarestyrelsens meddelelse af særlig tilladelse til overførsel af specificeret risikomateriale (SRM) til forarbejdningsvirksomheder og før resultatet af BSE-undersøgelsen foreligger, jf. hygiejnebekendtgørelsens6) § 32, stk. 1, skal biproduktforordningens7) betingelser for transport opfyldes, jf. gennemførelsesforordningen til biproduktforordningen, bilag VIII8).
Andet affald til bortskaffelse.
Hygiejnebekendtgørelsens § 32, stk.2; Biproduktforordningens artikel 8 og 12 I forbindelse med Fødevarestyrelsens meddelelse af særlig tilladelse til overførsel af andet affald end SRM til godkendte kategori 2 og 3-virksomheder før resultatet af BSE-undersøgelsen foreligger, jf. hygiejnebekendtgørelsens § 32, stk. 2, skal der træffes aftale mellem embedsdyrlægen ved slagteriet og Fødevarestyrelsens tilsynsførende ved forarbejdningsanlægget om overførslerne af affaldet.
Embedsdyrlægen ved slagteriet skal kontrollere, at affaldet ikke indeholder specificeret risikomateriale (SRM), og at der udfærdiges følgedokumenter for hver transport, hvor det fremgår fra hvilke slagtedyr, affaldet stammer (slagtenr. og CKR-nr. skal påføres dokumenterne) samt totalvægten af det afsendte affald (inkl. evt. affald fra andre dyrearter) Embedsdyrlægen ved slagteriet skal regelmæssigt kontrollere, at virksomheden/slagteriet udarbejder daglige lister over sammenhængen mellem det afsendte affald, slagtenr. og CKR-nr. på de dyr, som affaldet stammer fra.
Fedt til afsmeltning.
Hygiejnebekendtgørelsens § 32, stk. 3 I forbindelse med Fødevarestyrelsens meddelelse af særlig tilladelse til overførsel af oksefedt fra slagterier til fedtsmelterier før resultatet af BSE-undersøgelsen foreligger, jf. hygiejnebekendtgørelsens § 32, stk. 3, skal der træffes aftale mellem embedsdyrlægen ved slagteriet og tilsynsmyndigheden ved fedtsmelteriet om overførslerne af fedtet.
Fedtet må alene afsættes til autoriserede fedtsmelterier.
Fedtet skal afsendes hurtigst muligt efter slagtningen.
Embedsdyrlægen ved slagteriet skal regelmæssigt kontrollere de lister, som virksomheden dagligt udarbejder over sammenhæng mellem det afsendte fedt, slagtenr. og CKR-nr. på de dyr, som fedtet stammer fra Embedsdyrlægen ved slagteriet kontrollerer, at der er udarbejdet følgedokumenter for hver transport, hvoraf det fremgår, fra hvilke slagtedyr fedtet stammer (slagtenr. og CKR-nr.) samt totalvægten af det afsendte fedt Betingelser for fedtsmelteri Fedtsmelteriet skal være særlig godkendt til at modtage fedt af dyr, der er BSE-testet, men hvor resultatet endnu ikke foreligger.
Dette betyder, at der kun kan forsendes fedt fra disse dyr til fedtsmelterier i Danmark.
Fedtsmelteriet skal have etableret procedurer for, hvordan fedtet og det afsmeltede fedt tilbageholdes og holdes adskilt fra andet fedt, indtil negativt resultat fra BSE-testen foreligger.
Der skal herunder indgås aftale med slagteriet om, hvordan resultaterne af undersøgelsen formidles fra slagteriet til fedtsmelteriet.
De fastsatte procedurer skal godkendes af tilsynsmyndigheden ved fedtsmelteriet.
 Ved positivt BSE-test-resultat skal det eller de batch af fedt, som kan indeholde fedt fra det pågældende dyr, behandles som SRM.
7. Bortfald af tidligere vejledning Vejledning nr. 9841 af 19. december 2013 om kontrol med håndtering af specificeret risikomateriale bortfalder.
Glostrup, den 30. juli 2015 Esben Egede Rasmussen / Jacob Thorup Gade Bilag 1 Skema til dokumentation af kontrol af korrekt fjernelse af SRM på slagterier og i opskæringsvirksomheder Bilag 2 Skema til dokumentation af kontrol af håndtering af SRM på slagterier Bilag 3 Skema til dokumentation af kontrol af håndtering af SRM i opskæringsvirksomheder Bilag 4 Skema til dokumentation af kontrol med håndtering af SRM i slagtebutikker Bilag 5 Frekvenser for kontrol 1) Bekendtgørelse nr. 878 af 1. juli 2013 om overvågning og bekæmpelse af BSE hos kvæg 2) Europa-Parlamentet og Rådets forordning (EF) nr. 999/2001 af 22. maj 2001 om fastsættelse af regler for forebyggelse af, kontrol med og udryddelse af visse transmissible spongiforme encephalopatier (med senere ændringer) 3) Kommissionens forordning (EU) 2015/728 af 6. maj 2015 om ændring af definitionen af specificeret risikomateriale i bilag V til Europa-Parlamentets og Rådets forordning (EF) nr. 999/2001 om fastsættelse af regler for forebyggelse af, kontrol med og udryddelse af visse transmissible spongiforme encephalopatier 4) Kommissionens forordning (EU) 2015/1162 af 15. juli 2015 om ændring af bilag V til Europa-Parlamentets og Rådets forordning (EF) nr. 999/2001 om fastsættelse af regler for forebyggelse af, kontrol med og udryddelse af visse transmissible spongiforme encephalopatier 5) Kommissionens gennemførelsesafgørelse af 20. oktober 2014 om ændring af beslutning 2007/453/EF for så vidt angår BSE-status for Bulgarien, Estland, Kroatien, Letland, Luxembourg, Ungarn, Malta, Portugal og Slovakiet.
