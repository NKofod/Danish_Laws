En forhandler ved »home-parties« af et firmas produkter,  

 blev anset som lønmodtager, og de af hende fradragne omkostninger i  

 forbindelse med salget skulle derfor reduceres med 3.000 kr., jf.
Højesterets  

 dom af 20. december 1974, hvorefter indkomst ved sådant salg blev anset for  

 A-indkomst i relation til spørgsmålet om tilbageholdelse af skat.
 A klagede for indkomståret 1987 bl.a. over, at de stedlige  

 skattemyndigheder havde anset hende for lønmodtager, hvorfor det selvangivne  

 fradrag for erhvervsudgifter i medfør af ligningslovens § 9, stk. 1, var  

 reduceret med 3.000 kr.
Det fremgik af sagen, at klageren havde indgået forhandlersamarbejdsaftale  

 med distributører for firmaet B.
I henhold til distributionsaftalen skulle  

 klageren sælge firmaets produkter ved »home-parties«, og hendes  

 honorar herfor udgjorde en nærmere fastsat procentsats af firmaets vejledende  

 udsalgspris.
Klageren afholdt selv udgifter til befordring, telefon, porto og  

 forsendelser, medens momsen blev afregnet af firmaets distributører.
 Ved opgørelsen af den selvangivne indkomst havde klageren fratrukket 5.644  

 kr. for telefon, porto og forsendelser.
 Ved ansættelsen havde skatterådet i medfør af ligningslovens § 9, stk 1,  

 reduceret disse udgifter på 5.644 kr. med 3.000 kr., idet klageren var anset  

 for lønmodtager.
 Klageren gjorde gældende, at hun var selvstændig erhvervsdrivende.
 Landsskatteretten fandt i overensstemmelse med den af Højesteret den 20.  

 december 1974 afsagte dom, at klageren måtte sidestilles med en  

 provisionslønnet repræsentant, og efter det oplyste om karakteren og omfanget  

 af de af klageren afholdte udgifter fandt retten ikke, at der forelå  

 selvstændig erhvervsvirksomhed.
 Den påklagede ansættelse blev herefter stadfæstet.
 LV 1988, C 4.2.4.
