Nr LSF 175 Forslag til Lov om ændring af lov om dagpenge ved sygdom eller fødsel  

 (Regulering af dagpengenes højeste beløb og dagpengeudbetaling i 2.-5. uge  

 efter arbejdsgiverperioden) Fremsat af socialministeren (Mimi Stilling Jakobsen) den 17. marts 1988 Vedtaget ved tredjebehandling den 17. marts 1988 Lov nr. 165 af 30/03/1988 § 1 I lov om dagpenge ved sygdom eller fødsel, jf. lovbekendtgørelse nr.
 949 af 23. december 1986, som ændret ved lov nr. 872 af 23.
 december 1987, foretages følgende ændringer:
 1. I § 1 indsættes efter stk. 1 som nyt stykke:
» Stk. 2. Dagpenge efter denne lov ydes af 1) arbejdsgivere, der er omfattet af lov om Arbejdsgivernes Elevrefusion (private arbejdsgivere), efter reglerne i afsnit I, 2) offentlige arbejdsgivere efter reglerne i afsnit I samt 3) det sociale udvalg.« Stk. 2 bliver herefter stk. 3.
 2. § 3, stk. 1, affattes således:
»Lønmodtagere, der ved sygdommens indtræden har været beskæftiget hos arbejdsgiveren i mindst 40 timer inden for de sidste 4 uger, og som ikke får udbetalt fuld løn under sygdommen, har ret til dagpenge fra arbejdsgiveren i 1 uge regnet fra 1. hele fraværsdag (arbejdsgiverperioden). Lønmodtagere, der er beskæftiget hos offentlige arbejdsgivere, har dog ret til dagpenge fra arbejdsgiveren i yderligere 12 uger efter udløbet af arbejdsgiverperioden.« 3. I § 7, indsættes efter stk. 1 som nyt stykke:
» Stk. 2. Under sygdom af mere end 2 ugers varighed kan  

 offentlige arbejdsgivere kræve, at lønmodtageren fra sin egen læge eller fra en specialist, som er valgt af lønmodtageren, fremskaffer nærmere oplysninger om sygdommens varighed.
Udgifterne afholdes af arbejdsgiveren.
Opfylder lønmodtageren ikke denne pligt, uden at der foreligger fyldestgørende begrundelse herfor, bortfalder retten til dagpenge fra arbejdsgiveren.« Stk. 2 og 3 bliver herefter stk. 3 og 4.
 4. I § 10, stk. 3, og i § 24, stk. 3, ændres  

 »2.052« til: »2.339«.
5. I § 15, stk. 1, ændres »i arbejdsgiverperioden« til:  

 »efter reglerne i dette afsnit«.
 6. § 16, stk. 1, affattes således:
»Det sociale udvalg udbetaler dagpenge 1) til lønmodtagere, der er beskæftiget hos private arbejdsgivere, ved sygdom ud over de første 4 uger efter arbejdsgiverperioden, 2) til lønmodtagere, der er beskæftiget hos offentlige arbejdsgivere, ved sygdom ud over de første 12 uger efter arbejdsgiverperioden, 3) til lønmodtagere, der ikke har ret til dagpenge fra arbejdsgiveren, 4) til personer med dagpengegivende anden erhvervsindtægt samt 5) til andre, der har ret til dagpenge, herunder dagpenge ved fødsel og adoption, samt ved bortfald af delpension.« 7. I § 16 indsættes efter stk. 2 som nyt stykke:
» Stk. 3. Dagpenge efter stk. 1, nr. 1, udlægges i de første 4  

 uger efter arbejdsgiverperiodens udløb af den private arbejdsgiver, der har udbetalt dagpenge i arbejdsgiverperioden.
Det sociale udvalg refunderer private arbejdsgivere det udlagte beløb efter regler, der fastsættes af chefen for Sikringsstyrelsen.
Undlader en privat arbejdsgiver helt eller delvis at udlægge dagpenge i 2.-5. fraværsuge, og skønner det sociale udvalg, at undladelsen er uberettiget eller skyldes manglende betalingsevne, udbetaler det sociale udvalg dagpenge direkte til lønmodtageren og underretter arbejdsgiveren.« 8. § 18, stk. 1, affattes således:
»Når private arbejdsgivere har udbetalt dagpenge i de første 4 uger efter arbejdsgiverperioden og offentlige arbejdsgivere yderligere har udbetalt dagpenge i de første 12 uger efter arbejdsgiverperioden, har den sikrede ret til dagpenge fra det sociale udvalg fra 1. fraværsdag efter disse perioders udløb, såfremt den sikrede har indgivet anmodning inden 1 uge efter periodernes udløb.« 9. I § 21 indsættes som stk. 2:
»Stk. 2. Dagpenge ved sygdom ud over arbejdsgiverperioden beregnes dog i de første 12 uger efter arbejdsgiverperiodens udløb efter reglerne i kapitel 3.« 10. I § 25, stk. 2 og 4, ændres »103 uger« til:  

 »91 uger«.
 11. § 25, stk. 3, nr. 2, udgår, og i stedet indsættes som nye  

 numre:
»2) fra offentlige arbejdsgivere i de første 12 uger efter arbejdsgiverperioden, 3) fra det sociale udvalg i de første 13 uger af fraværsperioden for lønmodtagere og i de første 3 uger af fraværsperioden for personer med anden dagpengegivende erhvervsindtægt og«.
 Nr. 3 bliver herefter nr. 4.
 12. § 26, stk. 2, nr. 2, udgår, og i stedet indsættes som nye  

 numre:
»2) fra offentlige arbejdsgivere i de første 12 uger efter arbejdsgiverperioden, 3) fra det sociale udvalg i de første 13 uger af fraværsperioden for lønmodtagere og i de første 3 uger af fraværsperioden for personer med anden dagpengegivende erhvervsindtægt og«.
 Nr. 3 bliver herefter nr. 4.
13. I § 26, stk. 5, 3. pkt., ændres »den første uge« til:  

 »de første 13 uger«.
14. I § 27, stk. 1, ophæves 3. pkt., og i stedet indsættes  

 som nye punktummer:
»Ved sygdom hos personer, der er beskæftiget hos private arbejdsgivere, regnes tidsrummet fra 1. fraværsdag efter udløbet af arbejdsgiverperioden eller fra den fraværsdag, hvor arbejdsgiveren er fritaget for dagpengepligten efter bestemmelserne i lovens kapitel 2 og 4. Ved sygdom hos personer, der er beskæftiget hos offentlige arbejdsgivere, regnes tidsrummet fra 1. fraværsdag efter udløbet af de første 12 uger efter arbejdsgiverperioden eller fra den fraværsdag, hvor arbejdsgiveren er fritaget for dagpengepligten efter bestemmelserne i lovens kapitel 2 og 4.« 4. pkt. bliver herefter 5. pkt.
 15. § 40, 1. pkt., affattes således:
»Private arbejdsgivere afholder udgifterne til dagpenge i arbejdsgiverperioden, og offentlige arbejdsgivere afholder udgifterne til dagpenge i de første 13 uger af fraværsperioden.« § 2 Stk. 1. Loven træder i kraft den 1. april 1988. § 1, nr. 4, har dog først virkning fra den 4. juli 1988.
Stk. 2. Lønmodtagere, der ved lovens ikrafttræden modtager dagpenge fra offentlige arbejdsgivere efter de hidtil gældende regler, overgår til at modtage dagpenge efter bestemmelserne i denne lov.
Oprindeligt fremsat forslag § 1 I lov om dagpenge ved sygdom eller fødsel, jf. lovbekendtgørelse nr.
 949 af 23. december 1986, som ændret ved lov nr. 872 af 23.
 december 1987 foretages følgende ændringer:
 1. I § 10, stk. 3, og i § 24, stk. 3, ændres  

 »2.052« til: »2.339«.
 2. I § 21 indsættes som stk. 2:
»Stk. 2. Dagpenge ved sygdom ud over arbejdsgiverperioden beregnes dog i de første 4 uger efter arbejsgiverperiodens udløb efter reglerne i kapitel 3.« § 2 Loven træder i kraft den 1. april 1988. § 1, nr. 1, har dog først virkning fra den 4. juli 1988.
Bemærkninger til lovforslaget Almindelige bemærkninger Lov nr. 262 af 7. juni 1972 om dagpenge ved sygdom eller fødsel (Folketingstidene 1971-72, sp. 3653, 4599, 6643 og 6887; tillæg A sp. 7297; tillæg B, sp. 2509 og 2753; tillæg C, sp. 737) er senest ændret ved lov nr. 947 af 23. december 1986, ved § 10 i lov nr. 948 af 23. december 1986 og ved lov nr. 872 af 23.
 december 1987. Loven er bekendtgjort ved lovbekendtgørelse nr.
 949 af 23. december 1986.
A.
Regulering af dagpengenes højeste beløb Ifølge § 24, stk. 3, 2. pkt., reguleres dagpengenes højeste beløb en gang årligt fra den mandag, der ligger nærmest den 1. juli med en procent, der fastsættes på finansloven for det pågældende år.
Ifølge bemærkningerne til lov nr. 948 af 23. december 1986 om ændring af de automatiske reguleringsbestemmelser i tilknytning til statens udgiftsbudget fastsættes procenten på baggrund af den forventede prisudvikling i det kommende finansår.
I det omfang der er behov for at anlægge en bredere vurdering ved fastlæggelse af niveauet for enkelte ydelser, sker det i de enkelte love.
Niveauet for højeste dagpengebeløb blev i loven fastsat til 2.052 kr. for en uge.
På baggrund af den forventede prisudvikling i finansåret 1987 blev beløbet på finansloven for 1987 reguleret med 3,6% pr. 1. juli til 2.126 kr. for en uge.
På finansloven for 1988 reguleres dagpengenes højeste beløb med 10% pr. 1. juli 1988. Heraf udgør den regulering, der sker på baggrund af den forventede prisudvikling 3%, medens de resterende 7% sker som en engangsregulering.
Reguleringen har virkning fra den 4. juli 1988, jf. lovens § 24, stk. 3, 4. pkt.
Dagpengenes højeste beløb vil herefter udgøre 2.339 kr. for en uge.
Reguleringens økonomiske konsekvenser, der er indarbejdet i finansloven for 1988, er årlige merudgifter på cirka 130 mill. kr.
B.
Fremsættelse af lovforslag om administrationen af dagpengeordningen for lønmodtagere i 2.-5. fraværsuge inden den 15. januar 1988.
Ved lov nr. 872 af 23. december 1987 om ændring af lov om dagpenge ved sygdom eller fødsel blev arbejdsgiverperioden nedsat fra 5 uger til 1 uge.
Samtidig fastsattes i lovens § 2, stk. 2, at socialministeren skal fremsætte lovforslag om administrationen af dagpengeordningen for lønmodtagere i 2.-5. fraværsuge inden den 15. januar 1988.
Baggrunden herfor var, at det i bemærkningerne er anført, at ændringerne vil indebære betydelige konsekvenser for den kommunale administration.
Sigtet med det bebudede lovforslag var derfor at give mulighed for en nærmere undersøgelse af mulighederne for den mest hensigtsmæssige administration af dagpengeordningen for lønmodtagere i 2.-5. fraværsuge og at sikre en ordning, som ikke administrativt medførte merudgifter for kommunerne.
Som forudsat i bemærkningerne har spørgsmålet været forhandlet med Kommunernes Landsforening.
Der er herunder opnået enighed om, hvordan en ordning, hvorefter arbejdsgiverne udbetaler dagpenge også for 2.-5. fraværsuge med refusion fra kommunen, kan tilrettelægges.
Det er imidlertid fra Kommunernes Landsforening blevet tilkendegivet, at kommunerne kun forventer en beskeden lettelse i administrationen ved en sådan refusionsordning.
Administrationen vil derfor, hvad enten den tilrettelægges på den ene eller den anden måde, medføre merudgifter for kommunerne.
Den eneste løsning på dette problem er derfor, at kommunere i givet fald kompenseres for merudgifterne.
Hertil kommer, at Socialministeriet har haft kontakt med Dansk Arbejdsgiverforening - blandt andet på baggrund af foreningens henvendelse i forbindelse med fremsættelsen af lovforslag L 123 i december 1987 - og at Dansk Arbejdsgiverforening har tilkendegivet, at en refusionsordning under ingen omstændigheder kunne accepteres.
På denne baggrund foreslås det, at ordningen, hvorefter dagpengeudbetalingen efter arbejdsgiverperioden overgår til det sociale udvalg, opretholdes.
Dette vil være i bedre overensstemmelse med fælleserklæringen af 8. december 1987 fra regeringen og arbejdsmarkedets hovedorganisationer.
Der er heri tillige anført, at nedsættelsen af dagpengelovens arbejdsgiverperiode ikke må indebære ændringer af de enkelte arbejdstageres rettigheder under sygdom.
I overensstemmelse hermed foreslås det, at dagpenge i 2.-5. uge beregnes efter reglerne i dagpengelovens §§ 9 og 10 om beregning på grundlag af den aktuelle indtjening.
Forslaget medfører som nævnt administrative merudgifter for kommunerne.
Skal kommunerne holdes skadesløse, må de derfor kompenseres for merarbejdet.
Efter sædvanlig praksis gives der ikke kompensation for kommunale merudgifter som følge af administrative meropgaver.
Efter indhentning af de nødvendige erfaringer om merarbejdets størrelse vil spørgsmålet om kompensation for merarbejdet ved administrationen af 2.-5. fraværsuge dog blive taget op til drøftelse i forbindelse med kompensationsforhandlingerne med kommunerne.
Bemærkninger til lovforslagets enkelte bestemmelser Til § 1 Til nr. 1 Der henvises til pkt.
A i de almindelige bemærkninger.
Til nr. 2 Forslaget indebærer, at dagpenge også i 2.-5. uge vil blive beregnet efter reglerne i dagpengelovens §§ 9 og 10 om beregning på grundlag af den aktuelle indtjening.
Herved sikres lønmodtageren en dagpengehjælp af samme størrelse i de første 5 uger af sygdomstilfælde, som da arbejdsgiverperioden var på 5 uger.
Efter disse regler er dagpengenes størrelse ikke begrænset af et minimum, og lønmodtagere med flere arbejdsgivere kan modtage dagpenge op til maximum for hver af arbejdsgiverne.
Til § 2 Der henvises til de almindelige bemærkninger.
