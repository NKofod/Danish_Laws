Ankestyrelsens principafgørelse U-2-92 om Højesteret - anerkendelse - ulykkestilfælde på vej til arbejde - arbejdsskade Resume:
 En kvinde på vej til et ugentligt kursus, der havde tilknytning til hendes arbejde, blev dræbt ved en færdselsulykke.
 Ulykkestilfældet kunne ikke henføres under arbejdsskadeforsikringsloven, fordi ulykkestilfældet, der skete på vej til arbejde, ikke var omfattet af den lovpligtige arbejdsskadeforsikring, da det ikke skyldtes arbejdet eller de forhold, hvorunder det foregik.
 Love:
Lov om sikring mod følger af arbejdsskade - lov nr. 450 af 25. juni 1987 - § 9 Sagsfremstilling:
En 44-årig kvinde deltog hver mandag i et kursus, der havde tilknytning til hendes arbejde.
Kvinden kørte selv i bil til kurset.
Under kørslen på vej fra hjemmet til kurset i oktober 1986 blev hun dræbt ved en færdselsulykke.
Arvingerne ønskede ulykkestilfældet henført under arbejdsskadeforsikringsloven.
 Sikringsstyrelsen fandt, at ulykkestilfældet ikke kunne henføres under arbejdsskadeforsikringsloven og begrundede det med, at ulykkestilfælde, der sker på vej til eller fra arbejde, ikke er omfattet af den lovpligtige arbejdsskadeforsikring, da de ikke skyldes arbejdet eller de forhold hvorunder det foregår.
 Afgørelse:
 Ankestyrelsen tiltrådte i marts 1988 Sikringsstyrelsens afgørelse med den givne begrundelse.
 Østre Landsret tiltrådte Ankestyrelsens afgørelse i december 1990.
 Højesteret tiltrådte i oktober 1991 Østre Landsrets dom.
 Flertallet (3 dommere) begrundede afgørelsen med, at kursusstedet måtte anses som afdødes midlertidige arbejdsplads, og at der ikke var oplyst særlige omstændigheder, der kunne begrunde, at ulykkestilfældet, der indtraf under hendes kørsel fra hjemmet til kursusstedet, var omfattet af arbejdsskadeforsikringsloven. 2 dommere ville stadfæste med den begrundelse, at det ikke var godtgjort, at kørslen i forbindelse med kursusdeltagelsen var foretaget som led i en tjenstlig forpligtelse.
