 Bekendtgørelse om ændring af bekendtgørelse om kompensation til handicappede i erhverv m.v.
§ 1 I bekendtgørelse nr. 817 af 26. juni 2013 om kompensation til handicappede i erhverv m.v. foretages følgende ændringer:
 1. I § 25 indsættes efter stk. 2 som nye stykker:
»Stk. 3. Det er en betingelse for, at jobcenteret kan udbetale tilskud, at tolkebrugeren og tolkebrugerens arbejdsgiver ikke har økonomisk interesse i den virksomhed, hvorfra tolkeydelsen rekvireres.
Det er endvidere en betingelse, at hverken tolkebrugerens nærmeste pårørende eller tolkebrugerens arbejdsgivers nærmeste pårørende har økonomisk interesse i den virksomhed, hvorfra tolkeydelsen rekvireres.
Jobcenteret kan efter en konkret vurdering fravige betingelserne i 1. og 2. pkt.
Stk. 4. Før jobcenteret kan udbetale tilskud, skal tolkebrugeren, dennes arbejdsgiver og tolken erklære på tro og love, at stk. 3, 1. og 2. pkt. er opfyldt.« Stk. 3 bliver herefter stk. 5.
§ 2 Stk. 1. Bekendtgørelsen træder i kraft den 1. februar 2019.
 Stk. 2. For bevillinger af tolkeydelser, der er givet inden den 1. februar 2019, finder de hidtil gældende regler anvendelse indtil 1. april 2019.
