 Tv-reklamer for et dagblad fundet i strid med god markedsføringsskik.
Annoncøren reklamerede for sig selv ved at henvise til en konkret sag,  

 der samtidig blev journalistisk behandlet i dagbladet.
Nævnet fandt, at  

 reklamen fremstod som en selvstændig behandling af den konkrete sag, og at en  

 i reklamen anført påstand om faktiske forhold fremstod som åbenbart urigtig,  

 ikke dokumenterbar og dermed i strid med god markedsføringsskik.
Ved skrivelse af 14.oktober 1994 har Viborg Amt klaget over en reklame for  

 Ekstra Bladet, vist i TV 2 d. 30. september 1994. Klageren anfører, at  

 reklamen overtræder de regler, som Radio- og TV-Reklamenævnet skal påse efter  

 § 72 i lov om radio- og fjernsynsvirksomhed, §§ 1-2 i Markedsføringsloven  

 samt Medieansvarslovens bestemmelser om god presseskik.
I reklameindslaget  

 reklamerer annoncøren for sig selv gennem omtale af en konkret sag, der  

 gennem en længere periode har været journalistisk behandlet i det af  

 annoncøren udgivne dagblad Ekstra Bladet.
I tv-reklamen vises en række  

 billeder og skilte med relation til Ekstra Bladets behandling af den konkrete  

 sag, mens reklamens speak i meget kort form fremfører Ekstra Bladets  

 udlægning af sagen, herunder særligt hvorledes klageren, Viborg Amt, skulle  

 have behandlet den konkrete sag.
Det anføres således blandt andet, at  

 »Viborg Amt kræver genforurening af søen«.
Annoncøren, Ekstra  

 Bladet, har d. 28. oktober 1994 anført, at Viborg Amt har stillet krav om, at  

 ejeren af grunden med den omtalte sø skal retablere området, og henviser til,  

 at dette flere gange er fremført af klageren og fremgår af Skive Rets dom i  

 sagen SS nr. 769/1992, »Anklagemyndigheden mod Peter Hansen«.  

 Annoncøren anfører, at man har valgt at opfatte udtrykke »retablere  

 området« som svarende til at »føre området tilbage til dets  

 tidligere tilstand«, hvilket ifølge annoncøren vil sige en stenet  

 losseplads.
Annoncøren anfører afslutningsvis, at klagen over reklamen bør  

 afvises, idet klageren må tåle kritik i satirens form i en sag af  

 samfundsmæssig betydning.
TV2 Reklame A/S har d. 31. oktober 1994 anført, at  

 man har vurderet, at der i Skive Rets dom i sagen »Anklagemyndigheden  

 mod Peter Hansen« er belæg for udsagnene i reklamen.
Der henvises til,  

 at det af dommen fremgår, at Peter Hansen ikke har efterkommet et påbud fra  

 Viborg Amt om at retablere den ubebyggede ejendom og dermed søen på  

 ejendommen.
Radio- og TV-Reklamenævnet har behandlet sagen på sit møde d. 15.  

 november 1994 og har truffet følgende afgørelse: Dagspressen har en meget  

 betydelig frihed til i redaktionel form at omtale offentlige myndigheder og  

 deres sagsbehandling.
De regelsæt, der regulerer dagspressens muligheder for  

 journalistisk omtale, dvs. lovgivningens almindelige regler og de  

 presseetiske regler, er imidlertid ikke de samme som de regler, der regulerer  

 indholdet af reklamer.
Uanset at der reklameres for et dagblad, finder  

 lovgivningens almindelige regler om reklamering, herunder  

 markedsføringslovens regler og de særlige regler for indholdet af reklamer i  

 radio og tv, anvendelse i den konkrete sag.
Nævnet har ved sin behandling af  

 sagen således ikke foretaget en vurdering af den journalistiske form, som  

 annoncøren har anvendt i det af annoncøren udgivne dagblad, men alene  

 foretaget en vurdering af lovligheden af indholdet i reklamen for dette  

 dagblad i forhold til de relevante bestemmelser herom.
Reklamen fremstår som  

 en selvstændig behandling af den konkrete sag, ikke blot som en fremlæggelse  

 og udstilling af udgivne eksemplarer af annoncørens blad.
Det anføres således  

 i reklamen: » Viborg Amt kræver genforurening af søen«.
Nævnet  

 finder ikke i det faktiske hændelsesforløb som oplyst for Nævnet, i Skive  

 Rets dom i sagen SS nr. 769/1992, »Anklagemyndigheden mod Peter  

 Hansen« eller i Vestre Landsrets dom i sagen, dokumentation for en sådan  

 påstand.
Den således i reklamen anførte påstand om faktiske forhold fremstår  

 som åbenbart urigtig, ikke dokumenterbar og dermed i strid med god  

 markedsføringsskik.
Radio- og TV-Reklamenævnet finder således, at reklamen er  

 en overtrædelse af § 7, stk. 1, i Bekg. nr. 108 af 8. februar 1994, og § 1 og  

 § 2, stk. 1 og 4, i Markedsføringsloven, jvf. § 7, stk. 2, i Bekg. nr. 108 af  

 8. februar 1994. Nævnets afgørelse er enstemmig.
