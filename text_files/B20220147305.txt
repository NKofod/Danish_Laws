Bekendtgørelse om betaling for myndighedsbehandling i Forsyningstilsynet efter lov om varmeforsyning I medfør af § 23 c, stk. 3, i lov om varmeforsyning, jf. lovbekendtgørelse nr. 2068 af 16. november 2021, fastsættes:
Varmeforsyningsvirksomhedernes betalingsforpligtelser § 1. Forsyningstilsynets omkostninger forbundet med Forsyningstilsynets drift og opgavevaretagelse efter lov om varmeforsyning og regler udstedt i henhold til loven skal dækkes af de selskaber, 1) der ejer anlæg til produktion af varme, 2) hvis hovedbeskæftigelse er energiproduktion eller affaldsforbrænding, 3) hvis samlede levering af varme ab værk i det foregående kalenderår mindst har udgjort 100 TJ, korrigeret for graddage, og 4) som Forsyningstilsynet fører tilsyn med.
Stk. 2. Betalingen erlægges af de selskaber, der er nævnt i stk. 1, pr.
TJ varme leveret ab værk, korrigeret for graddage.
Der anvendes følgende takst fra 1. januar 2022: 70,31 kr. pr.
TJ.
 Stk. 3. Den leverede varme opgøres på baggrund af selskabets årlige indberetning af energiforbrug og -produktion til Energistyrelsens energiproducenttælling.
Stk. 4. Efter udløbet af et kalenderår udarbejder Forsyningstilsynet en opgørelse over de beløb, som de omfattede selskaber skal betale for det følgende år.
Er der opkrævet for meget i medfør af § 1, stk. 2, modregnes dette i senere indbetalinger, hvis indtægterne forventes at overstige de langsigtede gennemsnitlige omkostninger til Forsyningstilsynets behandling af sager på varmeområdet, jf.
Statens Budgetvejledning.
Administrative bestemmelser § 2. Forsyningstilsynet opkræver betaling efter § 1.
 Stk. 2. Betalingen fra de selskaber, der er nævnt i § 1, stk. 1, erlægges en gang årligt på baggrund af det foregående kalenderårs indberetninger, jf. § 1, stk. 3. Beløbet opkræves i 4. kvartal og indbetales senest 30 dage efter fakturaens udstedelse.
 Stk. 3. Hvis taksten for betalingen ændres, efter beløbet er opkrævet, jf. stk. 2 og § 1, stk. 2, indbetales differencen sammen med den nærmest følgende opkrævning.
 Stk. 4. Betales det opkrævede beløb ikke rettidigt, skal der betales renter heraf i medfør af renteloven.
 § 3. Det beløb, som varmevirksomhederne skal betale til Forsyningstilsynet i medfør af § 23 c, stk. 2, i lov om varmeforsyning, opkræves årligt af Forsyningstilsynet.
 Stk. 2. Beløb opkrævet efter stk. 1 indbetales senest 30 dage efter fakturaens udstedelse.
 Stk. 3. Betales det opkrævede beløb ikke rettidigt, skal der betales renter heraf i medfør af renteloven.
Ikrafttrædelsesbestemmelser § 4. Bekendtgørelsen træder i kraft den 1. januar 2023.
 Stk. 2. Bekendtgørelse nr. 2251 af 1. december 2021 om betaling for myndighedsbehandling i Forsyningstilsynet efter lov om varmeforsyning ophæves.
