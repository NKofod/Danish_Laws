Bilag Bekendtgørelse om fastsættelse af særlige betingelser og nærmere procedurer for import af plastkøkkenredskaber af polyamid og melamin med oprindelse i eller afsendt fra Folkerepublikken Kina og Hongkong1) I medfør af § 49, stk. 1, § 50, samt § 60, stk. 3, i lov nr. 526 af 24. juni 2005 om fødevarer, som ændret ved lov nr. 1549 af 20. december 2006, lov nr. 96 af 10. februar 2009 og lov nr. 163 af 17. februar 2010 fastsættes:
Definitioner § 1. I denne bekendtgørelse forstås ved:
1) plastkøkkenredskaber: plastmaterialer som beskrevet i artikel 1, stk. 1 og 2, i direktiv 2002/72/EF og henhørende under KN-kode ex 3924 10 00, 2) sending: et antal plastkøkkenredskaber af polyamid eller melamin, som er omfattet af det eller de samme dokumenter, og som befordres med samme transportmiddel og kommer fra samme tredjeland, 3) importør: en person eller virksomhed hjemmehørende i Danmark, som indfører fødevarekontaktmaterialer, og som har modtaget bekræftelse på, at aktiviteten er registreret hos fødevareafdelingen, jf. § 20 i Bekendtgørelse nr. 83 af 2. februar 2011 om autorisation og registrering af fødevarevirksomheder.
Indgangssteder og forhåndsanmeldelse § 2. Alle sendinger skal ved indførslen til Danmark føres ind via et af de grænsekontrolsteder, der er anført i bilaget.
 Stk. 2. Importøren eller deres repræsentanter skal give forhåndsmeddelelse om ankomsten af hver sending til de kompetente myndigheder på det grænsekontrolsted, hvor køkkenredskaberne indføres.
Ansøgning om videre transport § 3. Videretransport af sendinger efter gennemført dokumentkontrol må kun ske efter tilladelse fra fødevareregionen.
 Stk. 2. Ansøgning om tilladelse til videre transport skal være fødevareregionen i hænde mindst to arbejdsdage før sendingens forventede ankomst.
Kontrolbestemmelser § 4. Sendinger, der er ulovlige iht. til forordning (EU) nr. 284/2011, skal behandles iht. reglerne i artikel 19 i forordning (EF) nr. 882/2004.
Straffebestemmelser § 5. Med bøde straffes den, der overtræder §§ 2-3 i denne bekendtgørelse.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Medmindre højere straf er forskyldt efter den øvrige lovgivning straffes med bøde den, der overtræder følgende bestemmelser i Kommissionens forordning (EU) nr. 284/2011 af 22. marts 2011 om fastsættelse af særlige betingelser og nærmere procedurer for import af plastkøkkenredskaber af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina:
1) artikel 3, stk. 1-3, 2) artikel 4 eller 3) artikel 8.
Ikrafttrædelsesbestemmelser § 7. Bekendtgørelsen træder i kraft den 1. juli 2011.
Fødevarestyrelsen, den 28. juni 2011 Esben Egede Rasmussen / Jan Thiele Bilag Grænsekontrolsteder for kontrol af køkkenredskaber af polyamid eller melamin med oprindelse i eller afsendt fra Kina og Hongkong 1) Bekendtgørelsen indeholder bestemmelser, som er nødvendige for anvendelsen af Kommissionens forordning (EU) nr. 284/2011 af 22. marts 2011 om fastsættelse af særlige betingelser og nærmere procedurer for import af plastkøkkenredskaber af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina, EU-Tidende 2011, nr.
L 77, s. 2529. Ifølge art. 288 i EUF-Traktaten gælder en forordning umiddelbart i hver medlemsstat.
Udstedelsen af denne bekendtgørelse er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
