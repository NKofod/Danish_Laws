 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Ved benzinforhandlerkontrakter forstås  

 kontrakter og tinglyste servitutter eller deklarationer om levering af  

 motorbrændstoffer, herunder benzin, dieselolie og gas, til videresalg.
 Stk. 2.  Denne lov gælder for de  

 benzinforhandlerkontrakter, der indgås mellem leverandører af  

 motorbrændstoffer og forhandlere, der selv ejer salgsanlægget.
 § 2.  Bestemmelser i kontrakter og tinglyste  

 servitutter eller deklarationer om levering af motorbrændstoffer m.v. til  

 videresalg vedrørende varebindinger må ikke omfatte andet end leverandørens  

 motorbrændstoffer.
Stk. 2.  De i § 1, stk. 1, nævnte kontrakter, som er  

 indgået før lovens ikrafttræden, og som har længere løbetid end et år, kan  

 opsiges med et års varsel.
Tilsvarende gælder lånekontrakter, lejekontrakter  

 m.v. mellem en leverandør af motorbrændstoffer m.v. og en forhandler.
Efter  

 lovens ikrafttræden kan kontrakter indgås for tre år, hvorefter de skal kunne  

 opsiges med et års varsel.
 Stk. 3.  Bestemmelser i benzinforhandlerkontrakter,  

 herunder tinglyste servitutter eller deklarationer, om åbningstid og  

 minimumssalg samt om konkurrenceklausuler vedrørende tid og sted er ikke  

 gyldige.
 § 3.  Efter en benzinforhandlerkontrakts ophør skal  

 eventuelle tinglyste servitutter eller deklarationer om varebindinger på  

 forhandlerejede ejendomme aflyses.
 Stk. 2.  Eventuelle lån fra leverandøren til  

 forhandleren skal ved kontraktsophør tilbagebetales, medmindre de efter deres  

 indhold henstår uanset kontraktsudløb.
 § 4.  Det er ikke tilladt leverandører af  

 motorbrændstoffer m.v., der ejer eller driver virksomhed med salg af  

 motorbrændstoffer i detailleddet, at yde sådanne tilskud eller andre  

 subsidier, der kan medføre ulighed i vilkårene for erhvervsudøvelsen i  

 detailleddet.
 § 5.  Overtrædelse af § 4 straffes med bøde eller  

 hæfte.
 § 6.  Denne lov kan ikke fraviges ved aftale.
 Stk. 2.  Loven træder i kraft den 1. januar 1986 og har  

 virkning også for kontrakter, der er indgået før ikrafttrædelsestidspunktet.
Givet på Amalienborg, den 6. juni 1985 Under Vor Kongelige Hånd og Segl MARGRETHE R.
