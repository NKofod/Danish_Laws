 I det seneste nummer af Nyt fra Ankestyrelsen blev der omtalt et par  

 afgørelser, der drejede sig om betydningen af en ansøgers eller ægtefællens  

 indtægts- og formueforhold, når der skulle tages stilling til retten til  

 bruttorevalideringsydelse efter bistandslovens § 43, stk. 2. Det blev  

 samtidig oplyst, at Ankestyrelsen senere ville tage stilling til nogle  

 situationer, hvor der var tale om betydeligt større formuer.
 Ankestyrelsen har herefter behandlet tre sager med den omhandlede  

 problemstilling, og der udsendes SM om de trufne afgørelser (SM O-49-92). Der  

 var i alle tre sager tale om formue som følge af udbetalte erstatninger.
 SAGSFREMSTILLING:
I den første sag havde en kommune afvist at yde en 40-årig mand  

 bruttorevalideringsydelse med henvisning til, at han efter en arbejdsskade  

 havde fået kapitaliseret en løbende erhvervsevnetabserstatning på ialt ca.  

 230.000 kr.
Kommunen fandt, at han hermed havde et forsørgelsesgrundlag, der  

 satte ham i stand til selv at afholde eventuelle udgifter i forbindelse med  

 omskoling til andet erhverv.
Nævnet ændrede kommunens afgørelse med den  

 begrundelse, at formuen ikke havde en sådan størrelse, at det måtte anses for  

 upåkrævet at yde hjælp til revalidering.
I den anden sag havde det sociale  

 ankenævn tiltrådt, at en kommune afslog at yde en ansøger  

 bruttorevalideringsydelse før det fyldte 23. år.
Kommunen havde fundet  

 indikation for at tilkende hende hjælp efter lovens § 43, stk. 2, men fandt,  

 at hun indtil det 23. år måtte finansiere sin uddannelse som socialrådgiver  

 på anden måde.
Baggrunden var, at hun efter en trafikulykke havde modtaget  

 erstatninger via private ulykkesforsikringer på knap 1,4 mill. kr.
I den tredie sag havde en kommune afvist at yde fortsat revalideringshjælp  

 til en 44-årig kvinde, som efter en meningitis var blevet døv på begge ører.  

 Der var i samråd med kommunen blevet lagt en erhvervsplan, men den økonomiske  

 støtte blev standset efter, at kvinden havde fået udbetalt en privat  

 ulykkeserstatning på godt 1,6 mill. kr.
Kommunen lagde vægt på, at kvinden  

 havde modtaget en erstatning for tab af erhvervsevne.
Det sociale ankenævn  

 tiltrådte kommunens afgørelse med samme begrundelse.
Ankestyrelsen gav i alle tre sager udtryk for, at vurderingen af, om det  

 må anses for påkrævet at yde støtte efter bistandslovens § 43 beror på en  

 samlet bedømmelse af ansøgerens forhold.
I en sådan bedømmelse må der indgå  

 en række momenter, ikke mindst i relation til ansøgerens helbreds- og  

 erhvervsmæssige situation.
Ankestyrelsen fandt imidlertid ikke holdepunkter  

 for, at en ansøgers økonomiske forhold - herunder besiddelse af formue i form  

 af erstatning - i sig selv kan begrunde en afvisning af revalideringsbehovet.  

 Dette gælder uanset om ansøgeren er under eller over 23 år (jf. sag nr. 2).
 Ankestyrelsen fandt således, at der i alle tre tilfælde var grundlag for  

 at bevilge bruttorevalideringsydelse - i den første sag under forudsætning  

 af, at der blev fastlagt en erhvervsplan.
 Ankestyrelsen fandt endvidere anledning til at præcisere, at der ved selve  

 udmålingen af bruttorevalideringsydelsen alene skal tages hensyn til en  

 eventuel arbejdsindtægt sideløbende med uddannelsen eller til en løbende  

 erstatning efter arbejdsskadeforsikringsloven for tab af erhvervsevne, jf. §§  

 9-11 i Socialministeriets bekendtgørelse af 2. juli 1990.
