 Afgivet indberetning til et byråd for så vidt angår den pågældende  

 kommunes sagsbehandlingstid i sager vedrørende registerindsigt, ligesom man  

 udtalte, at der ikke kan stilles særlige formkrav til anmodninger om  

 registerindsigt efter lov om offentlige myndigheders registre § 13.
En person klagede over sagsbehandlingstiden for anmodninger om  

 registerindsigt til Haderslev Kommunes registre.
Det fremgik af sagen, at  

 klageren havde fremsat sin anmodning om registerindsigt over for kommunen den  

 19. juni 1986 samt, at samtlige udskrifter forelå i kommunen den 28. august  

 1986, på nær oplysningerne fra et register, der først ville foreligge medio  

 september samme år, grundet en systemfejl på Kommunedata I/S.
Kommunen  

 oplyste endvidere, at kommunen i forbindelse med efterkommelse af anmodninger  

 om registerindsigt først retter henvendelse til den registrerede om, at  

 oplysningerne kan afhentes ved personligt fremmøde, når alle registrerede  

 oplysninger foreligger.
Registertilsynet afgav i den anledning i henhold til lov om offentlige  

 myndigheders registre § 26, stk. 3, indberetning til Haderslev Byråd, for så  

 vidt angår ekspeditionstiden, idet det af lovens § 13, stk. 1, fremgår, at  

 den registeransvarlige myndighed snarest muligt efter en anmodning om  

 registerindsigt skal give den registrerede meddelelse om de oplysninger, der  

 er registreret om vedkommende.
I Registertilsynets vejledning a 23. juli 1980  

 om registerindsigt fremgår det således, at registerindsigtsanmodninger  

 normalt skal ekspederes inden for en tidsramme af en måned.
Registertilsynet  

 udtalte samtidigt, at lov om offentlige myndigheders registre ikke opstiller  

 egentlige formkrav til ekspeditionen af registerindsigtsanmodninger, hvorfor  

 den registeransvarlige myndighed ikke vil kunne kræve, at de edb-registrerede  

 oplysninger afhentes ved personligt fremmøde.
Registertilsynet fandt derfor,  

 at den registrerede således er berettiget til at kræve de relevante  

 udskrifter tilsendt.
Haderslev Kommune har efterfølgende meddelt, at der er truffet sådanne  

 foranstaltninger, at fremtidige registerindsigtsbegæringer imødekommes senest  

 en måned efter modtagelse af begæring, medmindre der foreligger særlige  

 forhold.
Det er ligeledes meddelt, at kommunen ikke længere vil kræve  

 personligt fremmøde ved afhentning af de begærede oplysninger.
 Registertilsynets årsberetning 1986 s. 36.
