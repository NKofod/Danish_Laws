Skriftlig fremsættelse (30. april 2014) Justitsministeren (Karen Hækkerup):
 Herved tillader jeg mig for Folketinget at fremsætte:
Forslag til lov om ændring af retsplejelov for Grønland (Styrket indsats for kredsretterne m.v.) (Lovforslag nr.
L 191).
Lovforslaget har til formål at styrke de grønlandske kredsretter.
Med lovforslaget gennemføres således en række initiativer, der skal bidrage til bekæmpelse af de sagsbunker, som ligger ved de grønlandske kredsretter, og som styrker mulighederne for beskikkelse af midlertidige kredsdommere.
Hensigten bag initiativerne er således at sikre, at sagerne ved de grønlandske domstole på sigt kan behandles inden for rimelige sagsbehandlingstider og med den fornødne kvalitet.
 Lovforslaget bygger på en række anbefalinger fra Rådet for Grønlands Retsvæsen.
Med lovforslaget foreslås en ændring af kompetencen til at behandle civile sager.
I dag behandler kredsretterne som udgangspunkt alle civile sager.
Såfremt dette lovforslag vedtages, vil en lang række civile sager overføres til Retten i Grønland.
Dette vil medføre, at kredsdommerne i stedet kan fokusere på en hurtigere og bedre behandling af andre sagstyper, herunder især kriminalsager, ligesom det vil give mulighed for at bekæmpe sagspuklerne.
Lovforslaget indeholder endvidere en række forslag, der skal give øget mulighed for midlertidig beskikkelse af kredsdommere.
Det foreslås således, at der indføres en mulighed for at beskikke danske domstolsjurister, ligesom muligheden for beskikkelse af personer, der tidligere har været kredsdommere, styrkes.
Endvidere foreslås den maksimale varighed af midlertidige beskikkelser udvidet.
 Endvidere foreslås det med lovforslaget, at mulighederne for anvendelse af såkaldte hjælpedommere udvides, herunder at det i særlige tilfælde bliver muligt for hjælpedommere at foretage hovedforhandlinger i retssager.
 Endelig indeholder lovforslaget en række bestemmelser, der udvider de absolutte frister for, hvor længe en person kan være beskikket som midlertidig kredsdommer, og hvor længe en person kan være beskikket som midlertidig hjælpedommer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
