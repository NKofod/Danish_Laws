Klage over videregivelse af oplysninger til to besøgende kolleger Nævnet fandt, at overlæge havde brudt sin tavshedspligt.
 Nævnet lagde vægt på, at der under overlægens information om diagnosen befandt sig to kollegaer til patienten, som overlægen troede var søskende til patienten, og at patienten ikke havde givet skriftligt samtykke til, at der måtte videregives helbredsoplysninger om ham til andre private personer, herunder pårørende.
Nævnet lagde videre vægt på, at der ikke var forhold, der kunne bevirke, at kravet om skriftligt samtykke i forhold til videregivelse til andre formål end behandling kunne fraviges, idet oplysningerne måtte anses for at være af særlig følsom karakter, da undersøgelsen viste flere stærkt metastasesuspekte processer i venstre hjernehalvdel.
Patienten havde ikke svært ved at skrive, og han havde ikke mundtligt udtrykkeligt bedt om, at information om undersøgelsessvar blev givet under tilstedeværelse af pårørende.
 Nævnet fandt heller ikke, at betingelserne for at videregive oplysninger uden patientens samtykke til myndigheder, organisationer og private personer kunne anses for at være opfyldt.
