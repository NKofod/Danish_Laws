Betænkning afgivet af Miljø- og Fødevareudvalget den 3. marts 2021 Betænkning over Forslag til lov om ændring af lov om miljø og genteknologi (Gennemførelse af ændringer i udsætningsdirektivet samt digital kommunikation) [af ministeren for fødevarer, landbrug og fiskeri (Rasmus Prehn)]:
1. Ændringsforslag Der er stillet 2 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1, og Dansk Folkepartis medlemmer af udvalget har stillet ændringsforslag nr. 2.
2. Indstillinger Et mindretal i udvalget (S, RV, NB og LA) indstiller lovforslaget til vedtagelse uændret.
Et andet mindretal i udvalget (V, DF og KF) indstiller lovforslaget til vedtagelse.
Mindretallet vil stemme imod det af Enhedslisten stillede ændringsforslag.
Mindretallet vil stemme for det af Dansk Folkeparti stillede ændringsforslag.
Et tredje mindretal i udvalget (SF) indstiller lovforslaget til vedtagelse.
Mindretallet vil stemme for det af Enhedslisten stillede ændringsforslag.
Mindretallet vil stemme imod det af Danske Folkeparti stillede ændringsforslag.
Et fjerde mindretal i udvalget (EL) vil ved 3. behandling af lovforslaget redegøre for sin stilling til lovforslaget.
Mindretallet vil stemme for de stillede ændringsforslag.
 Et femte mindretal i udvalget (Susanne Zimmer (UFG)) indstiller lovforslaget til vedtagelse med de stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget mener ikke, at der skal indrømmes fortrolighed om oplysninger om dna-sekvenser og forædlingsmønstre og -strategier for gmo-afgrøder.
Enhedslisten finder det ikke forsvarligt, at producenten eller fødevareministeren kan stå for disse beslutninger alene.
Enhedslisten noterer sig, at lovforslag nr.
L 58 (om ændring af lov om dyrkning m.v. af genetisk modificerede afgrøder og lov om miljø og genteknologi) fra Folketingsåret 2015-16 ikke indgår i materialet til behandling af nærværende lovforslag (L 155). Enhedslisten regeringens beslutning om dette påfaldende og beklagelig.
L 58 fastslog, at fødevareministeren ikke alene kan godkende dyrkning af nye gmo-afgrøder, da det vurderes som værende en for vidtgående bemyndigelse.
L 58 fastslog ydermere, at Folketingets Miljø- og Fødevareudvalg skal have det sidste ord, hvis en genmodificeret afgrøde skal godkendes til at blive dyrket her i landet.
Det er fortsat Enhedslistens holdning, da genmodificerede afgrøder ikke skal kunne sprede deres modificerede gener i naturen.
Enhedslisten finder det sagen uvedkommende, at Danmark efter den foreslåede bemyndigelse kun vil skulle tage stilling til fortrolighed, når der indgives en ansøgning efter udsætningsdirektivet til Danmark.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (SF og Susanne Zimmer (UFG)):
 1) Efter nr. 2 indsættes som nyt nummer:
 »01. I § 17 b indsættes som stk. 3:
»Stk. 3. Der kan ikke i medfør af stk. 2 fastsættes regler om fortrolighed for oplysninger om dna-sekvenser og om forædlingsmønstre og -strategier.«« [Undtagelse af visse oplysninger fra regler om fortrolighed] Af et mindretal (DF), tiltrådt af et mindretal (V, EL, KF og Susanne Zimmer (UFG)):
 2) Efter nr. 2 indsættes som nyt nummer:
 »02. Efter § 17 b indsættes:
»§ 17 c.
Ministeren for fødevarer, landbrug og fiskeri orienterer et af Folketinget nedsat udvalg, inden ministeren træffer afgørelser om fortrolighed i medfør af regler fastsat efter § 17 b, stk. 2.«« [Orientering af et af Folketinget nedsat udvalg inden fortrolighedsafgørelse] Bemærkninger Til nr. 1 Med bestemmelsen indskrænkes bemyndigelsen i stk. 2 således, at der ikke i medfør af bemyndigelsen kan fastsættes regler, hvorefter der kan indrømmes fortrolighed for oplysninger om dna-sekvenser og om forædlingsmønstre og -strategier.
Til nr. 2 Med den foreslåede § 17 c forpligtes ministeren for fødevarer, landbrug og fiskeri til at orientere et af Folketinget nedsat udvalg, inden ministeren træffer afgørelse om fortrolighed efter regler fastsat i medfør af § 17 b, stk. 2, som dette er affattet med lovforslaget.
5. Udvalgsarbejdet Lovforslaget blev fremsat den 3. februar 2021 og var til 1. behandling den 11. februar 2021. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og ministeren for fødevarer, landbrug og fiskeri sendte den 1. december 2020 dette udkast til udvalget, jf.
MOF alm. del  bilag 179. Den 3. februar 2021 sendte ministeren for fødevarer, landbrug og fiskeri høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 5 spørgsmål til ministeren for fødevarer, landbrug og fiskeri til skriftlig besvarelse, som ministeren har besvaret med undtagelse af spørgsmål nr. 5, som forventes besvaret inden 2. behandling.
Anders Kronborg (S) Karin Gaardsted (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Kathrine Olldag (RV) Carl Valentin (SF) Rasmus Nordqvist (SF) Signe Munk (SF) Søren Egge Rasmussen (EL) Peder Hvelplund (EL) Susanne Zimmer (UFG) Erling Bonnesen (V) Hans Christian Schmidt (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Egil Hulgaard (KF) Per Larsen (KF) Peter Seier Christensen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
