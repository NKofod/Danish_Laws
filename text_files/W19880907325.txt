Ankestyrelsens principafgørelse U-1-88 om anerkendelse - lægeundersøgelse efter skadens indtræden - arbejdsskade Resume:
 I en sag, hvor en sygeplejeassistent pådrog sig en overbelastning af ryggen, da en patient faldt ned over hende, fandt Ankestyrelsen ikke grundlag for at afvise, at skadelidte havde været udsat for et ulykkestilfælde, selvom lægeundersøgelse først fandt sted efter godt 1 uges forløb.
 Ankestyrelsen tiltrådte derfor, at tilfældet var henført under arbejdsskadeforsikringsloven.
 Love:
Lov om sikring mod følger af arbejdsskade - lovbekendtgørelse nr. 450 af 25. juni 1987 - § 21, stk. 1 Sagsfremstilling:
 En sygeplejeassistent S pådrog sig den 9. juli 1986 under løft af en patient en overbelastning af ryggen, da patienten faldt ned over S.
Den 14. juli 1986 overbelastede S påny ryggen, da hun hjalp med at vende en tung patient.
Ifølge en i sagen foreliggende lægeerklæring søgte S læge den 18. juli 1986.
 Anmeldelse til Sikringsstyrelsen af de nævnte tilfælde fandt sted den 29. august 1986.
 Sikringsstyrelsen anerkendte ulykkestilfældet den 9. juli 1986 som hørende under arbejdsskadeforsikringsloven.
 Ved anerkendelsen blev der taget forbehold over for forudbestående ryglidelser.
Afgørelsen var indanket af arbejdsgiverens forsikringsselskab.
Selskabet henviste til arbejdsskadeforsikringslovens § 21, stk. 1, 1. pkt., og anførte, at S burde have søgt læge i umiddelbar tilslutning til ulykkestilfældet.
 S oplyste, at hun anmeldte skaden til arbejdsgiveren samme dag, og at hun spurgte, om hun skulle søge læge.
 S oplyste endvidere, at følgerne efter ulykkestilfældet den 9. juli 1986 blev forværret ved tilfældet den 14. juli 1986, og at hun den 18. juli 1986, hvor hun skulle møde på arbejde igen efter nogle fridage, søgte læge og blev sygemeldt.
 Efter § 21, stk. 1, 1. pkt., skal skadelidte snarest muligt efter arbejdsskadens indtræden lade sig undersøge af en læge og derefter gennemgå den lægebehandling eller optræning, som lægen eller Sikringsstyrelsen finder nødvendig.
 Afgørelse:
 Ankestyrelsen tiltræder Sikringsstyrelsens afgørelse, idet man på baggrund af de foreliggende oplysninger i sagen, herunder at skadelidte først søgte læge den 18. juli 1986, ikke finder grundlag for at afvise, at skadelidte har været udsat for et ulykkestilfælde den 9. juli 1986, jf. arbejdsgiverens anmeldelse den 29. august 1986.
 Ankestyrelsen er i øvrigt enig med Sikringsstyrelsen i, at anerkendelse af den pågældende arbejdsskade er sket med forbehold for forudbestående lidelser.
