Nr BSF 30 Forslag til folketingsbeslutning om uddannelse og jobskabelse for unge,  

 øget voksen- og efteruddannelse samt en arbejdsmarkeds- og tryghedsreform Fremsat af Svend Auken (S) Jytte Andersen (S) Bakholt (S) Baadsgaard (S)  

 Helle Degn (S) Pernille Forchhammer (S) Anna-Marie Hansen (S) Klaus Hækkerup  

 (S) Frank Jensen (S) Hans Jørgen Jensen (S) Søren B.
Jørgensen (S) Lone  

 Møller (S) Taanquist (S) den 15. november 1990 Folketinget opfordrer regeringen til at fremsætte forslag til lovgivning, der sikrer opnåelse af følgende målsætninger:
 1. Plads til alle unge i ungdoms- og erhvervsuddannelserne, herunder  

 sikkerhed for, at aftalen og lovgivningen om garanti for lære- og  

 praktikpladser føres effektivt ud i livet.
 2. Hurtig afvikling af adgangsbegrænsningen til de videregående  

 uddannelser.
 3. Flere beskæftigelsestilbud til de unge gennem en sammenhængende  

 jobskabelsesordning, hvorved det sikres, at alle unge kan tilbydes uddannelse  

 eller arbejde.
 4. Øget voksen- og efteruddannelsesindsats og i forbindelse hermed  

 indførelse af en gradvis ret til uddannelse med dagpenge efter 5 års  

 medlemskab af en a-kasse.
 5. Gennemførelse af en tryghedsreform på arbejdsmarkedet og stop for  

 virksomheders misbrug af dagpengesystemet i forbindelse med hjemsendelse m.v.  

 og med supplerende dagpenge.
 6. Merudgifterne i forbindelse med den øgede uddannelses- og  

 beskæftigelsesindsats finansieres dels gennem lavere offentlige udgifter til  

 arbejdsløshedsdagpenge og kontanthjælp, dels gennem et nyt solidarisk  

 arbejdsmarkedsbidrag, der erstatter det nuværende AUD-bidrag.
Bemærkninger til forslaget Almindelige bemærkninger Forudsætningen for, at Danmarks store problemer med arbejdsløshed og  

 gældsætning kan løses, er, at der gøres en aktiv indsats, som sikrer  

 uddannelse og arbejde til de unge, en kraftig forøgelse af voksen- og  

 efteruddannelsen samt struktur- og tryghedsforbedrende reformer på  

 arbejdsmarkedsområdet.
 I de kommende år sker der et kraftigt fald i ungdomsårgangenes størrelse.  

 Med en forbedret økonomisk udvikling i Danmark vil der i løbet af ganske få  

 år opstå mangel på uddannede unge på alle niveauer.
Det er således både menneskeligt og samfundsøkonomisk spild, at unge i dag  

 forhindres i at gennemføre en kvalificerende uddannelse.
Det gælder både  

 ungdomsuddannelser, erhvervsuddannelser og videregående uddannelser.
 For at sikre tilstrækkelig kvalificeret arbejdskraft i en tid, hvor  

 ungdomsårgangene falder, er det også vigtigt at satse massivt på øget voksen-  

 og efteruddannelse, ellers er der risiko for, at et økonomisk opsving  

 umuliggøres af flaskehalsproblemer, der resulterer i inflation og forringet  

 konkurrenceevne.
 Derfor må den nødvendige lovgivning vedtages hurtigt, så reformerne kan  

 iværksættes allerede i 1991. Udbygningstakten for den foreslåede uddannelses-  

 og beskæftigelsesindsats svarer til anbefalingerne i rapporten fra de netop  

 afsluttede firepartsforhandlinger.
I arbejdsmarkedspolitikken har regeringen gennemført omfattende  

 nedskæringer i arbejdsformidlingen.
Det har derfor ikke været muligt at yde  

 en tilstrækkelig og kvalificeret service over for de ledige.
En af  

 konsekvenserne heraf har været, at forliget om arbejds- og uddannelsestilbud  

 ikke har kunnet efterleves i praksis.
Hvis de planlagte yderligere  

 nedskæringer gennemføres, vil arbejdsformidlingen reelt være reduceret med 25  

 pct. i perioden 1989-92. Derfor må arbejdsformidlingen styrkes.
 De konkrete lovforslag udformes ud fra de retningslinjer, som anføres  

 nedenfor.
Bemærkninger til beslutningsforslagets enkelte punkter Ad punkt 1 Flere pladser på ungdomsuddannelserne I 1991 udvides antallet af pladser på ungdomsuddannelserne med 2.000.
Fri adgang til erhvervsuddannelserne Fra 1991 er der som følge af erhvervsuddannelsesreformen fri adgang til  

 erhvervsuddannelserne.
 Det er usikkert, hvor stor en kapacitetsudvidelse der er nødvendig.  

 Regeringen forventer, at pladsantallet skal udvides med 4.000 i 1991 stigende  

 til 5.300 i 1992. Dertil kommer et skønnet behov for nye erhvervsuddannelser  

 og særlige voksenuddannelsesforløb på i alt 1.500 pladser i 1991 stigende til  

 1.800 pladser i 1992.
 Hvis de afsatte midler ikke anvendes til flere erhvervsuddannelsespladser,  

 skal de ikke anvendte midler i stedet anvendes til den generelle  

 jobskabelsesindsats for de unge.
Ad punkt 2 Afvikling af adgangsbegrænsningen til de videregående uddannelser I forbindelse med lære- og praktikpladsaftalen oprettes i 1990 1.450  

 ekstra pladser i de videregående uddannelser.
I 1991 og i 1992 oprettes yderligere 7.500 ekstra pladser i hvert af  

 årene.
Pladserne oprettes primært inden for de længerevarende uddannelser,  

 men også inden for de kortere uddannelser, som der vil være et stigende behov  

 for, eksempelvis på pædagogområdet.
Omkostningerne ved oprettelsen af uddannelsespladserne kan begrænses  

 gennem udnyttelse af ledig bygnings- og lærerkapacitet på gymnasie- og  

 HF-området.
Desuden kan der opnås betydelige bidrag ved generelle  

 effektiviseringer i uddannelsessystemet.
Ad punkt 3 Jobskabelse og beskæftigelsestilbud til unge I 1991 afsættes 275 mio. kr. til en øget beskæftigelsesindsats for unge,  

 og i 1992 udvides merindsatsen til ca. 450 mio. kr.
I 1991 anvendes en væsentlig del af merindsatsen til flere pladser på  

 produktionsskoler og daghøjskoler.
Behovet anslås til 2.250  

 helårspladser/4.500 forløb.
 Sammen med den forøgede uddannelsesindsats og opfyldelse af aftalen om  

 praktikpladsgaranti skal den øgede beskæftigelsesindsats sikre, at alle unge  

 kan tilbydes et kvalificerende job- og/eller uddannelsesforløb efter få  

 måneders ledighed.
 Der gennemføres en jobskabelsesreform med større frihed for kommunale  

 initiativer.
Ad punkt 4 Øget voksen- og efteruddannelsesindsats Det er målet over 5 år at udvide voksen- og efteruddannelsesindsatsen med  

 50.000 helårspladser:
 - Der gennemføres en strukturreform, hvor de regionale  

 arbejdsmarkedsmyndigheder får ansvaret for at sikre kvalificerede arbejds- og  

 uddannelsestilbud og tildeles yderligere ressourcer til en forstærket  

 uddannelsesindsats.
- Uddannelser efterspørges i øget omfang efter en licitations- og  

 købsmodel fra alle relevante udbydere af uddannelser.
I forbindelse hermed  

 gives der mulighed for, at ledig lærer- og bygningskapacitet i folkeskoler,  

 gymnasier og HF anvendes til almen voksenuddannelse.
 - Arbejdsformidlingen styrkes gennem flere ressourcer,  

 afbureaukratisering, regelforenkling, bedre virksomhedskontakt og  

 frikommuneforsøg.
 - Arbejdsmarkedsuddannelserne udvides gennem en merbevilling, der sikrer  

 genopretning til kapacitetsniveauet i 1988, svarende til ca. 4.500 flere  

 kursusuger eller godt 10 pct. flere end forudsat i finanslovforslaget for  

 1991. Desuden gennemføres effektiviseringer på 10 pct. over 2 år.
 - Der udvikles nye tilbud i form af omskolingsordninger i forhold til både  

 den private og den offentlige sektor.
- Der gennemføres en generel voksenuddannelsesreform, så både beskæftigede  

 og ledige lønmodtagere med 5 års a-kasse-anciennitet får ret til uddannelse  

 med dagpenge i op til 2 år uden tab af dagpengerettigheder.
Målet er, at  

 ordningen kan udbygges med ret til uddannelsesorlov for de beskæftigede.
 - For at fremme virksomhedernes efteruddannelsesindsats og omstillingsevne  

 og for at øge de ansattes tryghed sigtes der på at etablere  

 virksomhedsinterne fornyelses- og omstillingspuljer.
 - Finansiering sker gennem aftalemæssigt fastsatte arbejdsgiverbidrag.  

 Anvendelse af midlerne forudsætter enighed mellem ansatte og ledelse.
Ad punkt 5 Begrænsning af hjemsendelsesledighed - Beregningsmæssigt omlægges dagpengeugen fra 6 dage til 5 dage uden  

 ændring i den samlede dagpengedækning.
 - Fra 1991 erstattes den nuværende arbejdsgiverbetaling for 1.  

 ledighedsdag af en generel afskedigelsesgodtgørelse til alle lønmodtagere  

 svarende til maksimale dagpenge.
 Når der er indhøstet konkrete erfaringer med hensyn til adfærdstilpasning,  

 kan det overvejes at udvide afskedigelsesgodtgørelsen til 2 dage.
 - Fra 1991 erstattes de nuværende dagpenge til forsikrede for 2.-5.  

 ledighedsdag af et generelt kompensationsbeløb svarende til maksimale  

 dagpenge.
- Kompensationsbeløbene udbetales af a-kasserne, men finansieres via en  

 udligningsfond.
Udligningsfonden finansieres gennem:
 a) bidrag fra offentlige og private arbejdsgivere efter antal ansatte.
b) et særligt obligatorisk bidrag fra a-kasse-forsikrede, der maksimalt  

 kan udgøre 300 kr. pr. år pr. forsikret.
I takt med, at  

 hjemsendelsesledigheden reduceres, nedsættes dette medlemsbidrag tilsvarende.  

 Det særlige bidrag skal ses i sammenhæng med, at det almindelige  

 a-kasse-bidrag nedsættes med 1.300 kr., jf. det samtidig hermed fremsatte  

 beslutningsforslag nr.
B 28, punkt 8. Der sker således en reel nedsættelse på  

 mindst 1.000 kr.
 c) et eventuelt statsligt overgangsbidrag, der kan aftrappes over 2 år.
 Som følge af regelforenkling, bl.a. ved, at der ikke skal foretages  

 dagpengeberegning for første uges ledighed, kan a-kassernes  

 administrationsbidrag reduceres, samtidig med at der frigøres ressourcer til  

 en bedre uddannelses- og beskæftigelsesvejledning.
Begrænsning af deltidsbeskæftigelse og supplerende dagpenge Der er behov for at sikre et større udbud af fuldtidsstillinger og  

 begrænse arbejdsgivernes tilskyndelse til at ansætte fuldtidsforsikrede på  

 fast nedsat arbejdstid med samtidig udbetaling af supplerende dagpenge.
 En sådan begrænsning kan gennemføres ud fra følgende retningslinjer:
 a) Fuldtidsforsikrede kan ikke pålægges at påtage sig deltidsarbejde,  

 medmindre der udbetales supplerende dagpenge.
 b) I forbindelse med alle ansættelser på fast nedsat tid udsteder  

 arbejdsgiveren en erklæring, som dokumenterer ansættelsesvilkårene.
c) Efter en sammenhængende periode på 1 måneds udbetaling af supplerende  

 dagpenge opkræves et særligt dagpengebidrag fra de arbejdsgivere, hos hvem de  

 pågældende lønmodtagere er beskæftiget.
Bidraget kan f.eks. være 500 kr. pr.  

 måned.
Den første måned er bidragsfri for arbejdsgiveren for at undgå  

 problemer i forhold til vikaransættelser m.v.
Ansvaret for betaling af  

 bidraget skal være et rent mellemværende mellem arbejdsgiverne og det  

 offentlige.
 d) Den gældende 78-ugers-regel vedrørende fuldtidsarbejdstilbud til  

 deltidsansatte med supplerende dagpenge fastholdes.
 Udbetaling af supplerende dagpenge i forbindelse med fast nedsat tid er  

 primært udbredt inden for det offentlige.
 I den udstrækning man via aftaler og lovgivning kan ændre  

 ansættelsesforholdene i retning af flere fuldtidsstillinger, kan der være  

 grundlag for at undlade den skitserede bidragsordning eller eventuelt  

 modificere ordningen.
 Sådanne muligheder skal undersøges i trepartsforhandlinger mellem  

 regeringen og offentlige arbejdsgivere og lønmodtagerorganisationer, før et  

 konkret lovforslag fremsættes.
Generel tryghedsreform Ud over de nævnte tryghedsforbedrende forslag igangsættes forhandlinger  

 med henblik på en generel ansættelses- og afskedigelseslovgivning med længere  

 opsigelsesvarsler, betalt uddannelse/omskoling i opsigelsesperioden og  

 forbedrede regler i forbindelse med kollektive afskedigelser.
