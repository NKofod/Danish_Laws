Nr BTB 69 Betænkning over Forslag til folketingsbeslutning om stop for  

 laserlysshowet »Linien-Lyset« den 4. maj 1995   

 Nr B 69 1994-95, 1. samling Afgivet af Kulturudvalget Afgivet: 19950419 Udvalget har behandlet beslutningsforslaget i nogle møder og har herunder stillet spørgsmål til kulturministeren, som denne har besvaret dels skriftligt dels i samråd.
 Endvidere har udvalget modtaget en skriftlig henvendelse fra HK, KAD samt  

 en række enkeltpersoner.
 Herefter indstiller et flertal (udvalget med undtagelse af  

 Fremskridtspartiets medlem) forslaget til folketingsbeslutning til  

forkastelse.
 Et mindretal inden for flertallet (Socialdemokratiets, Det Radikale  

 Venstres og Centrum-Demokraternes medlemmer af udvalget) har nøje fulgt den  

 løbende debat om »Fredsskulptur 95«.
 Mindretallet har den største sympati og respekt for modstandsbevægelsens  

 indsats under besættelsen, hvor kampen mod diktaturet og nazismen kom til at  

 kræve store menneskelige omkostninger.
 Den frihed, der blev vundet takket være blandt andet modstandsbevægelsen  

 kamp, gjaldt hele befolkningens ret til at tænke og tale frit i et  

 demokratisk samfund, hvilket også bør omfatte respekten for ytringsfriheden.
 Mindretallet understreger, at der til projektet desuden er knyttet en lang  

 række kunstneriske aktiviteter såsom koncerter og kunstudstillinger samt  

 tillige aktiviteter af oplysende og pædagogisk indhold for blandt andre børn  

 og unge.
 Mindretallet noterer, at der har været og fortsat er markant støtte til  

 projekterne fra en række berørte kommuner og amter, og at alle nødvendige  

 tilladelser til projekternes gennemførelse nu er givet.
 Mindretallet finder, at der ikke er grundlag for at tilslutte sig  

 forslaget, der således må afvises.
 Et mindretal inden for dette mindretal (Centrum-Demokraternes medlem af  

 udvalget) er enig i mindretallets udtalelse med den tilføjelse, at CD, som  

 det fremgik af ordførertalen ved førstebehandlingen af forslaget, gerne havde  

 set, at datoen for afviklingen af selve laserlyset var blevet ændret.
 Et andet mindretal inden for flertallet (Venstres medlemmer af udvalget)  

 ønsker ikke laserprojektet gennemført den 4. maj 1995 og opfordrer derfor  

 kraftigt til, at projektet afvikles på en anden dato.
 Venstre finder det yderst beklageligt, at markeringen af Danmarks  

 befrielse giver anledning til, at modstandsfolk føler sig sårede og stødte.
Når danske frihedskæmpere føler sig provokeret af laserprojektets  

 symboler, er det uforståeligt for Venstre, at personerne bag projektet ikke  

 har rummelighed nok til at vise hensyn og respekt over for de mennesker, vi  

 alle skylder så meget.
Den frihed, der er vores, også den kunstneriske, har  

 modstandskampen som forudsætning.
 Venstre vil følge gennemførelsen af projektet meget nøje og løbende  

 vurdere, om det kan realiseres i overensstemmelse med de forudsætninger, der  

 er opstillet i aktstykket til Finansudvalget.
 Venstre kan ikke støtte beslutningsforslaget, hvis form og indhold ikke  

 vurderes at være et folketingsanliggende.
Et tredje mindretal inden for flertallet (Det Konservative Folkepartis  

 medlemmer af udvalget) har den opfattelse, at de mange, meget skarpe  

 reaktioner fra en lang række medlemmer af modstandsbevægelsen bør vises  

 respekt.
Derfor har Det Konservative Folkeparti opfordret regeringen til at  

 tage kontakt til Elle-Mie Ejdrup Hansen med henblik på at flytte  

 gennemførelsen af projektet til en dato, der er mindre kontroversiel end den  

 4. maj.
Et mindretal inden for dette mindretal (H.P.
Clausen (KF)) deler det  

 synspunkt, at modstandsbevægelsen bør vises respekt, men støttede ikke  

 henvendelsen til regeringen og mener heller ikke, at Folketinget bør blande  

 sig i en sag af denne art.
 Et fjerde mindretal inden for flertallet (Socialistisk Folkepartis  

 medlemmer af udvalget) ønsker, samtidig med at forslaget indstilles til  

 forkastelse, at understrege, at forslaget på afgørende vis er i modstrid med,  

 hvad SF forstår ved frihed, herunder kunstnerisk frihed.
Man kan have forskellig opfattelse af, hvad kunst er.
Det kan politikere  

 også.
Men det må aldrig blive et anliggende for Folketinget at fastlægge,  

 hvad kunst er, eller hvad god kunst er.
 Folketinget skal derfor heller ikke forholde sig til, om fredsprojektet  

 »Linien og Lyset« er god kunst eller ikke.
 Fredsprojektet »Linien og Lyset« kan være et udmærket supplement  

 til de andre arrangementer i forbindelse med 50 års dagen, fordi  

 fredsprojektet »Linien og Lyset« i højere grad skuer fremad end  

 mange af de andre arrangementer og initiativer i dagene omkring 4.-5. maj.
Det har været fremført som et argument for at stoppe »Linien og  

 Lyset«, at det skulle krænke bestemte mennesker.
Men det kan aldrig være  

 et argument for at gribe ind over for et kunstprojekt, at mennesker føler sig  

 krænket.
Kunsten må gerne krænke.
Det er der megen kunst, der gør.
Kunsten må  

 også gerne provokere og skulle gerne skabe debat.
Fredsprojektet har været flere år undervejs.
Det blev allerede præsenteret  

 for daværende kulturminister Grethe Rostbøll i 1991. Et års tid senere gik  

 Kulturfonden ind i projektet og blev en slags hovedsponsor.
En række andre  

 uafhængige fonde f.eks.
Den Danske Banks Fond og Dronning Margrethes og Prins  

 Henriks Fond har også bidraget økonomisk til projektet.
Det samme gælder en  

 række kommuner.
Også kulturministeriet i Kiel har deltaget med et større  

 beløb.
 Endelig har Folketinget tidligere gennem Finansudvalget bevilget penge til  

 projektet.
 Samtidig kan det konstateres, at »Linien og Lyset« har fået alle  

 de godkendelser, som er nødvendige, for at projektet kan løbe af stabelen.
Det ville derfor være et hån mod egnes og andres beslutninger og ren  

 censur, hvis Folketinget greb ind nu.
Det gælder også, hvis Folketinget greb  

 ind og flyttede datoen for projektet, som det også har været foreslået fra  

 forskellig side.
 Et mindretal (Fremskridtspartiets medlem af udvalget) indstiller  

 forslaget til folketingsbeslutning til vedtagelse uændret og bemærker  

 i øvrigt:
Den 4. maj 1995 højtideligholdes 50-året for Danmarks befrielse.
I den  

 forbindelse skal modstandsfolkene æres for den indsats, de ydede under 2.  

 verdenskrig.
En indsats, hvor modstandsfolkene risikerede liv og helbred for  

 den frihed, vi har i dag.
 Når den del af højtideligholdelsen, der omhandler laserstrålen langs  

 Vestkysten, opfattes som krænkende for store dele af de modstandsfolk, som vi  

 ønsker at ære den 4. og 5. maj 1995, burde Folketingets partier have så stor  

 respekt for modstandsfolkene, at man gjorde, hvad der er muligt for at stoppe  

 laserlysshowet eller som minimum forsøgte at flytte arrangementet til en  

 anden dag, hvor det ikke vil virke så krænkende.
 Elle-Mie Ejdrup Hansen har til medierne givet udtryk for, at en  

 henvendelse fra statsministeren ville få hende til at aflyse arrangementet.  

 En sådan henvendelse har statsministeren ikke ønsket at foretage, hvilket er  

 skuffende.
Mindretallet har under udvalgsbehandlingen forsøgt at samle et flertal for  

 at skrive en beretning, hvor udvalget på en afdæmpet måde skulle opfordre  

 regeringen til at rette en fornyet henvendelse til Elle-Mie Ejdrup Hansen for  

 at få hende til at flytte arrangementet til en anden dag.
Ikke en gang så  

 lille et forsøg kunne samle et flertal.
 I respekt for modstandsfolkene indstiller mindretallet forslaget til  

 vedtagelse.
Hanne Andersen (S) fmd.
Søren Hansen (S) Eva Fatum (S) Poul Qvist  

 Jørgensen (S) Peder Sass (S) Margrete Auken (SF) Elsebeth Gerner Nielsen (RV)  

 Aage Frandsen (SF) Arne Melchior (CD) Ester Larsen (V) Helge Sander (V)  

 nfmd.
Birthe Rønn Hornbech (V) Hans Christian Schmidt (V) H.P.
Clausen  

 (KF) Agnete Laustsen (KF) Brian Mikkelsen (V) Tom Behnke (FP) Enhedslisten havde ikke medlemmer i udvalget.
