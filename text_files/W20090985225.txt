Beskæftigelseskravet, selvstændig virksomhed drevet i væsentligt omfang i kortere periode ned til én uges varighed Ankenævnet har behandlet din klage på møde den 2. april 2009.
Nævnet traf denne A F G Ø R E L S E Du opfyldte beskæftigelseskravet den 1. august 2006, da du meldte dig ledig.
 Ankenævnet ændrer således Arbejdsdirektoratets afgørelse af den 1. december 2008.
B E G R U N D E L S E Ankenævnet har lagt til grund, at  din ret til dagpenge udløb den 1. januar 2006,  du drev virksomheden X - forhandling af IT software - som bibeskæftigelse fra den 19. januar 2004 til den 14. september 2005,  du drev virksomheden som hovedbeskæftigelse fra den 15. september 2005 til den 31. maj 2006,  virksomhedens omsætning i 2005 var 266.250 kr.,  virksomhedens omsætning i 2006 var 182.050 kr.,  du fra den 1. juni til den 31. juli 2006 havde 325 timers lønarbejde hos X, og  du meldte dig ledig den 1. august 2006.
 Ankenævnet traf den 14. august 2008 afgørelse om, at det ikke kunne anses for godtgjort, at dit arbejde i virksomheden set over en sammenhængende periode havde haft et omfang, så du kunne anses for at have optjent de timer, som du manglede til generhvervelse af beskæftigelseskravet.
 Nævnet fandt imidlertid ikke, at det kunne afvises, at din beskæftigelse i den selvstændige virksomhed havde haft en karakter og et omfang, således at du ville kunne opfylde væsentlighedskravet i kortere perioder af ned til én uges varighed, og at disse perioder samlet set ville kunne svare til de timer, som du manglede for at have generhvervet dagpengeretten.
 På den baggrund hjemviste ankenævnet sagen til fornyet behandling og afgørelse i direktoratet, idet direktoratet skulle indhente yderligere oplysninger om omfanget af din beskæftigelse i virksomheden i perioden fra den 15. september 2005 til den 31. maj 2006.
 Arbejdsdirektoratet traf den 1. december 2008 afgørelse om, at du ikke opfyldte beskæftigelseskravet den 1. august 2006, da du meldte dig ledig.
 Det er blandt andet en betingelse for at kunne få dagpenge, at beskæftigelseskravet er opfyldt.
 Beskæftigelseskravet betyder, at et fuldtidsbeskæftiget medlem har haft arbejde som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste tre år, eller i en tilsvarende periode har udøvet selvstændig virksomhed i væsentligt omfang.
 Hvis medlemmet har mistet retten til dagpenge, fordi beskæftigelseskravet er udløbet, kan dagpengeretten generhverves, hvis medlemmet har haft arbejde som lønmodtager i en tid, som sammenlagt svarer til fagets fulde sædvanlige arbejdstid i mindst 26 uger inden for de sidste tre år, eller i en tilsvarende periode har udøvet selvstændig virksomhed i væsentligt omfang, det vil sige 962 timer.
 Selvstændig virksomhed som bibeskæftigelse kan ikke medregnes til beskæftigelseskravet.
 For at selvstændig virksomhed som hovedbeskæftigelse kan medregnes til beskæftigelseskravet, skal medlemmet kunne godtgøre, at virksomheden har været drevet i væsentligt omfang.
Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan indgå virksomhedens placering, åbningstid, antallet af ansatte, deres arbejdsopgaver og arbejdstid.
Udgangspunktet er en forudsætning om, at arbejdstiden i en virksomhed afspejler sig i virksomhedens omsætning.
Omsætningen antages således at være en væsentlig indikator for aktivitetsniveauet i virksomheden.
De ikke-indtægtsgivende arbejdsfunktioner vil typisk kun kunne medregnes til opfyldelse af beskæftigelseskravet i det omfang, de står i rimeligt forhold til de indtægtsgivende arbejdsfunktioner.
 Kun hele uger, hvor virksomheden har været drevet i væsentligt omfang, kan medregnes til opfyldelse af beskæftigelseskravet.
 Drift af selvstændig virksomhed i væsentligt omfang medregnes til beskæftigelseskravet med 37 timer pr. uge.
 Det fremgår af direktoratets afgørelse af 1. december 2008, at du kan medregne følgende uger med selvstændig virksomhed til opfyldelse af beskæftigelseskravet: uge 41/2005 til og med uge 45/2005, uge 1/2006, uge 6/2006, uge 7/2006, uge 9/2006 til og med uge 15/2006.
 Det fremgår af direktoratets brev af 5. december 2008, at direktoratet finder, at du tillige kan medregne uge 20/2006 til opfyldelse af beskæftigelseskravet.
 Du har i din klage gjort gældende, at du også har drevet virksomhed i væsentligt omfang i uge 46/2005, uge 2/2006, og uge 16/2006.
 Ankenævnet har ikke fundet anledning til at tilsidesætte direktoratets afgørelse om, at de ovennævnte uger kan medregnes til opfyldelse af beskæftigelseskravet.
 Nævnet har således alene taget stilling til, om du kan medregne uger ud over de af direktoratet anførte.
 Efter en konkret vurdering finder nævnet, at du også kan medregne uge 46/2005, uge 2/2006 og uge 16/2006 til opfyldelse af beskæftigelseskravet.
 Nævnet finder således, at du også i disse uger har drevet selvstændig virksomhed i væsentligt omfang, idet de ikke-indtægtsgivende arbejdsfunktioner må anses for at stå i rimeligt forhold til indtægtsgivende arbejdsfunktioner, hvorfor de kan medregnes til opfyldelse af beskæftigelseskravet.
 Nævnet har herved lagt vægt på, at visse ikke-indtægtsgivende aktiviteter må anses for at have så tæt tilknytning til de indtægtsgivende, at de må anses for nødvendige for de indtægtsgivende arbejdsfunktioner, og at det således kan være svært isoleret set at udpege de aktiviteter, som har været udslagsgivende for indtægt i virksomheden.
 Det bemærkes, at det således efter nævnets opfattelse ikke kan kræves, at der skal have været en indtægt i en uge, for at denne kan medregnes til opfyldelse af beskæftigelseskravet.
 Det samlede antal timer, som du kan medregne til opfyldelse af beskæftigelseskravet er herefter 1028 timer.
 På den baggrund finder nævnet, at du opfyldte beskæftigelseskravet den 1. august 2006, da du meldte dig ledig.
R E G L E R Ankenævnet henviser til  § 53, stk. 1, stk. 6, og stk. 8, i lov om arbejdsløshedsforsikring mv., jf. lovbekendtgørelse nr. 874 af 11. september 2005, og  § 7, stk. 1, stk. 2, stk. 8, og stk. 9, i Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne Du kan læse om afgørelsens retlige grundlag på de følgende sider.
Regler Lov om arbejdsløshedsforsikring mv., jf. lovbekendtgørelse nr. 874 af 11. september 2005 § 53. Ret til dagpenge opnås efter 1 års medlemskab af en anerkendt arbejdsløshedskasse.
Stk. 2. Retten til at opnå dagpenge i de i § 55, stk. 1 og 3, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, Stk. 6. For et medlem, hvis ret til dagpenge er bortfaldet som følge af, at perioderne efter § 55, stk. 1 og 3, er udløbet, er generhvervelsen af retten til dagpenge betinget af, a) at et fuldtidsforsikret medlem har haft arbejde som lønmodtager i en tid, som sammenlagt svarer til fagets fulde sædvanlige arbejdstid i mindst 26 uger inden for de sidste 3 år, eller i en tilsvarende periode har udøvet selvstændig virksomhed i væsentligt omfang, Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler om anvendelsen af stk. 2-4, 6 og 7, herunder regler om, at timer, for hvilke der er udbetalt løn, kan indgå i beregningen af beskæftigelseskravet.
Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed § 7. Selvstændig virksomhed som hovedbeskæftigelse kan medregnes til opfyldelse af beskæftigelseskravet, hvis medlemmet godtgør, at virksomheden har været drevet i væsentligt omfang, jf. lovens § 53, stk. 2, litra a, og stk. 6, litra a.
Stk. 2. Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan også indgå virksomhedens placering, åbningstid, antallet af ansatte, deres arbejdsopgaver og arbejdstid.
 Stk. 8. Kun hele uger, hvor virksomheden har været drevet i væsentligt omfang, kan medregnes til opgørelse af beskæftigelseskravet.
 Stk. 9. Selvstændig virksomhed som bibeskæftigelse kan ikke medregnes til opfyldelse af beskæftigelseskravet.
