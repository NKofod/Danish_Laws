Bilag 1 Bilag 2 Betænkning afgivet af Arbejdsmarkedsudvalget den 27. maj 2011 Betænkning over Forslag til lov om ændring af lov om aktiv socialpolitik, lov om arbejdsløshedsforsikring m.v., integrationsloven og forskellige andre love (Skærpet kontrol med udbetaling af offentlige forsørgelsesydelser, sanktioner for uberettiget modtagelse af ydelser under ophold i udlandet m.v.) [af beskæftigelsesministeren (Inger Støjberg)] 1. Ændringsforslag Beskæftigelsesministeren har stillet 3 ændringsforslag til lovforslaget 2. Udvalgsarbejdet Lovforslaget blev fremsat den 6. april 2011 og var til 1. behandling den 12. april 2011. Lovforslaget blev efter 1. behandling henvist til behandling i Arbejdsmarkedsudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 18. februar 2011 dette udkast til udvalget, jf.
AMU alm. del  bilag 119. Den 7. april 2011 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Institut for Menneskerettigheder.
 Beskæftigelsesministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 64 spørgsmål til beskæftigelsesministeren til skriftlig besvarelse.
Beskæftigelsesministeren har besvaret spørgsmål 1-55. Spørgsmål 56-64 forventes besvaret inden 2. behandling. 2 af udvalgets spørgsmål til beskæftigelsesministeren og dennes svar herpå er optrykt som bilag 2 til betænkningen.
Samråd Udvalget har stillet 1 spørgsmål til beskæftigelsesministeren til mundtlig besvarelse.
Ministeren har besvaret spørgsmålet i et samråd i udvalget den 17. maj 2011. Efterfølgende har beskæftigelsesministeren fremsendt det talepapir, der lå til grund for besvarelsen.
Andre møder Den 16. maj 2011 afholdt udvalget en minihøring om lovforslaget.
3. Indstillinger og politiske bemærkninger Et mindretal i udvalget (V, DF og KF) indstiller lovforslaget til vedtagelse med de stillede ændringsforslag.
Dansk Folkepartis medlemmer af udvalget bemærker, at lovforslaget er en udmøntning af en delaftale, som blev indgået i forbindelse med finanslovaftalen for 2011. Dansk Folkeparti lægger vægt på en styrket indsats mod socialt bedrageri.
Dele af den omtalte aftale bliver udmøntet med dette lovforslag.
Dansk Folkeparti anser socialt bedrageri for at være et alvorligt samfundsproblem.
Det er f.eks. dybt problematisk, når personer systematisk snyder det offentlige og dermed det danske fællesskab for ressourcer, der med fordel kunne være brugt andetsteds.
Det er afgørende, at det offentlige, herunder kommunerne, har de nødvendige redskaber i indsatsen mod socialt bedrageri.
Dansk Folkeparti anerkender, at der er behov for løbende at justere og tilpasse indsatsen.
Det er vigtigt i denne proces dels at sikre borgernes retssikkerhed, og dels at sikre, at lovlydige borgere kan se, at myndighederne, kommunalbestyrelserne og Folketinget tager de relevante redskaber i brug over for sociale bedragere.
Det er Dansk Folkepartis opfattelse, at lovforslaget har denne rette balancegang.
De midler, som uberettiget udbetales til sociale bedragere, risikerer at gå fra andre grupper i velfærdssamfundet, som har behov for og krav på støtte og hjælp fra det offentlige.
Det er uacceptabelt.
Bl.a. derfor hilser Dansk Folkeparti lovforslaget velkommen.  Med disse skriftlige bemærkninger og bemærkningerne i ordførertalen kan Dansk Folkeparti støtte lovforslaget.
Et andet mindretal i udvalget (S og SF) vil redegøre for sin stilling til lovforslaget ved 2. behandling.
Mindretallet vil stemme for de stillede ændringsforslag.
Et tredje mindretal i udvalget (RV og EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Socialdemokraternes, Socialistisk Folkepartis, Radikale Venstres og Enhedslistens medlemmer af udvalget konstaterer, at der er fremsat alvorlig kritik af lovforslaget fra især Institut for Menneskerettigheder og Datatilsynet.
Det er fremgået både af høringssvar og af den minihøring, Arbejdsmarkedsudvalget afholdt den 16. maj 2011, at der er risiko for, at forslaget er i strid med menneskerettighederne og databeskyttelsesreglerne.  Så alvorlige spørgsmål mener partierne bør afklares, før lovforslaget går videre til 2. behandling.
Et flertal i Arbejdsmarkedsudvalget har på trods heraf valgt alligevel at afgive betænkning.
Socialdemokratiets, Socialistisk Folkepartis, Radikale Venstres og Enhedslistens medlemmer af udvalget har ønsket at få oversendt Justitsministeriets kommentarer til lovforslaget, fordi partierne mener, det er væsentligt for Folketingets stillingtagen til lovforslaget at se, hvad Justitsministeriet har sagt.
Dette har beskæftigelsesministeren nægtet.
Derfor har partierne nu i stedet bedt om et samråd med justitsministeren og beskæftigelsesministeren.
S, SF, RV og EL ser med stor alvor på, at det først på Arbejdsmarkedsudvalgets høring kom frem, at lovforslaget havde en alvorlig mangel, hvis den fremgangsmåde, der er foreslået i lovforslaget skulle overholde grundloven.
Kun fordi Jens Møller, der har været formand for regeringens retssikkerhedskommission, gjorde opmærksom på dette problem, fremsatte beskæftigelsesministeren et ændringsforslag for at sikre, at myndighederne ikke kommer i strid med grundloven.
Dette forløb skærper partiernes usikkerhed om, hvorvidt lovforslaget overholder menneskerettighederne og databeskyttelsesreglerne.
Radikale Venstres og Enhedslistens medlemmer af udvalget er desuden imod lovforslaget, idet det er for vidtgående at give Pensionsstyrelsen hjemmel til at foretage en vilkårlig kontrol af borgerne i lufthavne og på stationer og buspladser, ligesom RV og EL mener, det er for vidtgående at give Pensionsstyrelsen hjemmel til at indhente oplysninger om borgernes hævninger fra deres pengeinstitut.
RV og EL mener, denne efterforskning skal ligge hos politiet, med de retssikkerhedsgarantier der følger af dette, herunder indhentelse af retskendelse.
 Et fjerde mindretal i udvalget (LA) vil stemme hverken for eller imod lovforslaget og de stillede ændringsforslag.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 2 Af beskæftigelsesministeren, tiltrådt af et flertal (udvalget med undtagelse af LA):
 1) Efter nr. 14 indsættes som nyt nummer:
»01. I § 87, stk. 3, ændres »stk. 6« til: »stk. 5«.« [Konsekvensændring] 2) Efter nr. 15 indsættes som nye numre:
 »02. I § 87, stk. 6, der bliver stk. 5, ændres »stk. 3-5« til: »stk. 3 og 4«.
03. I § 87, stk. 8, der bliver stk. 7, ændres »stk. 1-7« til: »stk. 1-6«.« [Konsekvensændringer] 3) I den under nr. 26 foreslåede § 91 b, indsættes i stk. 3 og 4 efter »kan styrelsen«: »uden retskendelse«.
[Præcisering af hjemmelsgrundlaget] Bemærkninger Til nr. 1 og 2 Ændringsforslagene er en konsekvens af, at § 87, stk. 4, ophæves, hvorved stk. 5-8 bliver stk. 4-7. Der er alene tale om tekniske rettelser.
Til nr. 3 Ændringsforslaget er en præcisering af hjemmelsgrundlaget.
Det foreslås med ændringsforslaget, at det i forslaget til den nye bestemmelse § 91 b i stk. 3 og 4 indføjes, at Pensionsstyrelsen »uden retskendelse« kan kopiere pas og rejsedokumenter, som tilhører personer, som Pensionsstyrelsen har fået en formodning om uberettiget kan have modtaget ydelser under opholdet i udlandet.
 Ændringsforslaget skyldes, at der i forbindelse med Pensionsstyrelsens kopiering af pas og rejsedokumenter er tale om en beslaglæggelse af papirer.
Af grundlovens § 72 fremgår det, at beslaglæggelse og undersøgelse af breve og andre papirer skal ske med retskendelse, medmindre en lov hjemler en særegen undtagelse.
Retssikkerhedskommissionen, som afgav betænkning nr. 1428/2003, behandlede bl.a.  spørgsmålet om offentlige myndigheders adgang til uden retskendelse at få adgang til private boliger og virksomheder eller foretage andre tvangsindgreb omfattet af grundlovens § 72.
 Kommissionens arbejde resulterede i lov om retssikkerhed ved forvaltningens anvendelse af tvangsindgreb og oplysningspligter (retssikkerhedsloven). Det fremgår af betænkningen, at det er muligt at udarbejde en lovbestemmelse, som indebærer, at et tvangsindgreb kan gennemføres uden retskendelse.
En sådan hjemmel gælder allerede i lov om arbejdsløshedsforsikring m.v. § 91 a, stk. 1, hvorefter Pensionsstyrelsen uden retskendelse kan foretage eftersyn i virksomheder m.v.
På tilsvarende måde vil Pensionsstyrelsen med den foreslåede ændring i § 91 b, stk. 3 og 4, have ret til uden retskendelse at kopiere pas og rejsedokumenter, når der er en formodning om, at personen uberettiget kan have modtaget ydelser under opholdet i udlandet.
Jens Vibjerg (V) Peter Juel Jensen (V) Louise Schack Elholm (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Lone Møller (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 187 Oversigt over spørgsmål og svar vedrørende L 187 Oversigt over samrådsspørgsmål vedrørende L 187 Bilag 2 To af udvalgets spørgsmål til beskæftigelsesministeren og dennes svar herpå Spørgsmålene og beskæftigelsesministerens svar herpå er optrykt efter ønske fra EL.
 Spørgsmål nr. 17:
Betyder forslagets § 91, stk. 2, at Pensionsstyrelsen f.eks. kan gennemføre kontroller på Københavns Hovedbanegård, Aarhus Banegård eller andre stationer, i lufthavne, havne, m.m. - hvor der kan være personer, der har været i udlandet - og har ret til at kræve, at samtlige borgere på stedet oplyser navn, adresse og CPR-nummer? Svar:
Efter bestemmelsen kan Pensionsstyrelsen gennemføre kontroller på offentlige steder, hvor der er en formodning om at antræffe personer, som har været udrejst af Danmark.
Kontrollerne vil derfor primært blive gennemført på steder og i forbindelse med, at personer og gods kontrolleres af andre myndigheder i relation til grænsepassage.
Andre myndigheder kunne være Plantedirektoratet, Fødevarestyrelsen, politiet, SKAT osv.
Da tog på Københavns Hovedbanegård og Aarhus Banegård sædvanligvis må antages at have stoppet flere steder i landet, vil de nævnte steder ikke umiddelbart forekomme relevante.
Det stiller sig selvfølgelig anderledes, hvis der er tale om direkte tog, hvor de nævnte banegårde er første stop i Danmark.
Kontrollen omfatter naturligvis kun passagerer, der ankommer med toget, og ikke tilfældige personer, der opholder sig på banegården.
 Spørgsmål nr. 18:
Hvordan forestiller ministeren sig, at Pensionsstyrelsens ret til at sikre sig kopi af borgerens pas og rejsedokumenter skal foregå i praksis, jf. lovforslagets § 91 b stk. 3 og 4? Skal borgeren give samtykke til, at der bliver taget en kopi, kan Pensionsstyrelsens medarbejder med magt fratage borgeren pas og rejsedokumenter, eller skal Pensionsstyrelsens medarbejder tilkalde politiet og eventuelt med magt tilbageholde den mistænkte borger, indtil politiet når frem og med magt kan fratage borgeren pas og rejsedokumenter? Svar:
 Pensionsstyrelsen har ingen mulighed for at tvinge en person til at oplyse navn, adresse og CPR-nummer, ligesom Pensionsstyrelsen ikke kan tilbageholde personer, som ikke vil oplyse navn, adresse og CPR-nummer.
Personen skal efter lovforslaget legitimere sig med navn, adresse og CPR-nummer, og legitimationen vil typisk være i form af pas.
Oplysningerne skal bruges til opslag i indkomstregistret for at afklare, om der er en formodning om, at personen har modtaget arbejdsløshedsdagpenge, uddannelsesydelse, kontanthjælp, starthjælp, ledighedsydelse, særlig ydelse, introduktionsydelse eller sygedagpenge under ophold i udlandet.
Denne form for brug af pas til identifikation er ikke at betragte som et tvangsindgreb efter lov om retssikkerhed ved forvaltningens anvendelse af tvangsindgreb og oplysningspligter.
Hvis opslaget i indkomstregisteret viser, at personen kan have modtaget kontanthjælp, starthjælp, ledighedsydelse, særlig ydelse, introduktionsydelse eller sygedagpenge under ophold i udlandet, skal der tages fotokopier af personens pas og eventuelle rejsedokumenter med henblik på at dokumentere udrejseperioden til brug for den efterfølgende ikke-strafferetlige sagsbehandling.
Der er i den situation tale om et tvangsindgreb efter § 1, stk.1, nr. 2, i lov om retssikkerhed ved forvaltningens anvendelse af tvangsindgreb og oplysningspligter, som omfatter undersøgelse eller beslaglæggelse af breve og andre papirer.
Når Pensionsstyrelsen i forbindelse med tilsynet tager kopi af pas og eventuelle rejsedokumenter, finder kapitel 2 og 3 i lov om retssikkerhed ved forvaltningens anvendelse af tvangsindgreb og oplysningspligter derfor anvendelse.
Det er i den forbindelse uden betydning, om personen aktivt giver samtykke til Pensionsstyrelsens opslag.
 Det er i øvrigt min klare fornemmelse, at myndigheder i Danmark møder forståelse og respekt hos de personer, som kontrolleres, bl.a. fordi myndighedsudøvelsen sker på en ordentlig og respektfuld måde.
