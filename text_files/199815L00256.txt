Tillægsbetænkning afgivet af Miljø- og  

 Planlægningsudvalget den 16. december 1998 Tillægsbetænkning over Forslag til lov om ændring af lov om  

 vandforsyning (Gebyrer) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde og  

 har herunder haft samråd med miljø- og energiministeren, der  

 tillige skriftligt har besvaret spørgsmål fra udvalget.
Et af  

 udvalgets spørgsmål og miljø- og energiministerens svar  

 herpå er optrykt som bilag til tillægsbetænkningen.
 Endvidere har udvalget modtaget skriftlige og/eller  

 mundtlige henvendelser fra:
Amtsrådsforeningen, Dansk Erhvervsgartnerforening, Danske Vandværkers Forening, Dansk Familielandbrug, De Danske Landboforeninger, Landbrugsraadet, Foreningen af Kommuner i Københavns Amt og Københavns Kommune, Miljø- og  

 Forsyningsforvaltningen.
 Miljø- og energiministeren har, for så vidt angår  

 gebyrberegningen, under samråd med udvalget tilkendegivet:
at gebyrstørrelsen kan afvige fra amt til amt afhængig  

 af den takt og det omfang, hvori amtsrådet vælger at  

 gennemføre kortlægningen m.v., at gebyret for tilladelser til indvinding af vand i jordbrugs- og  

 dambrugserhvervet samt til industriformål fastsættes  

 forholdsmæssigt i forhold til en tredjedel af den tilladte  

 indvindingsmængde, at de i lovforslaget omtalte beløb på henholdsvis 5  

 øre for erhvervslivet og 14 øre for almene vandforsyninger pr.  

 m3 kun er eksempler beregnet på baggrund af de  

 anslåede kortlægningsudgifter på landsplan, og at der alene fastsættes gebyrer på baggrund af  

 tilladelser meddelt i henhold til vandforsyningslovens § 20. Andre  

 tilladelser, herunder tilladelser i medfør af vandforsyningslovens §§  

 19 og 26, er således ikke omfattet.
 Miljø- og energiministeren har på baggrund af  

 en henvendelse fra Københavns Kommune under samråd med udvalget  

 oplyst:
at kortlægningsforpligtelsen altid følger det amt, inden  

 for hvilket vandindvindingen foretages.
Herved opnås, at der er et  

 direkte forhold mellem amternes kompetence til planlægning af  

 grundvandsbeskyttelse og finansiering af kortlægningsforpligtelsen, at amterne i henhold til § 12 i vandforsyningsloven har pligt til at  

 etablere koordinationsfora med henblik på at inddrage bl.a.  

 berørte kommuner og vandforsyninger i  

 vandforsyningsplanlægningen, at der aldrig kan opkræves større gebyrer, end der er  

 afholdt udgifter for, og at amterne, jf. bemærkningerne til lovforslagets enkelte  

 bestemmelser, skal udarbejde udførlige regnskaber for afholdte  

 udgifter og opkrævede gebyrer.
Miljø- og energiministeren har endvidere oplyst, at  

 han i forbindelse med besvarelsen af spørgsmål 6 har  

 tilkendegivet, at Miljø- og Energiministeriet i folketingsåret  

 2000-2001 undersøger, hvorvidt landmænd i visse amter vil blive  

 urimelig hårdt ramt af gebyrbetaling.
I den forbindelse vil også  

 gartnerier blive medtaget.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Centrum-Demokraternes og  

 Det Radikale Venstres medlemmer af udvalget) lovforslaget til vedtagelse  

 uændret.
 Et mindretal (Dansk Folkepartis og Enhedslistens medlemmer af  

 udvalget) indstiller lovforslaget til forkastelse.
 Et andet mindretal (Kristeligt Folekpartis medlem af udvalget) vil  

 ved 3. behandling af lovforslaget stemme hverken for eller imod  

 lovforslaget.
Pernille Blach Hansen (S)  

  Inger Bierbaum (S)    Martin Glerup (S)  

  Lis Greibe (S)  Jens Peter Vernersen (S)  

  Steen Gade (SF) fmd.
Ebbe Kalnæs (CD)  

    Vibeke Peschardt (RV)    Søren Kolstrup (EL)  

  Hans Christian Schmidt (V)    Bodil Thrane (V)  

  Jørgen Winther (V) Jens Vibjerg (V)  

  Henriette Kjær (KF) nfmd.  

  Frank Dahlgaard (KF)    Svend Aage Fauerholdt (DF)  

    Ole M.
Nielsen (KRF) Fremskridtspartiet  

 havde ikke medlemmer i udvalget.
Bilag Et af udvalgets spørgsmål til miljø- og  

 energiministeren og ministerens svar herpå Spørgsmål:
Ministeren bedes kommentere henvendelsen af 14. december  

 1998 fra Danske Vandværkers Forening, jf.
L 115 - bilag 16.
 Svar:
 Danske Vandværksforeninger har i brev af 14.  

 december fremført en række bemærkninger til L 115. Det er  

 dog  fremhævet, at foreningen ikke har bemærkninger til  

 princippet om brugerbetaling, men har i denne forbindelse en række  

 bemærkninger til lovforslaget.
 For det første bør kommunerne og  

 vandværkerne i de amtslige koordinationsfora få en  

 repræsentation, der står i rimeligt forhold til, at kommunerne og  

 vandværkerne betaler den væsentligste del af indsatsen.
 I forbindelse med vedtagelsen den 26. juni 1998 af et af  

 de lovforslag til udmøntning af Vandmiljøplan II-aftalen, jf.  

 lov nr. 479 om beskyttelse af drikkevandsressourcer og vandforsyning, blev  

 det bestemt, at den fremtidige vandforsyningsplanlægning sker i de  

 koordinationsfora, som amterne har pligt til at oprette og lede efter lovens  

 § 12. Det er herefter forudsat, at der sker en saglig og tilbundsgående  

 diskussion af planlægningen mellem de relevante parter.
 For det andet at det fra staten udmeldes til  

 amterne, at de amtslige koordinationsfora ikke blot er et ekstra  

 høringsorgan (som vedlagte eksempel viser fra Fyns Amt), men et  

 samarbejdsorgan mellem lige parter, som behandler forslag fra såvel  

 amtet som fra kommunerne og vandværker.
Det er ikke hensigten, at koordinationsforum alene skal  

 betragtes som en høringsinstans, men er - som foreningen  

 fremhæver - tænkt som et arbejdende udvalg.
I de regler, der er  

 under udarbejdelse om indsatsplaner, vil det blive præciseret, at  

 koordinationsforum skal inddrages så tidligt som muligt i processen.
For det tredje har foreningen anført, at der  

 er brugt 1995-tal, endskønt tallene for 1997 var tilgængelige  

 ved lovforslagets udarbejdelse.
Det kan hertil bemærkes, at tallene fra  

 1995 ikke adskiller sig væsentligt fra 1997-tallene.
For det fjerde fremfører foreningen, at det  

 i visse tilfælde er muligt for amterne at bemyndige kommunerne til at  

 meddele tilladelser i henhold til vandforsyningslovens § 20. Det er korrekt,  

 at amterne har denne mulighed, hvilket kun er udnyttet i ganske få  

 tilfælde og i tilfælde, hvor der foreligger en ganske klar og  

 afgrænset beskrivelse af, hvornår kommunen kan udnytte denne  

 mulighed.
Kommunerne har en indberetningspligt til amterne også for  

 disse tilladelser, hvorfor amterne er i besiddelse af alle de  

 nødvendige tilladelser, som er meddelt i henhold til  

 vandforsyningslovens § 20, hvilket betyder, at disse tilladelser også  

 er omfattet af gebyrordningen.
 For det femte angives det, at det af  

 bemærkningerne fremgår, at amterne har en 10-årig  

 kortlægningsperiode uden at angive start og sluttidspunkt.
Hertil kan det bemærkes, at den fremtidige grund- og  

 drikkevandsbeskyttelse er meget afhængig af, at amterne får  

 udført den omhandlede kortlægning.
Der er derfor intet behov for  

 at fastsætte start og sluttidspunkt.
 For det sjette fremhæver foreningen, at det  

 af bemærkningerne fremgår, at gebyret også skal dække  

implementering af indsatsplaner.
Hertil skal det bemærkes, at det af  

 bemærkningerne under pkt. 3.1 fremgår, at: »Der skal endvidere  

 udarbejdes og implementeres indsatsplaner for alle indsatsområder,  

 efterhånden som disse detailkortlægges.
Implementeringen  

 forventes at være relativt ressourcekrævende, idet der skal  

 forhandles med de berørte grundejere, der skal foretages  

 høringer samt gennemføres sagsbehandling i forbindelse med  

 eventuelle indsigelser m.v.
Udgiften kan anslås til ca. 2  

 årsværk pr. amt eller ca. 16 mio. kr. om året.« Det er således alene den administrative  

 sagsbehandling, som er omfattet af denne udgiftspost, hvilket også  

 fremgår af forslaget til lovtekst og bemærkningerne i  

 øvrigt.
 Endelig skal det oplyses, at det af lovforslaget  

 fremgår, at amterne er pligtige til at udarbejde et  

 fyldestgørende regnskab for samtlige afholdte udgifter og  

 pålignede gebyrer.
