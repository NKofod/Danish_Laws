 Afskrivning på en bil blev for en tilflytter kun godkendt med den del  

 af den sædvanlig godkendte afskrivning, der svarede til den resterende del af  

 året.
 A klagede over, at de stedlige skattemyndigheder for indkomståret 1985  

 havde beskåret hans fradrag for biludgifter med 38.442 kr. fra 47.124 kr. til  

 8.682 kr.
 Det fremgik af sagen, at klageren som tilflytter var blevet skattepligtig  

 til Danmark fra og med oktober kvartal 1985, og at han for dette tidsrum  

 havde anslået - i mangel af kilometerregnskab - sin erhvervsmæssige bilkørsel  

 til 60% af den samlede kørsel.
 Klagen angik - uden beløbsmæssige indsigelser derudover - dels det  

 forhold, at de stedlige skattemyndigheder skønsmæssigt havde ansat den  

 fradragsberettigede del af bilomkostningerne til 40%, dels opgørelsen af  

 afskrivning på den i perioden anskaffede bil.
I sidstnævnte henseende havde de stedlige skattemyndigheder begrænset  

 afskrivningen til ca. 25% - svarende til et kvartal - af det efter sædvanlige  

 regler udfundne afskrivningsbeløb.
Man havde i den foreliggende  

 tilflytningssituation opfattet det som gældende praksis, at kun den del af  

 afskrivningen, der forholdsmæssigt svarede til skattepligtsperioden, ville  

 kunne tages i betragtning, således at fulde årlige saldoafskrivninger først  

 ville kunne foretages med fremtidig virkning.
 Klagerens revisor bestred, at der var hjemmel for denne periodetilpasning,  

 som ville udsætte en tilflytter for forskelsbehandling over for andre  

 skattepligtige, der anskaffede bil sidst på året.
Landsskatteretten fandt ikke i de tilvejebragte oplysninger grundlag for  

 at tilsidesætte de stedlige skattemyndigheders skøn over kørslens fordeling  

 på henholdsvis private og erhvervsmæssige øjemed.
Retten kunne endvidere  

 tiltræde, at begyndelses-saldoafskrivningen skulle begrænses som sket ved den  

 påklagede ansættelse.
Denne blev herefter stadfæstet.
