Formålet med registeret er at registrere oplysninger om danske registreringspligtige køretøjer og disses tilhørsforhold, at tjene som grundlag for politiets efterforskningsmæssige virksomhed, at tjene som grundlag for opkrævning af vægt- og udligningsafgift og kontrollere betaling heraf samt at tjene som grundlag for meddelelse af oplysninger til Centralregisteret for Parkeringsafgifter, Edb-registeret for Efterlyste Køretøjer, Indexregisteret, Den centrale Bil- og Personbog samt til de kommunale P-afgiftopkrævningsregistre.
Endvidere er formålet med registeret at kontrollere, at registreringspligtige køretøjer er lovpligtigt ansvarsforsikret, at afgive bestilling af nummerplader, at give oplysninger til Statens Bilinspektion til brug ved sagsbehandlingen og kontrollen i forbindelse med syn af køretøjer og ved tilsigelse af køretøjer til periodisk syn og kontrollen hermed samt give oplysninger til firmaer, der driver private parkeringsanlæg i forbindelse med inddrivelse af skyldige beløb for parkering.
Herudover er registerets formål at give meddelelse til Militærets Motorudskrivningstjeneste om ændringer ved køretøjer, der er udskrevet til brug for militæret, civilforsvaret m.v., at give meddelelse til Told- og Skattestyrelsen om motorkøretøjer, der registreres 1. gang ved anvendelse af toldcertifikat, at give meddelelse til ligningsbrug til Told- og Skattestyrelsen om registrering og afmelding af køretøjer, at give meddelelse til forsikringsselskaber om tilmelding og afmelding af køretøjer, at give oplysninger til Færdselsstyrelsen til brug ved sagsbehandlingen og kontrollen vedrørende lovgivningen om person- og godstransport, reglerne om køre- hviletid samt færdselslovgivningen, samt at give oplysninger til forsikringsselskaberne og SOS International A/S til brug ved sagsbehandlingen samt til Falcks Redningskorps A/S om ejerforhold på køretøjer, hvortil politiet har begæret transportassistance.
Derudover tjener registeret som grundlag for planlægning- og oplysningsvirksomhed og anvendes ved udskrivning af rekvisitioner til nummerpladeleverandører, samt at give meddelelse til Udenrigsministeriet om køretøjer, der er registreret på "diplomatnummerplader" (blå nummerplader).
Endelig har registeret til formål at give oplysninger til kommunale brandvæsener i forbindelse med redningsaktioner og oprydning ved miljøuheld samt at give oplysninger til auditørembederne i forbindelse med sagsbehandling.
Personkreds: Registeret indeholder oplysninger om de personer, der er registreret som ejere (brugere) af køretøjer.
 Ikrafttrædelsesdato: 27/01/1992. Erstatter tidligere forskrifter.
