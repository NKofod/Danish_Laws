Skriftlig fremsættelse (24. marts  

 1999) Miljø- og energiministeren (Svend Auken):
 Jeg tillader mig herved for Folketinget at  

 fremsætte:
Forslag til lov om ændring af lov om  

 ændring af lov om planlægning (Afvikling af de før den 21.  

 oktober 1998 etablerede ulovlige helårsbeboelser i boliger i  

 sommerhusområder) (Lovforslag nr.
L 204).
Efter den gældende planlovgivning er Danmark delt op  

 i byzoner, sommerhusområder og landzoner.
Denne opdeling har til  

 formål at sikre en planmæssig og økonomisk forsvarlig  

 udbygning af byerne samt en beskyttelse af landskabet i det åbne land.  

 Den bymæssige udvikling skal finde sted i byzonerne og derved skabe  

 grundlag for en hensigtsmæssig forsyning med offentlig og privat  

 service, tekniske forsyningsanlæg m.v.
Zoneopdelingen skal desuden  

 medvirke til at bevare de rekreative og landskabelige værdier.
 Sommerhusområderne er planlagt til rekreative og  

 fritidsmæssige formål.
I mere end et halvt århundrede har der været  

 regler nogenlunde som de nuværende for anvendelsen af de boliger, der  

 er beliggende i sommerhusområder.
Det har således altid ligget  

 fast, at sommerhuse ikke må anvendes til helårsbeboelse;  

 sommerhuse må kun benyttes i sommerhalvåret og i begrænset  

 omfang i vinterhalvåret.
 Ved at fastholde sommerhusområderne som rekreative  

 områder sikres det også, at der ikke opstår et  

 uhensigtsmæssigt pres for at udlægge nye sommerhusområder i  

 landskabeligt værdifulde områder, især ved de ubebyggede  

 kyststrækninger.
Ved lov nr. 1022 af 23. december 1998 blev  

 håndhævelsesreglerne i planlovens § 51 a indført.
Reglerne  

 trådte i kraft den 1. januar 1999 og er et supplement til de generelle,  

 fortsat gældende tilsynsregler i planlovens § 51.
Formålet med reglerne i planlovens § 51 a er at  

 effektivisere kommunernes håndhævelse af forbudet mod  

 helårsbeboelse i sommerhuse, således at der sættes en  

 effektiv stopper for nye ulovlige bosættelser i  

 sommerhusområderne.
Reglerne går i korte træk ud på,  

 at kommunerne skal påbyde enhver, som efter den 20. oktober 1998  

 etablerer ulovlig bopæl i et sommerhus, at fraflytte sommerhuset og  

 inden 14 dage dokumentere, at fraflytningen er sket.
Efterkommes  

 flyttepåbudet ikke rettidigt, skal kommunalbestyrelsen indgive  

 politianmeldelse og pålægge borgeren administrative  

 tvangsbøder.
 De hidtidige erfaringer med administrationen af de nye  

 håndhævelsesregler i planlovens § 51 a tyder på, at  

 reglerne virker efter hensigten, idet tilkomsten af nye ulovlige  

 helårsbeboelser i sommerhusområderne generelt er blevet  

 bremset.
 Nærværende lovforslag udgør, sammen med  

 lov nr. 1022 af 23. december 1998, regeringens samlede forslag til  

 løsning af problemet med ulovlig helårsbeboelse i  

 sommerhusområderne.
 Lov nr. 1022 af 23. december 1998 har som nævnt til  

 formål at sætte en effektiv stopper for de ulovlige  

 helårsbeboelser, der etableres efter den 20. oktober 1998.  

 Hovedformålet med dette lovforslag er at afvikle de ulovlige  

 helårsbeboelser, der er etableret før den 21. oktober  

 1998 og har været opretholdt uafbrudt siden.
 Regeringens forslag til en afviklingsordning er baseret  

 på to grundlæggende hensyn: på den ene side skal der sikres  

 en reel afvikling af helårsbeboelserne uden mulighed for, at  

 beboelserne udbygges i afviklingsperioden; på den anden side skal der  

 tages de fornødne menneskelige hensyn til de helårsbeboere, som  

 måske i en længere årrække har boet i deres sommerhus  

 uden reaktioner herpå fra kommunalbestyrelsen.
Med denne baggrund giver lovforslaget i en kortere periode  

 kommunalbestyrelsen mulighed for at dispensere fra forbudet mod  

 helårsbeboelse i forhold til personer, der har etableret ulovlig  

 bopæl i et sommerhus før den 21. oktober 1998 og har boet i  

 sommerhuset siden.
Efter den foreslåede ordning kan kommunalbestyrelsen  

 efter ansøgning meddele personlige, tidsbegrænsede  

 dispensationer til fortsat helårsbeboelse af indtil 5 års  

 varighed og - ligeledes efter ansøgning - forlænge meddelte  

 dispensationer til i alt 10 år.
Som hovedregel vil det ikke være lovligt at flytte  

 ind i en sommerhus-husstand, der er under afvikling.
Dog indeholder  

 lovforslaget en mulighed for "familie-genforeninger".
Både den gældende lovgivning og dette  

 lovforslag skal sikre, at de danske sommerhusområder forbliver de  

 rekreative områder, de er planlagt til at være.
Regeringen  

 foreslår derfor, at der etableres en  

 "lovovervågningsordning", der kan skabe et løbende,  

 samlet overblik over udviklingen med hensyn til helårsbeboelse i de  

 danske sommerhusområder - såvel lovlig som ulovlig.
Derved skabes  

 også grundlag for at vurdere, om lovgivningen virker efter hensigten.
 Den foreslåede  

 "lovovervågningsordning" forpligter kommunerne til  

 årligt at indsende oplysninger til miljø- og energiministeren om  

 administrationen m.v. af dels dette lovforslags regler om en  

 afviklingsordning, dels de gældende regler i planloven om anvendelse af  

 sommerhuse.
Der foreslås desuden en bestemmelse, der bemyndiger  

 og forpligter miljø- og energiministeren til at fastsætte  

 nærmere regler om kommunernes oplysningsforpligtelser.
Ministeren  

 forpligtes endvidere til at indsamle og bearbejde kommunernes oplysninger og  

 videregive vurderinger heraf til Folketinget.
 Idet jeg i øvrigt kan henvise til lovforslaget med  

 tilhørende bemærkninger, skal jeg anbefale Folketingets  

 velvillige behandling af forslaget.
