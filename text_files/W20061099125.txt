Ankestyrelsens principafgørelse P-11-06 om opsat folkepension - tilbagevirkende kraft - uvidenhed - nye regler Resume:
 Opsat folkepension kunne først tilkendes med virkning fra den 1. i måneden efter ansøgning var indgivet.
 Opsat folkepension kunne ikke gives med tilbagevirkende kraft under henvisning til ukendskab til reglen og manglende information om de nye reglers ikrafttræden.
 Love:
Lov om social pension - lovbekendtgørelse nr. 759 af 2. august 2005 - § 13, § 15a, stk. 1 og § 15b Sagsfremstilling:
 En folkepensionist fik bevilget folkepension fra den 1. marts 2002. I forbindelse med en telefonsamtale med kommunen om tilbagebetaling af for meget udbetalt grundbeløb af folkepension i maj 2005 fik folkepensionisten oplyst, at det siden 1. juli 2004 havde været muligt at anmode om at opsætte udbetalingen af folkepension.
 Han anmodede herefter om at opsætte udbetalingen af folkepension, og kommunen meddelte ham, at pensionsudbetalingen blev opsat med virkning fra den 1. juni 2005.
 Da han ikke havde modtaget oplysninger om muligheden for opsat pension pr. 1. juli 2004, og da han var erhvervsaktiv og inden for målgruppen for bestemmelserne om opsat pension, søgte han om dispensation.
 Kommunen traf afgørelse om, at han havde ret til opsat pension med virkning fra den 1. juni 2005.
 Det sociale nævn tiltrådte kommunens afgørelse.
 Nævnet begrundede afgørelsen med, at kommunen ikke sås at have forsømt en forpligtelse til at vejlede ham om reglerne til opsat pension, og at hans ukendskab til lovgivningen ikke kunne føre til, at han blev stillet som om, anmodningen var indgivet i forbindelse med reglernes ikrafttræden.
 Han klagede over nævnets afgørelse.
 I klagen til Ankestyrelsen anførte han, at hverken han selv, hans advokat, revisor eller andre, han havde mødt (udover sagsbehandleren på kommunens socialkontor) var vidende om lovændringen, at yderst få mennesker, ifølge et dagblads økonomisider, havde udnyttet retten til opsat udbetaling af folkepension (ifølge ham kunne manglende information være en nærliggende årsag), at han, der var i centrum for målgruppen for lovændringen, ingen information havde modtaget, og at den manglende information var forargelig ikke mindst, når det drejede sig om lovgivning, der som sigte havde, at påvirke befolkningens adfærd.
 Sagen blev behandlet i principielt møde med henblik på afklaring af praksis for ret til opsat folkepension, og om betydningen af, at borgeren havde søgt om at få opsat pensionsudbetalingen med tilbagevirkende kraft på grund af ukendskab til reglerne, som trådte i kraft den 1. juli 2004.
 Afgørelse:
 Ankestyrelsen traf afgørelse om, at udbetaling af folkepensionen ikke kunne opsættes med virkning fra den 1. juli 2004. Den kunne først opsættes med virkning fra den 1. juni 2005.
 Som begrundelse for afgørelsen anførte Ankestyrelsen, at det fremgår af lov om social pension § 15b, stk. 1 og 2, at der skal indgives en anmodning om at opsætte pensionen, og at anmodningen har virkning fra den 1. i måneden efter anmodningens indgivelse.
 Ankestyrelsen lagde vægt på, at anmodningen om at få opsat udbetalingen af pensionen blev modtaget i kommunen den 23. maj 2005.
 Det fremgår af lovens § 13, at kommunen skal orientere kommende pensionister om muligheden for at opsætte pensionen, hvorimod der ingen generel vejledningsforpligtelse var overfor aktuelle pensionister.
 Bestemmelsen om opsat pension og kommunens pligt til at orientere kommende pensionister om muligheden trådte i kraft den 1. juli 2004.
 Ankestyrelsen lagde vægt på, at kommunen således ikke havde forsømt sin vejledningsforpligtelse over for pensionisten, der allerede var folkepensionist, da bestemmelserne trådte i kraft.
 Ankestyrelsen bemærkede, at det, at det ville have været god service og fremmende for anvendelsen af reglen, at kommunen havde orienteret om regelændringen, ikke medførte, at manglende orientering gav en ret, som han ellers ikke ville have haft.
 Pensionistens manglende viden om lovgivningen kunne derfor ikke begrunde, at han skulle stilles, som om han havde indgivet ansøgning i forbindelse med bestemmelsernes ikrafttræden.
 Ankestyrelsen kom således til samme resultat som det sociale nævn.
