 I henhold til § 8 og § 8a i lov om handelshøjskoler og  

 handelshøjskoleafdelinger, jf. lovbekendtgørelse nr. 78 af 15. februar 1988,  

 fastsættes:
§ 1.  Den erhvervsøkonomiske kandidatuddannelse ved  

 Handelshøjskole Syd har til formål at udbygge den studerendes indsigt i et  

 erhvervsøkonomisk fagområde og i tilgrænsende discipliner på grundlag af den  

 almene erhvervsøkonomiske uddannelse.
Formålet opnås gennem studier ved  

 handelshøjskolen og ved en udenlandsk videregående uddannelsesinstitution.
 § 2.  Den erhvervsøkonomiske kandidatuddannelse er  

 normeret til 2 år.
Stk. 2.  Uddannelsen skal være afsluttet senest 5 år  

 efter, at den studerende er begyndt på uddannelsen.
Handelshøjskolen kan i  

 særlige tilfælde dispensere herfra.
 § 3.  Adgang til uddannelsen er betinget af bestået  

 almen erhvervsøkonomisk eksamen, HA.
 Stk. 2.  Handelshøjskolen kan ved særlig tilladelse give  

 adgang til uddannelsen for ansøgere, der ikke opfylder betingelsen i stk. 1,  

 men som skønnes at have erhvervet tilsvarende forudsætninger gennem anden  

 uddannelse.
§ 4.  Forsøgsuddannelsen omfatter gennemførelse af et  

 ophold af et semesters varighed ved en videregående uddannelsesinstitution i  

 udlandet efter handelshøjskolens nærmere anvisning.
Udlandsopholdet er en  

 obligatorisk og integreret del af uddannelsen.
 § 5.  Ved bedømmelser gives karakterer efter de fælles  

 bestemmelser om karaktergivningen ved de højere uddannelsesinstitutioner.
 § 6.  Ved mindst 2/3 af bedømmelserne medvirker  

 censorer, der er beskikket af Undervisningsministeriet, Direktoratet for de  

 Videregående Uddannelser.
§ 7.  Handelshøjskolen fastsætter inden for  

 bekendtgørelsens rammer nærmere regler om uddannelsen i en studieordning,  

 herunder om studieaktiviteters og prøvers rækkefølge.
Studieordningen sendes  

 til Direktoratet for de Videregående Uddannelser til orientering.
 § 8.  Den, der har gennemført den erhvervsøkonomiske  

 kandidatuddannelse, har ret til at betegne sig candidatus/candidata  

 mercaturae (cand.merc.).
 § 9.  Direktoratet kan efter indstilling fra højskolen  

 dispensere fra bekendtgørelsens bestemmelser, når det findes begrundet i  

 usædvanlige forhold.
§ 10.  Klager over handelshøjskolens afgørelser efter  

 denne bekendtgørelse indgives til handelshøjskolen.
Hvis en klage ikke tages  

 til følge, og klageren fastholder klagen, videresender handelshøjskolen  

 klagen - bilagt en udtalelse - til direktoratet.
 Stk. 2.  Fristen for indgivelse af klage er 4 uger fra  

 den dag, afgørelsen er meddelt den pågældende.
 § 11.  Direktoratets afgørelser efter denne  

 bekendtgørelse kan ikke indbringes for højere administrativ myndighed.
 § 12.  Forsøgsuddannelsen evalueres på grundlag af en  

 rapport, som handelshøjskolen afgiver i august 1992.
 § 13.  Bekendtgørelsen træder i kraft den 1. september  

 1988.
