Bekendtgørelse om dokumentation af  

 udgifter til sagkyndig bistand m.v. ved godtgørelse efter  

 skattestyrelseslovens kapitel 3 A I medfør af skattestyrelseslovens § 33 E, jf.  

 lovbekendtgørelse nr. 531 af 25. juni 1999, som ændret ved  

 § 16 i lov nr. 958 af 20. december 1999 og § 1 i lov nr. 464 af 31.  

 maj 2000, fastsættes:
§ 1. For at opnå godtgørelse af  

 udgifter til sagkyndig bistand skal bistanden være ydet af advokat,  

 statsautoriseret eller registreret revisor, en konsulent i  

 driftsøkonomi, jf. § 1 i lov om tilskud til jordbrugets  

 konsulentvirksomhed, et medlem af Foreningen af Danske Revisorer eller af en  

 person, der kan ligestilles hermed.
For så vidt angår den sidste  

 gruppe skal den pågældende sagkyndige kunne dokumentere personlig  

 uddannelse og praktisk erfaring i behandlingen af skatte- eller  

 afgiftssager.
 Stk. 2. En sagkyndig erklæring, hvortil udgifterne er  

 godtgørelsesberettigede efter skattestyrelseslovens § 33 C,  

 stk. 1, nr. 4, kan indhentes fra en person, der ikke tilhører den  

 kreds af sagkyndige, der er nævnt i stk. 1.
§ 2. Med ansøgningen om  

 omkostningsgodtgørelse skal følge dokumentation for udgifternes  

 afholdelse for hver instans, d.v.s. kopi af de regninger, som der  

 søges omkostningsgodtgørelse for for hver instans, samt  

 dokumentation for, at beløbet er betalt.
Såfremt beløbet  

 er betalt af en anden, end den som udgifterne er afholdt for, skal  

 dokumentation for, at betaling har kunnet ske på dennes vegne,  

 fremlægges.
 Stk. 2. Hvis en dom, kendelse eller afgørelse er afsagt  

 eller truffet i sagen, skal kopi heraf være vedlagt den  

 ansøgning, som er nævnt i § 4.Ved acontoudbetalinger  

 vedlægges kopi af stævning, klageskrivelse, anmodning om  

 genoptagelse, jf. skattestyrelseslovens § 33 D, stk. 1, nr. 3,  

 eller af myndighedernes underretning til skatteyderen m.v. i de  

 tilfælde, der er nævnt i skattestyrelseslovens § 33 A,  

 stk. 2, 1., 2. og 3. led og § 33 D, stk. 1, nr. 5.
Stk. 3. Det er en betingelse for at opnå  

 omkostningsgodtgørelse, at betalingen er foretaget på grundlag  

 af en sædvanlig fakturering, som er stilet til ansøgeren.  

 Regningen skal af den sagkyndige være delt op med hensyn til  

 størrelsen af honoraret for arbejdet ved hver instans.
Det er ikke et  

 krav, at regningen alene vedrører godtgørelsesberettigede  

 udgifter, når blot de godtgørelsesberettigede udgifter klart kan  

 udskilles.
Den sagkyndige attesterer rigtigheden af disse oplysninger ved sin  

 underskrift på ansøgningen, jf. § 4, stk. 1.
 Stk. 4. Fører ansøgeren selv sagen, kan der  

 opnås omkostningsgodtgørelse for de udgifter, der er nævnt  

 i skattestyrelseslovens § 33 B, stk. 1, nr. 2-6, ved  

 fremlæggelse af behørig dokumentation for disse udgifters  

 afholdelse ved hver instans, jf. stk. 1 og 2. Ansøgeren vil ikke  

 kunne få godtgjort omkostninger, der svarer til den  

 pågældendes tidsforbrug, f.eks. udmålt som tabt  

 arbejdsfortjeneste.
§ 3. Såfremt der i skatte- eller  

 afgiftssagen tillige indgår spørgsmål, der ikke er  

 omfattet af ordningen om omkostningsgodtgørelse, skal der foretages en  

 opdeling af de afholdte udgifter.
Arbejdets omfang, tidsforbruget og  

 eventuelt partens økonomiske interesse vedrørende sagens  

 forskellige spørgsmål vil kunne danne udgangspunkt for  

 udskillelse af de godtgørelsesberettigede udgifter.
 Stk. 2. Myndigheden kan til brug for denne vurdering anmode  

 ansøgeren om yderligere oplysninger.
 § 4. Til brug for ansøgningen om  

 omkostningsgodtgørelse skal den godtgørelsesberettigede udfylde  

 en af Told- og Skattestyrelsen udarbejdet blanket, som skal være  

 underskrevet af ansøgeren og attesteret af en eventuel sagkyndig, jf.  

 § 2, stk. 3.
Stk. 2. Ansøgningsblanketten kan rekvireres hos told-  

 og skatteregionen og ligger på internetadressen »www.erhverv.toldskat.dk/blanketter/02008.pdf«.
Blanketten skal i underskrevet stand indsendes til  

 told- og skatteregionen i det område, hvor den  

 godtgørelsesberettigede bor på ansøgningstidspunktet.
For  

 godtgørelsesberettigede i København eller på  

 Frederiksberg dog vedkommende kommunale skattemyndighed.
Hvis  

 ansøgeren er fraflyttet til udlandet, skal ansøgning indsendes  

 til den region, hvor den pågældende havde bopæl indtil  

 fraflytningen.
 Stk. 3. Hvis en anden er blevet bemyndiget til at modtage  

 omkostningsgodtgørelsen, skal ansøgeren fremlægge  

 dokumentation herfor.
 § 5. Oplysningerne til brug for opgørelse  

 af omkostningsgodtgørelsen efter skattestyrelseslovens kapitel 3 A  

 gives under strafansvar efter skattestyrelseslovens § 33 G.
 § 6. Bekendtgørelsen træder i kraft den 15. juli  

 2000.
