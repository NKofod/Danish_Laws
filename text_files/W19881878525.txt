På en ejendom, erhvervet i 1968, var i 1977 i forbindelse med en  

 forpagtningskontrakt indrømmet en vederlagsfri køberet.
Efter  

 forpagtningskontraktens bortfald i 1982 på grund af misligholdelse, blev en  

 ny køberet til anden side mod vederlag indrømmet i 1983.
 Avancen herved blev ikke beskattet, idet den vederlagsfri køberet i  

 1977 ikke blev anset for at afbryde klagerens ejertid.
 Mekaniker A klagede for indkomståret 1983 over, at de stedlige  

 skattemyndigheder havde anset ham for særlig indkomstskattepligtig af  

 vederlag for afståelse af en køberet på 1.579.000 kr. med fradrag af  

 kursnedslag på gældsbrev på 50% heraf eller 789.500 kr.
Klagerens revisor forklarede, at klageren og hans broder i 1968 i  

 fællesskab havde købt en landbrugsejendom med et areal på ca. 25 tønder land.  

 Ved forpagtningskontrakt i januar 1978 havde klageren bortforpagtet sin part  

 af ejendommen til entreprenør B.
Forpagtningen skulle tage sin begyndelse den  

 1. december 1977 og vedvare indtil den 1. december 1987, til hvilket  

 tidspunkt forpagtningen skulle ophøre uden særskilt varsel.
Ifølge  

 forpagtningskontraktens punkt 11 havde forpagteren fra den dato, ejendommen  

 blev overført til byzone, ret til at købe ejendommen.
Der var ikke fastsat  

 noget vederlag for køberetten, men alene for forpagtningsafgiften.  

 Forpagtningsforholdet var ophørt i 1982 på grund af misligholdelse.
I 1983  

 havde klageren herefter givet selskabet C S.A., Luxemburg, køberet til  

 arealet mod et vederlag på 1.579.000 kr.
 Klageren gjorde gældende, at ejendommen var erhvervet i 1968, og den  

 køberet, der var meddelt B, var der ikke givet vederlag for, hvorfor den nye  

 afståelse af køberetten måtte være skattefri.
 De stedlige skattemyndigheder havde lagt til grund, at køberetten var  

 givet til B i 1977 og generhvervet af klageren i 1982. Når klageren derefter  

 afhændede til tredjemand i 1983 og således mindre end 3 år efter køberettens  

 generhvervelse, var afståelsesbeløbet skattepligtigt i henhold til lov om  

 særlig indkomstskat.
Efter det oplyste fandt Landsskatteretten, at den vederlagsfrie  

 indrømmelse af køberetten i 1977 ikke afbrød klagerens ejertid over  

 ejendommen på ca. 15 år.
Den påklagede ansættelse blev herefter nedsat til 0.
 LV 1987, H 1.2.1.
 (* 1) Offentliggjort i Skat 1989, nr. 1, side 80.
