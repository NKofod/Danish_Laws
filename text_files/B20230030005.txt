Bekendtgørelse om erhvervsuddannelsen til dyrepasser I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 956 af 21. juni 2022, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 537 af 2. maj 2022, og efter bestemmelse fra, samråd med og inddragelse af Jordbrugets Uddannelser, fastsættes efter bemyndigelse i henhold til § 1, nr. 12 og 13, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til dyrepasser har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Pasning og pleje af dyr i zoologiske anlæg.
 2) Pasning og pleje af dyr i forsøgsdyrsstalde.
 3) Pasning og pleje samt salg af dyr i dyrehandler.
 4) Pasning, håndtering og træning af heste i salgs- og træningsstalde, stutterier samt rideskoler og rideklubber.
 5) Almene, sociale og personlige kompetencer.
 Stk. 2. Eleven eller lærlingen skal nå de uddannelsesmål, som er fastsat for det speciale, jf. stk. 3, som eleven eller lærlingen har valgt.
 Stk. 3. Uddannelsen afsluttes med et af følgende specialer, niveau 4 i den danske kvalifikationsramme for livslang læring:
 1) Dyr i zoologiske anlæg.
 2) Forsøgsdyr.
 3) Dyrehandel.
 4) Hestemanager.
 Stk. 4. Uddannelsen kan i de i stk. 3, nr. 1, 2 og 4, nævnte specialer gennemføres som eux-forløb.
Varighed § 2. Uddannelsen varer fra 3 år og 2 måneder til 4 år og 6 måneder, jf. dog stk. 3. Uddannelsens varighed er inklusive grundforløbets 1. og 2. del, på hver 20 uger, og hovedforløbet.
For elever og lærlinge, der har gennemført en gymnasial uddannelse og opfylder betingelserne i § 3, stk. 3, nr. 1, og § 3, stk. 4, nr. 1, varer grundforløbets 2. del 10 uger.
Stk. 2. For elever og lærlinge, der skal gennemføre uddannelsen som erhvervsuddannelse for unge, varer uddannelsens specialer dyr i zoologiske anlæg og forsøgsdyr mindst 2 år og 11 måneder og højst 3 år og 5 måneder, hvoraf skoleundervisningen udgør 32 uger.
Uddannelsens speciale dyrehandel varer mindst 2 år og 2 måneder og højst 2 år og 7 måneder, hvoraf skoleundervisningen udgør 26 uger.
Uddannelsens speciale hestemanager varer mindst 3 år og 3 måneder og højst 3 år og 6 måneder, hvoraf skoleundervisningen i hovedforløbet udgør 32 uger.
Skoleundervisningen fordeles for alle specialer på to til fire skoleperioder.
Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb), er varigheden for uddannelsens specialer dyr i zoologiske anlæg henholdsvist forsøgsdyr på mindst 2 år og 10 måneder og højst 3 år og 4 måneder, hvoraf skoleundervisningen i hovedforløbet udgør 28 uger.
Varigheden for uddannelsens speciale dyrehandel er på mindst 2 år og 1 måned og højst 2 år og 6 måneder, hvoraf skoleundervisningen i hovedforløbet udgør 23 uger.
Varigheden for uddannelsens speciale hestemanager er på mindst 3 år og 2 måneder og højst 3 år og 5 måneder, hvoraf skoleundervisningen udgør 28 uger.
 Stk. 4. Den i stk. 3 nævnte samlede skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever og lærlinge i eux-forløb mindst 3 år og højst 3 år og 3 måneder, hvoraf skoleundervisningen udgør 62 uger fordelt på mindst tre skoleperioder.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
To af oplæringsperioderne og to af skoleperioderne kan placeres i forlængelse af hinanden.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan deltage i daglig pasning og fodring af forskellige typer dyrehold, og har kendskab til fodermidler og fodringsmetoder.
 2) Eleven eller lærlingen kan foretage daglig grundlæggende pasning af dyr og inddrage viden om forskellige dyrearters anatomi, fysiologi, kendetegn og pasningskrav.
 3) Eleven eller lærlingen kan udvise opmærksomhed på dyrs adfærd, velfærd, sundhed og reproduktionsforhold, herunder genkende de almindeligste sygdomstegn hos dyr samt observere sygdomstegn i dyreholdet og reagere på åbenlyse afvigelser fra dyrs normaladfærd.
 4) Eleven eller lærlingen kan anvende og betjene almindelige maskiner, redskaber og tekniske installationer ved dyrehold samt deltage i vedligehold og reagere på åbenlyse fejl og sikkerhedsmæssige afvigelser.
 5) Eleven eller lærlingen kan i forbindelse med arbejdsopgaver ved dyrehold anvende viden om foderafgrøders vækstforløb, næringsstoffers indvirkning på dyr og planter, naturens kredsløb, vækstbetingelser og økologi.
 6) Eleven eller lærlingen kan anvende matematiske metoder til beregninger ved dyrehold.
 7) Eleven eller lærlingen kan forholde sig til forskellige virksomhedskulturer inden for dyrehold.
 8) Eleven eller lærlingen kan udføre de praktiske arbejdsopgaver ved dyrehold på en arbejdsmiljømæssig forsvarlig måde og kan forstå grundlæggende arbejdsmetoder i forhold til parametre som miljø, sikkerhed og kvalitet.
 9) Eleven eller lærlingen kan anvende og forstå almindeligt forekommende faglige udtryk og begreber samt søge og anvende relevante informationer, procedurebeskrivelser eller vejledninger.
 10) Eleven eller lærlingen kan udføre en enkel overskuelig arbejdsproces samt vælge, begrunde og praktisk anvende de grundlæggende faglige arbejdsmetoder, der er mest hensigtsmæssige i en given situation.
 11) Eleven eller lærlingen kan samarbejde med andre om løsning af enkle arbejdsopgaver og kan deltage aktivt i egne oplæringsprocesser.
 12) Eleven eller lærlingen kan formidle om egne arbejdsprocesser, vælge kommunikationsformer, der er afpasset modtageren, og forstå betydningen af personlig fremtræden.
 13) Eleven eller lærlingen kan fungere hensigtsmæssigt i skiftende arbejdssituationer med demonstration af interesse, fleksibilitet, forståelse og ansvarlighed i forhold til det praktiske arbejde.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Biologi på F-niveau, bestået.
 2) Naturfag på F-niveau, bestået.
 Stk. 4. Eleven eller lærlingen skal have opnået følgende certifikater eller lignende:
 1) Kørekort, mindst til traktor.
 2) Kompetencer svarende til "Førstehjælp på erhvervsuddannelserne, inkl. færdselsrelateret førstehjælp" efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 4) Arbejdsmiljø og sikkerhed ved svejsning og termisk skæring samt slibning i tilknytning hertil, jf. gældende regler om foranstaltninger til forebyggelse af kræftrisikoen ved arbejde med stoffer og materialer.
 5) Håndtering af medicin og indgivelse af lægemidler til produktionsdyr, jf. gældende regler om dyreejers anvendelse af lægemidler.
 6) Hygiejnekursus for personer, der håndterer svin, jf. gældende regler for obligatorisk hygiejnekursus for personer, der håndterer svin.
 Stk. 5. For at kunne blive optaget til skoleundervisningen i eux-hovedforløbet skal eleven eller lærlingen ud over kravene i stk. 2-7 have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Kemi på C-niveau.
 6) Biologi på C -niveau.
 Stk. 6. For elever og lærlinge i eux-forløb træder fagene i stk. 5, nr. 4 og 5, i stedet for det i stk. 3, nr. 2, nævnte fag.
 Stk. 7. For elever og lærlinge, der opnår de i stk. 5 nævnte kompetencer i et grundforløb, skal fagene nævnt i stk. 5, nr. 1-3, være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i stk. 5, nr. 4-6, være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 8. Er der i stk. 3 fastsat karakterkrav for et eller flere fag, dog ikke naturfag, gælder disse krav tilsvarende for eux-elever på det niveau af grundfaget, som eleven eller lærlingen skal have for at kunne påbegynde skoleundervisningen i hovedforløbet, jf. stk. 5, uanset en eventuel forskel mellem de pågældende niveauer.
Kompetencer m.v. i hovedforløbet § 4. Hovedforløbet har følgende kompetencemål:
 1) Lærlingen kan foretage daglig håndtering, flytning, pasning og pleje af dyr i fangenskab under hensyntagen til de inden for området gældende etiske aspekter.
 2) Lærlingen kan rengøre og desinficere forskellige staldsystemer og dyreanlæg på baggrund af viden om sygdoms- og smitteforebyggelse.
 3) Lærlingen kan anvende viden om det enkelte dyrs foderbehov og foderkvalitet under den daglige fodring.
 4) Lærlingen kan observere dyrs adfærd, velfærd og sundhed.
 5) Lærlingen kan genkende de almindeligste sygdomstegn hos dyr.
 6) Lærlingen kan inddrage viden om zoologi og udvalgte dyrs anatomi og fysiologi i det daglige arbejde med dyr.
 7) Lærlingen kan medvirke ved vedligeholdelse af staldsystemer og dyreanlæg samt betjene og vedligeholde relevante maskiner og tekniske installationer.
 8) Lærlingen kan anvende viden om virksomhedens formål og organisatoriske principper og inddrage kreative og innovative løsninger i relation til virksomheds- og produktudvikling.
 9) Lærlingen kan fungere i samarbejds- og kommunikationssituationer samt reflektere over og diskutere arbejdsprocesser i det praktiske arbejde med hold af dyr.
 10) Lærlingen kan udføre det praktiske arbejde inden for dyrepasserområdet på en arbejdsmiljømæssig forsvarlig måde.
 11) Lærlingen kan anvende viden om forskellige kommunikationsmetoder i forskellige formidlingssituationer inden for dyrepasserområdet.
 12) Lærlingen kan kommunikere på engelsk i erhvervsfaglige sammenhænge inden for dyrepasserområdet.
 13) Lærlingen kan vurdere kvaliteten i det praktiske arbejde og analysere og løse faglige problemer selvstændigt eller som del af et team samt vurdere og forstå idéer og synspunkter i relation til det praktiske arbejde med hold af dyr.
 14) Lærlingen kan vurdere og registrere informationer vedrørende dyrs velfærd og adfærd samt medvirke ved adfærdsberigelse af dyr.
 15) Lærlingen kan anvende digitale teknologier og værktøjer samt løse opgaver med et digitalt perspektiv.
 16) Lærlingen kan reflektere over egne lærings- og motivationsmæssige styrker og svagheder som grundlag for livslang læring og faglig udvikling.
 17) Lærlingen kan forestå daglig håndtering og pasning af dyr i zoologiske anlæg samt udføre normalt forekommende arbejdsopgaver ved avl og reproduktion.
 18) Lærlingen kan udføre daglig fodring og udarbejde foderplaner på baggrund af viden om foderkvalitet og det enkelte dyrs foderbehov og naturlige fodervaner.
 19) Lærlingen kan medvirke ved pasning og medicinering af syge dyr på baggrund af viden om sygdom og sundhed hos dyr i zoologiske anlæg.
 20) Lærlingen kan medvirke ved indretning og vedligeholdelse af dyreanlæg samt foretage betjening og vedligeholdelse af almindeligt forekommende tekniske installationer og hjælpemidler.
 21) Lærlingen kan anvende relevante skriftlige og mundtlige kommunikationsmetoder til publikumsservice og daglig formidling om dyr i zoologiske anlæg og zoologiske anlægsarbejde.
 22) Lærlingen kan inddrage viden om lovgivning i arbejdet med hold af dyr i zoologisk anlæg samt forhold ved import og eksport.
 23) Lærlingen kan foretage registreringer, observationer og identifikation til internationale registreringer.
 24) Lærlingen kan udføre daglig pasning og fodring af forsøgsdyr samt observere og registrere informationer om sundhed og staldmiljø i henhold til gældende lovgivning for forsøgsdyr.
 25) Lærlingen kan vedligeholde inventar og bure i forsøgsdyrstalde samt betjene og vedligeholde almindeligt forekommende tekniske installationer og hjælpemidler.
 26) Lærlingen kan anvende relevante operationsteknikker samt udføre relevante operations-, laboratorium- og injektionsteknikker ved dyreforsøg.
 27) Lærlingen kan foretage velfærds- og sygdomsovervågninger samt medvirke ved videnskabelige dyreforsøg i henhold til gældende lovgivning for forsøgsdyr samt etiske aspekter ved dyreforsøg.
 28) Lærlingen kan foretage medicinering og smertebehandling af syge dyr og forsøgsdyr efter vejledninger og på baggrund af viden om forsøgsdyrs sundhed og sygdomme.
 29) Lærlingen kan opsætte avl af forsøgsdyr og udføre alle praktiske elementer indenfor bioteknologi, genetisk kontrol og avl samt genetisk modificerede forsøgsdyr.
 30) Lærlingen kan anvende populationsgenetiske betragtninger ved arbejdet med avl af forsøgsdyr.
 31) Lærlingen kan anvende almindelige medicinske fagudtryk ved hold af forsøgsdyr.
 32) Lærlingen kan anvende relevante metoder til mærkning af forsøgsdyr.
 33) Lærlingen kan udføre daglig pasning og fodring af dyr i dyrehandler på baggrund af viden om de enkelte dyregrupper samt lovgivning omkring hold af dyr til salg.
 34) Lærlingen kan indrette og vedligeholde bure, akvarier, terrarier og andet inventar i dyrehandler.
 35) Lærlingen kan genkende normale sygdomstegn hos dyr i dyrehandel og forestå behandling og pasning af syge dyr.
 36) Lærlingen kan rådgive kunder om korrekt pasning og pleje af dyr i dyrehandel efter gældende lovgivning.
 37) Lærlingen kan arbejde med indkøb og salg af dyr og tilhørende varegrupper til dyrehandel, herunder inddrage viden om karantæneregler for dyr m.v.
 38) Lærlingen kan inddrage kreative og innovative løsninger ved eksponering af varer i dyrehandel.
 39) Lærlingen kan udføre daglig pasning af heste med udgangspunkt i viden om praktisk hestehold, håndtering og sikkerhed.
 40) Lærlingen kan observere almindelige sygdomme hos heste og deltage i forebyggelse og behandling af almindeligt forekommende sygdomme hos heste.
 41) Lærlingen kan udføre daglig fodring af heste og udarbejde foderplaner på baggrund af viden om foderkvalitet og det enkelte dyrs foderbehov.
 42) Lærlingen kan anvende viden om hestes adfærd, velfærd og sundhed i forbindelse med pasning og træning af heste.
 43) Lærlingen kan inddrage viden om hestes anatomi og fysiologi i det daglige arbejde med pasning og træning af heste.
 44) Lærlingen kan medvirke ved indretning og vedligeholdelse af stalde, folde, ridebaner og tilsvarende arealer relateret til hestehold samt betjene og vedligeholde almindeligt teknisk staldudstyr og andre relevante maskiner og tekniske installationer.
 45) Lærlingen kan anvende viden om virksomhedens formål og organisatoriske principper og inddrage kreative og innovative løsninger i relation til virksomheds- og produktudvikling.
 46) Lærlingen kan fungere i forskellige samarbejds- og kommunikationssituationer samt reflektere over og diskutere arbejdsprocesser i det praktiske arbejde med hold af heste.
 47) Lærlingen kan identificere årsager til problemer i arbejdsmiljøet og forebygge arbejdsbetingede lidelser i det praktiske arbejde inden for hold af heste.
 48) Lærlingen kan anvende og forstå almindelige fagbegreber på engelsk i almindelige arbejdssituationer inden for hestebranchen.
 49) Lærlingen kan anvende digitale teknologier og værktøjer samt løse opgaver med et digitalt perspektiv.
 50) Lærlingen kan vurdere kvaliteten i det praktiske arbejde og analysere og løse faglige problemer selvstændigt eller som del af et team samt vurdere og forstå idéer og synspunkter i relation til det praktiske arbejde med hold af heste.
 51) Lærlingen kan reflektere over egne lærings- og motivationsmæssige styrker og svagheder som grundlag for livslang læring og faglig udvikling.
 52) Lærlingen kan deltage i normalt forekommende arbejdsopgaver ved avl, reproduktion og avlsplanlægning.
 53) Lærlingen kan inddrage viden om økonomi, lovgivning, internationale retningslinjer og forsikringsforhold ved hold af samt transport og handel med heste.
 54) Lærlingen kan anvende og omsætte rideteori til praktisk ridning i forbindelse med hestens grunduddannelse samt identificere grundlæggende ridetekniske fejl.
 55) Lærlingen kan anvende viden om kommunikation og formidling i vejledning af ryttere i grundlæggende håndtering og ridning af heste samt identificere typiske rytterfejl.
 56) Lærlingen kan foretage elementer af tilridning af heste samt longering og mønstring på baggrund af viden om den unge hests naturlige adfærd, udvikling og grunduddannelse.
 Stk. 2. Kompetencemålene for hovedforløbet gælder som følger:
 1) For specialet dyr i zoologiske anlæg gælder målene i stk. 1, nr. 1-23.
 2) For specialet forsøgsdyr gælder målene i stk. 1, nr. 1-16, og nr. 24-32.
 3) For specialet dyrehandel gælder målene i stk. 1, nr. 1-16, og nr. 33-38.
 4) For specialet hestemanager gælder målene i stk. 1, nr. 39-56.
 Stk. 3. I eux-forløb skal følgende fag m.v. gennemføres ud over de i stk. 2 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til teknisk studentereksamen, dog med undervisningstiden 135 timer svarende til 5,4 uger.
 4) Biologi på B-niveau, jf. læreplanen udviklet til brug for tekniske eux-forløb, dog med undervisningstiden 80 timer svarende til 3,2 uger.
 5) Kemi på B-niveau fra uddannelsen til teknisk studentereksamen, dog med undervisningstiden 80 timer svarende til 3,2 uger.
 6) Fysik på C-niveau fra uddannelsen til almen studentereksamen eller jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 7) Erhvervsøkonomi på C-niveau fra valgfagene for de gymnasiale uddannelser eller virksomhedsøkonomi på C-niveau, jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et fag på C-niveau med undervisningstiden 75 timer svarende til 3 uger, og et løft af niveau i et fag med undervisningstiden 125 timer svarende til 5 uger.
 Stk. 4. Skolen skal mindst give lærlingen mulighed for at kunne vælge følgende:
 1) Matematik på A-niveau.
 2) Fysik på B-niveau.
Stk. 5. Fordybelsestiden fordeles af skolen med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Dele af fordybelsestiden kan afvikles i forbindelse med fag i grundforløbet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen.
Prøven er en teoretisk prøve med udgangspunkt i en projektopgave.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Stk. 2. Skolen fastsætter de nærmere rammer for projektopgaven, som påbegyndes i den sidste uge i næstsidste skoleperiode.
Inden for disse rammer vælger lærlingen det faglige fokus, der skal danne grundlag for projektarbejdet.
Projektarbejdet fortsætter i den sidste skoleperiode, og lærlingen udarbejder tilhørende projektopgave inden for specialet.
Projektopgavens faglige indhold skal have en passende bredde i forhold til specialets kompetencemål.
Den afsluttende prøve består af en mundtlig prøve, der i alt varer 30 minutter inklusiv votering.
Lærlingens præstation bedømmes med en karakter, hvor projektopgaven vægter en tredjedel, og den mundtlige præstation vægter to tredjedele.
 Stk. 3. Grundelementer for prøven er følgende:
 1) Mål og krav, hvorefter lærlingen skal demonstrere opnåede kompetencer inden for sit speciale på et fagligt niveau svarende til uddannelsens kompetencemål.
 2) Eksaminationsgrundlag, som består af projektopgaven og mundtlige spørgsmål inden for uddannelsens øvrige kompetencemål relateret til projektopgaven.
 3) Bedømmelsesgrundlaget, som udgør lærlingens individuelle og samlede præstation i udførelse af projektopgaven og den mundtlige eksamination.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastlægger nærmere bedømmelseskriterier.
De lokalt fastsatte bedømmelseskriterier skal fremgå af skolens undervisningsplan.
Lærlingens præstation bedømmes inden for følgende generelle kriterier:
 a) Lærlingens evne til at inddrage relevante praksiserfaringer.
 b) Lærlingens evne til at inddrage relevante teoretiske forklaringer og viden.
 c) Lærlingens evne til at argumentere fagligt.
 d) Lærlingens evne til at reflektere over faglig praksis.
Stk. 4. For at der kan udstedes skolebevis, skal lærlingen have opnået et gennemsnit på mindst 02 af alle fag i hovedforløbet.
Eventuelle fag, der ikke gives karakter, skal være gennemført efter regler om faget.
Den afsluttende prøve skal være bestået.
Stk. 5. Ved uddannelsens afslutning udsteder skolen et uddannelsesbevis til lærlingen som dokumentation for, at lærlingen har opnået kompetence inden for uddannelsen.
På uddannelsesbeviset anføres karakter for prøven.
 § 7. Afsluttende standpunktskarakterer og prøver i fag på gymnasialt niveau indgår i eux-bevis efter reglerne herom i lov om erhvervsfaglig studentereksamen i forbindelse med erhvervsuddannelse (eux) m.v. og bekendtgørelse om erhvervsuddannelser.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2023.
 Stk. 2. Bekendtgørelse nr. 497 af 22. april 2022 om erhvervsuddannelsen til dyrepasser ophæves.
Stk. 3. Bekendtgørelsen finder ikke anvendelse for elever eller lærlinge, som er påbegyndt eller overgået til uddannelsen før bekendtgørelsens ikrafttræden.
For sådanne elever eller lærlinge finder de hidtil gældende regler i bekendtgørelse nr. 497 af 22. april 2022 om erhvervsuddannelsen til dyrepasser anvendelse.
 Stk. 4. Elever eller lærlinge, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
