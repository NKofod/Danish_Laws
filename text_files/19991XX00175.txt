Skriftlig fremsættelse (8. december 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om fuldbyrdelse af straf m.v.
(Lovforslag nr.
L 145).
 Forslag til lov om ændring af forskellige  

 lovbestemmelser i forbindelse med gennemførelsen af en lov om  

 fuldbyrdelse af straf mv. (Ændringer som følge af  

 straffuldbyrdelsesloven, afskaffelse af hæftestraffen og  

 prøveløsladelse af livstidsdømte m.v.).
(Lovforslag nr.
L 146).
Formålet med lovforslagene er navnlig at  

 gennemføre en samlet lovregulering af fuldbyrdelsen af straf mv. i  

 form af en straffuldbyrdelseslov.
De gældende bestemmelser om  

 straffuldbyrdelse findes i dag i nogle få bestemmelser i straffeloven  

 samt i et betydeligt antal administrative forskrifter.
 Der er tale om en vigtig og principiel reform, som  

 indebærer, at Folketinget er med til at fastsætte, hvilke  

 rettigheder og pligter de indsatte har.
 Lovforslagene bygger på Straffelovrådets  

 betænkning nr. 1355/1998 om en lov om fuldbyrdelse af straf mv.  

 Forslaget om afskaffelse af hæftestraffen bygger desuden på  

 Straffelovrådets betænkning nr. 1099/1987 om strafferammer og  

 prøveløsladelse.
Forslaget til straffuldbyrdelseslov indeholder  

 bl.a. bestemmelser, der afgrænser lovens anvendelsesområde.
Det  

 foreslås, at loven skal finde anvendelse på fuldbyrdelse af  

 fængselsstraffe, bødestraffe, betingede domme, samfundstjeneste  

 og forvaring.
Den foreslåede afgrænsning af lovens  

 anvendelsesområde forudsætter, at hæftestraffen afskaffes,  

 jf. nedenfor.
Afgrænsningen indebærer endvidere bl.a., at  

 straffuldbyrdelsesloven ikke indeholder bestemmelser om fuldbyrdelse af  

 foranstaltninger over for psykisk afvigende personer, jf. straffelovens § 68  

 og § 69. Dette skyldes, at gennemførelsen af en væsentlig del af  

 disse foranstaltninger forestås af det almindelige hospitalsvæsen  

 og de sociale myndigheder.
Herudover indeholder forslaget en lovregulering af  

 spørgsmålet om valg af afsoningsinstitution, herunder  

 kriterierne for anbringelse i henholdsvis lukket og åbent fængsel  

 og arresthus, og senere overførsel mellem afsoningsinstitutioner.
Der  

 foreslås i den forbindelse en lempelse af betingelserne for anbringelse  

 i og overførsel til lukket fængsel og arresthus af såkaldt  

 negativt stærke og svage indsatte.
Forslaget indeholder endvidere en lovregulering af de  

 indsattes rettigheder og pligter under ophold i afsoningsinstitutionen.
Det  

 gælder f.eks. med hensyn til adgangen til fællesskab med andre  

 indsatte, medindflydelse, arbejde, uddannelse, fritidsaktiviteter samt  

 forsorgs- og sundhedsmæssig bistand.
 Forslaget regulerer også de indsattes muligheder for  

 kontakt til samfundet uden for afsoningsinstitutionen, f.eks. adgang til  

 udgang, besøg, brevveksling, telefonsamtaler, aviser og bøger  

 mv. samt adgang til i institutionen at udtale sig til medierne.
Forslaget rummer derudover en detaljeret regulering af  

 betingelserne for og fremgangsmåden ved indgreb over for indsatte, dvs.  

 adgangen til at undersøge den indsattes person og opholdsrum  

 (visitation), fotografering og optagelse af fingeraftryk, magtanvendelse,  

 udelukkelse fra fællesskab, disciplinærstraf mv.
I den  

 forbindelse foreslås også regler, der styrker de indsattes  

 muligheder for at få erstatning for uforskyldte indgreb under  

 straffuldbyrdelsen.
En bestemmelse regulerer spørgsmålet om  

 fuldbyrdelse af fængselsstraf i kriminalforsorgens pensioner og i  

 institutioner mv. uden for kriminalforsorgen.
Bestemmelsen tilsigter at  

 erstatte den nugældende bestemmelse i straffelovens § 49, stk. 2. I den  

 forbindelse forslås det, at dømte under 18 år skal  

 anbringes i institution mv., medmindre afgørende hensyn til  

 retshåndhævelsen taler imod anbringelse uden for fængsel.  

 Dette forslag skal ses i lyset af Danmarks forpligtelser i henhold til FN's  

 børnekonvention.
 Forslaget indeholder ligeledes regler om  

 spørgsmål med tilknytning til løsladelsen, herunder med  

 hensyn til gennemførelse af tilsyn mv. af kriminalforsorgen ved  

 prøveløsladelse, betinget benådning og strafafbrydelse  

 samt indberetning mv. ved vilkårsovertrædelse.
 Forslaget indeholder også sagsbehandlingsregler, der  

 forpligter vedkommende institution til af egen drift at overveje og tage  

 stilling til visse spørgsmål, som er af væsentlig  

 betydning for den indsatte, f.eks. tilladelse til udgang, løsladelse  

 på prøve og overførsel til fortsat straffuldbyrdelse i en  

 anden institution.
 Desuden reguleres fuldbyrdelsen af forvaringsdomme,  

 betingede domme, herunder med vilkår om samfundstjeneste, samt  

 bødestraffe mv.
Der fastsættes endvidere fælles regler om  

 betaling for ophold i kriminalforsorgens institutioner.
Formålet med  

 dette forslag er at modvirke, at dømte, der har eget  

 indtægtsgivende arbejde eller modtager pension eller andre sociale  

 ydelser fra det offentlige, samtidig modtager forsørgelse fra  

 kriminalforsorgen.
Herudover indeholder lovforslaget en udvidelse af de  

 indsattes muligheder for at gå til domstolene for at få  

 efterprøvet visse indgribende afgørelser, der træffes som  

 led i straffuldbyrdelsen.
De administrative afgørelser, der  

 således kan kræves indbragt for domstolene af den indsatte,  

 omfatter afgørelser, der har lighed med straffesager eller i  

 øvrigt har særlig indgribende betydning for den indsatte.
Hermed  

 sigtes til afgørelser om straffetidsberegning, tilbageholdelse af  

 breve af hensyn til den forurettede ved lovovertrædelsen,  

 disciplinærstraf, konfiskation, modregning af erstatningsbeløb,  

 nægtelse af prøveløsladelse, genindsættelse efter  

 prøveløsladelse og indsættelse af en betinget  

 benådet samt afgørelser om nægtelse af erstatning i  

 anledning af uforskyldt udståelse af fængselsstraf i for lang tid  

 eller anbringelse i strafcelle i mere end 7 dage.
Byrettens afgørelse  

 i disse sager kan indbringes for landsretten i overensstemmelse med det  

 almindelige toinstansprincip.
 Forslaget til lov om ændring af forskellige  

 lovbestemmelser i forbindelse med gennemførelsen af en lov om  

 fuldbyrdelse af straf mv. har til formål at gennemføre de  

 ændringer i navnlig straffeloven og retsplejeloven, som forslaget til  

 en lov om fuldbyrdelse af straf mv. nødvendiggør.
Dette indebærer bl.a., at hæftestraffen  

 afskaffes.
Indholdet i en frihedsstraf er i dag i alt væsentligt det  

 samme, uanset om den er udmålt som hæfte eller fængsel.
Der  

 findes herefter ikke at være tilstrækkeligt grundlag for at  

 opretholde den gældende - reelt rent terminologiske - sondring mellem  

 de to strafarter.
Herudover indeholder lovforslaget forslag til en  

 prøveløsladelsesordning for livstidsdømte.
Det  

 foreslås bl.a., at der gives mulighed for prøveløsladelse  

 af livstidsdømte, når 12 år af en straf på livstid  

 er udstået.
I tilknytning hertil indeholder forslaget til  

 straffuldbyrdelseslov regler om pligt til administrativt at afgøre  

 spørgsmålet om prøveløsladelse af  

 livstidsdømte på ny senest 1 år efter en afgørelse  

 om nægtelse af prøveløsladelse.
Herudover giver forslaget  

 til straffuldbyrdelseslov mulighed for domstolsprøvelse af  

 afgørelser om nægtelse af prøveløsladelse,  

 når 14 år af livstidsstraffen er udstået.
 Endelig omtales i lovforslagets bemærkninger  

 spørgsmålet om at begrænse adgangen til aktindsigt i sager  

 om straffuldbyrdelse.
 Idet jeg i øvrigt henviser til lovforslagene og de  

 ledsagende bemærkninger, skal jeg hermed anbefale lovforslagene til Det  

 Høje Tings velvillige behandling.
