Fremsat den 22 februar 2000 af Erik Larsen (V),  

 Else Winther Andersen (V), Tove Fergo (V),  

 Eva Kjer Hansen (V), Gyda Kongsted (V),  

 Lars Løkke Rasmussen (V), Jens Heimburger (KF  

 ) og Knud Erik Kirkegaard (KF) Forslag til folketingsbeslutning om retten til frit valg af plejehjem og plejebolig Folketinget pålægger regeringen inden 1. maj  

 2000 at fremsætte lovforslag, der sikrer alle, som er visiteret til en  

 plejehjemsplads/plejebolig, ret til frit valg af plejehjem/plejebolig.
Det  

 frie valg skal også gælde alle, som har en plads ved lovens  

 ikrafttræden.
Bemærkninger til forslaget Alle ældre, der er visiteret af  

 kommuner til en plejehjemsplads eller plads i en plejebolig, skal have ret  

 til at vælge netop det plejehjem eller den plejebolig, der opfylder den  

 enkelte ældres krav til tryghed og kvalitet i plejen.
Retten til frit  

 at vælge plejehjem og plejebolig skal også gælde, selv om  

 det fortrukne sted tilfældigvis er placeret i en anden kommune.
Lovgivningen skal ikke spænde ben for, at borgerne  

 kan vælge de løsninger, som lige netop passer den enkelte borger  

 bedst.
Tanken om frit valg har da også vundet indpas inden for  

 børnepasningsområdet og på sygehusområdet.
I dag stiller lovgivningen krav om, at der skal være  

 en religiøs eller en familiemæssig begrundelse for, at  

 ældre personer kan vælge at bosætte sig på et  

 plejehjem i en anden kommune.
Enkelte kommuner har desuden etableret  

 samarbejdsaftaler på området, som muliggør friere valg.  

 Antallet af ældre, der på denne måde har adgang til at  

 vælge plejehjem/plejebolig på tværs af  

 kommunegrænserne, er imidlertid begrænset.
 I godt tre fjerdedele af kommunerne er der i øvrigt  

 mulighed for, inden for kommunegrænsen vel at mærke, at  

 vælge et ikke-kommunalt tilbud - typisk selvejende institutioner.
Praksis vil derfor ofte være forskellig fra kommune  

 til kommune.
Forslagsstillerne ønsker ensartede rettigheder for vore  

 ældre medborgere, uanset hvor i landet de er bosat.
Forslagsstillerne finder det desuden for snævert, at  

 den ældre skal kunne dokumentere særlige familiemæssige  

 eller religiøse forhold eller være omfattet af lov om erstatning  

 til besættelsestidens ofre, før vedkommende kan blive optaget  

 på et plejehjem uden for kommunen.
Den begrænsning i det frie  

 valg skal væk.
 I øvrigt oplever kommuner, der har indført  

 friere valg inden for ældreområdet, at borgernes tilfredshed med  

 de leverede velfærdsydelser stiger.
Det frie valg kan også være med til at  

 sætte større fokus på kvaliteten af pleje på det  

 enkelte plejehjem.
Flere af de såkaldte utidssvarende plejehjem, hvor  

 den  bygningsmæssige standard måske ikke helt er på  

 højde med nutidens krav, har til gengæld ofte nogle kvaliteter,  

 hvad angår nærhed og omsorg, som måske ikke altid er til  

 stede inden for mere moderne plejehjemsmiljøer.
 Socialministerens tanker om at uddele karakterer til de  

 enkelte plejehjem vil jo også først for alvor få mening,  

 hvis det knyttes sammen med et reelt frit valg af plejehjem.  

 Beslutningsforslaget skal derfor ses i sammenhæng med  

 forslagsstillernes andre beslutningsforslag om kvalitetsstandarder i  

 ældreomsorgen og skærpet tilsyn i ældreomsorgen.
Rent praktisk skal pengene følge den enkelte  

 ældre borger fra hjemkommunen.
Der skal i den forbindelse  

 fastsættes nærmere regler for, i hvilket omfang kommunen er  

 forpligtet til at betale en eventuel merpris i forhold til gennemsnitsprisen  

 for en plejehjemsplads på kommunens egne plejehjem.
 I de tilfælde, hvor den ældre på grund  

 af demens m.v. ikke har mulighed for selv at vælge, skal det være  

 op til de pårørende at vælge det rette plejehjem eller den  

 rette plejebolig.
 Forslagsstillerne er opmærksom på, at der kan  

 gå op til et par år, inden ordningen er fuldt indkørt.
Skriftlig fremsættelse Erik Larsen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om retten til frit  

 valg af plejehjem og plejebolig.
(Beslutningsforslag nr.
B 101).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
