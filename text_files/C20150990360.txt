Vejledning om import af økologiske fødevarer m.v. fra tredjelande Kapitel 1 Indledning Fødevarestyrelsen har på sin hjemmeside gjort oplysninger tilgængelige vedrørende import af økologiske fødevarer fra tredjelande og oplysningerne opdateres løbende.
Økologireglerne Denne vejledning omhandler reglerne om import fra tredjelande af fødevarer, der skal markedsføres som økologiske i EU.
Import af økologiske fødevarer reguleres af økologi-forordningens artikel 32 og 33 samt Kommissionens forordning (EF) nr. 889/2008 af 5. september 2008 om gennemførelses-bestemmelser til Rådets forordning (EF) nr. 834/2007 om økologisk produktion og mærkning af økologiske produkter, for så vidt angår økologisk produktion, mærkning og kontrol.
 De specifikke importbestemmelser reguleres i importforordningen - Kommissionens forordning nr. 1235/2008.
 Import af økologiske non-food produkter; dvs. produkter med animalsk indhold som fx hunde- og kattemad, dækkes også af denne vejledning og reguleres i økologibekendtgørelsen.
 Import af økologisk foder og såsæd henhører under NaturErhvervstyrelsen.
Fra EU-lande Indførsel af økologiske fødevarer fra andre EU-lande og EØS-lande betragtes ikke som import, og er derfor ikke omfattet af lovgivningen vedrørende import af økologiske fødevarer.
Kapitel 2 Generelle betingelser Anden lovgivning Reglerne for import af økologiske fødevarer ændrer ikke de krav, der i øvrigt stilles ved import af fødevarer.
Markedsføringen af importerede økologiske fødevarer skal altid ske i overensstemmelse med såvel den generelle lovgivning som økologiforordningens og økologibekendtgørelsens bestemmelser.
Frilager Tredjelandsprodukter, der opbevares på frilager, betragtes ikke som importeret i henhold til økologireglerne. Økologilovgivningen giver mulighed for at importere og markedsføre økologiske fødevarer fra henholdsvis af EU kommissionen godkendte og ikke godkendte tredjelande efter forskellige importordninger, som beskrives i afsnit 2 og 3.
Kontrol af importøren og første modtager Importøren skal være omfattet af økologikontrol inden import og markedsføring af økologiske fødevarer påbegyndes, jf. kapitel 3 . Dette gælder ligeledes for første modtagere af importerede økologiske partier.
Alle importører skal desuden følge de i kapitel 4 beskrevne procedurer.
Godkendte tredjelande Det var tidligere en hovedregel, at økologiske fødevarer fra tredjelande kun kunne markedsføres som økologiske, hvis de var importeret fra lande, der er med på EU-kommissionens særlige liste over godkendte tredjelande.
Se afsnit 2 om import fra godkendte tredjelande.
Øvrige tredjelande I dag kan økologiske fødevarer fra tredjelande importeres, hvis de er blevet kontrolleret af et kontrolorgan eller en kontrolmyndighed, som er godkendt af EU-kommissionen til at lave en overensstemmelseskontrol af de respektive varekategorier i de respektive tredjelande.
Dette uddybes i afsnit 3 om import fra øvrige tredjelande.
Oversigt importtyper I bilag 1 er det gengivet på skematisk form, hvilken procedure og forholdsregler de forskellige typer af import skal følge.
Kapitel 3 Anmeldelse Økologikontrol Før import og markedsføring af økologiske fødevarer fra tredjelande kan begynde, skal importøren og første modtager være omfattet af økologikontrol jf. økologibekendtgørelsens bestemmelser.
Importøren skal henvende sig til den myndighed, der også foretager registrering, godkendelse eller autorisation af virksomheden efter de generelle bestemmelser for fødevare-virksomheder, dvs. den stedlige fødevareenhed, for at anmelde hvilke aktiviteter, der ønskes påbegyndt, f.eks. tredjelandsimport, opbevaring og evt. tilberedning, herunder fx mærkning.
Anmeldelsesskema Anmeldelsesskema findes på www.fvst.dk under blanketter eller fås ved henvendelse til fødevare-enheden.
Vejledningen til anmeldelsesskemaet findes endvidere på Fødevarestyrelsens hjemme-side.
Flere afdelinger (første modtager) Hvis virksomheden har flere afdelinger, hvor der foregår aktiviteter af betydning for økologikontrollen, fx at sendingen modtages i en anden afdeling end den, der har bestilt sendingen, skal aktiviteterne i hver af disse afdelinger anmeldes.
Import i økologirapport Fødevareenheden udarbejder en økologirapport, bl.a. på baggrund af virksomhedens beskrivelser af de anmeldte aktiviteter, herunder forslag til egenkontrolprocedurer og øvrige kontrol-foranstaltninger.
Hvis der allerede eksisterer en økologirapport, skal denne tilpasses de nye aktiviteter.
Importen kan tidligst begynde, når økologirapporten foreligger.
Procedurerne og foranstaltninger ses af forordning nr. 889/2008 kapitel 5 og økologibekendtgørelsens kapitel 6.
Kapitel 4 Generelle importprocedurer Importforordningen Importforordningen regulerer bestemmelserne for kontrolattest i forbindelse med import til EU af økologiske produkter fra tredjelande.
Den skal bl.a. sikre, at der kun importeres økologiske produkter, der er produceret og kontrolleret på betingelser svarende til økologiforordningens bestemmelser.
Sendinger der ønskes importeret som økologiske skal omfattes af en kontrolattest, der skal verificeres og påtegnes af toldmyndighederne, før de kan frigives som økologiske i EU.
Schweiz er undtaget for kravet om kontrolattest, men importen skal forhåndsanmeldes.
EØS-landene (Norge, Island, Liechtenstein) anses for samhandelslande og behandles i denne sammenhæng som EU-lande.
Forhåndsanmeldelse og kopi af kontrolattest Ifølge økologibekendtgørelsen kapitel 6, skal ankomsten af hver importeret sending forhåndsanmeldes til den fødevareenhed hvor importøren henhører. ¬ Forhåndsanmeldelsen skal sikre fødevareenheden en mulighed for stikprøvevist at foretage en fysisk kontrol af sendingen hos første modtager.
Der benyttes et særligt skema til forhåndsanmeldelse som er tilgængeligt på www.fvst.dk, under blanketter - Import af økologiske fødevarer - forhåndsanmeldelse.
 Forhåndsanmeldelsen og en kopi af den originale kontrolattest skal være Fødevarestyrelsen i hænde senest en fuld arbejdsdag før sendingen fremlægges for toldmyndighederne og skal tilsendes Fødevarestyrelsen, enten pr. fax eller som elektronisk indscannet kopi pr. e-mail til en af følgende adresser afhængig af importørens adresse.
Dokumenterne skal være Fødevarestyrelsen i hænde senest en fuld arbejdsdag før sendingens fremlæggelse for toldmyndighederne.
Fx skal dokumenterne, når en sending fremlægges på en søndag være Fødevarestyrelsen i hænde senest fredag morgen inden kl. 9.00.
 ¬Fødevarestyrelsens åbningstider er:
mandag-torsdag kl. 9.00-16.00 og fredag kl. 9.00-15.00.
Kopi Det skal tydeligt fremgå af kontrolattesterne, når der er tale om en kopi.
Kopier af såvel kontrolattest som delkontrolattest skal være stemplet "KOPI" eller "DUPLIKAT".
Kontrolattest - "Certificate of Inspection" Ovennævnte kontrolattest, der skal ledsage hvert importeret parti er gengivet i bilag 3. Importøren har ansvaret for, at den originale kontrolattest er til stede samtidig med, at sendingen fremlægges for toldmyndighederne.
Toldmyndighederne påtegner rubrik 17, såfremt verifikationsbetingelserne er opfyldt, og de frigiver herefter sendingen.
Kontrolattesten skal være udfyldt tydeligt, uudsletteligt, uden rettelser og være forsynet med en original underskrift og stempel fra den udstedende kontrolinstans.
Verifikation Verifikationen af attesterne er delt mellem Fødevareenheden og toldmyndighederne.
Fødevareenheden verificerer, at importen på den fremsendte kontrolattest er tilladt samt at kontrolattestens indhold i øvrigt er korrekt.
Fødevareenheden videregiver elektronisk resultatet af denne delverifikation til toldmyndighederne.
Toldmyndighederne verificerer den originale kontrolattest ift. overensstemmelsen med sendingens andre følgedokumenter.
Som en del af den almindelige kontrol foretager toldmyndighederne stikprøvevis fysisk kontrol af, at sendinger mærket som økologisk også er omfattet af en kontrolattest.
Kontrolattesten kan kun påtegnes i rubrik 17 såfremt hele sendingen er til stede ved fremlæggelsen for toldmyndighederne.
Dette betyder, at hvis sendingen utilsigtet er blevet delt undervejs, må man afvente, at den resterende del ankommer før den samlede sending kan frigives.
 Foretages ikke-attesterede ændringer i kontrolattesten, fx hvis antal kilo nedskrives eller et produkt slettes eller, hvis der foretages andre rettelser, er kontrolattesten ugyldig, jf. importforordningens artikel 13, stk. 5.
Produkternes økologiske status står og falder med toldmyndighedernes stempel på attesten i forbindelse med fortoldningen.
I den forbindelse er det vigtigt at være opmærksom på, at det alene er importørens ansvar, at kontrolattesten fremlægges ved fortoldningen, da det ikke er muligt for toldmyndighederne at se på toldpapirerne, om en sending er økologisk.
 Det er meget vigtigt, at kontrolattesten fremlægges i forbindelse med fortoldningen, da toldmyndighederne ikke er forpligtet til at stemple kontrolattesten efterfølgende.
 Ifølge økologibekendtgørelsen skal kontrolattesten i importforordningen præsenteres for toldmyndighederne for alle sendinger, der importeres og frigives til omsætning som økologiske i Danmark eller resten af EU.
Modtagekontrol Den originale kontrolattest skal følge partiet frem til den virksomhed, der modtager partiet første gang i Danmark.
Resultatet af modtagekontrollen skal anføres i virksomhedens økologiregnskab.
Første modtager af sendingen skal foretage modtagekontrol og udfylde boks 18 i kontrolattesten (iht. Økologiforordningens artikel 34) umiddelbart efter sendingens ankomst1.
Opbevaringspligt af originale kontrolattester Importøren er ansvarlig for, at den originale attest opbevares sådan, at den i mindst fem år kan stilles til rådighed for de kontrollerende myndigheder.
Ligeledes skal importøren af den oprindelige sending opbevare en kopi af de påtegnede delkontrolattester, jf. kapitel 5 opsplitning på toldoplag.
Toldsteder Alle toldsteder i Danmark kan benyttes.
Uregelmæssigheder Artikel 15-situationen I tilfælde hvor en importeret sending ikke overholder bestemmelserne i økologiforordningen eller importforordningen, kan toldmyndighederne ikke frigive sendingen som økologisk.
Ifølge artikel 15 i importforordningen skal alle henvisninger til den økologiske produktionsmetode fjernes fra mærkning, reklamer og ledsagedokumenter, førend sendingen kan frigives som konventionel.
 Fødevarestyrelsen skal tilse at henvisningerne fjernes og dette kan fx ske hos importøren eller første modtager.
Toldoplag Såfremt en kontrolattest er forsinket og sendingen deraf ikke kan frigives, kan sendingen fx henføres til toldoplag.
Bemærk, at for sendinger, der henføres på toldoplag, skal der forinden en eventuel tilberedning eller opsplitning finder sted, fremlægges en original kontrolattest for toldmyndigheden til verifikation og påtegning på toldstedet, jf. artikel 13, stk. 1 i importforordningen.
Se nærmere herom i kapitel 5.
Kapitel 5 Særlige importprocedurer Tilberedning på toldoplag Der er mulighed for, i meget begrænset omfang, at foretage tilberedning af en sending (pakke eller ompakke eller økologimærke), før den frigives af toldmyndighederne.
Dette skal ske under overholdelse af Kommissionens forordning (EØF) nr. 2454/93 om visse gennemførelsesbestemmelserne til forordning (EØF) nr. 2913/92 (Toldkodeksen), dvs. de toldbestemmelser for tilberedninger, der må finde sted på toldoplag og lignende suspensionsprocedurer.
 Ifølge importforordningen skal en sending der undergår tilberedning på toldoplag følge bestemmelserne i importforordningens artikel 14. stk. 1. Det betyder, at kontrolattesten skal verificeres og påtegnes.
Påtegningen sker ikke mhp. at frigive partiet i henhold til artikel 13, stk. 1, men derimod mhp. at sendingen kan forblive på toldområdet og undergå tilberedning.
Toldmyndighederne vil her have mulighed for at kontrollere overensstemmelse mellem dokumenter og sending.
Ved fraførsel fra toldoplag anmærker toldmyndighederne på kontrolattestens bagside (udenfor rubrikkerne), at de har foretaget verifikation.
Det vil dermed fremgå af kontrolattesten om sendingen er importeret på normal vis eller har undergået tilberedning inden frigivelse.
 I denne situation vil den, der foretager tilberedningen på toldoplaget være første modtager og vil dermed skulle foretage modtagekontrol og udfylde boks 18 i kontrolattesten (iht. importforordningens artikel 13).
 Tilberedning på toldområdet skal foregå på en økologikontrolleret virksomhed, jf. kapitel 3. Fødevareenhedens tilsynsførende har adgang til den tilberedende virksomhed (første modtager).
Opsplitning på toldoplag - Delkontrolattester Hvis en sending ønskes opsplittet inden frigivelse til fri omsætning, skal hver delsending følges af en original delkontrolattest2, svarende til den i bilag 4, og følge bestemmelserne i importforordningens artikel 14, stk. 2.
 Forudsætningen for at kunne opsplitte en sending er, at kontrolattesten for den oprindelige samlede sending er verificeret og påtegnet af toldmyndighederne, jf. procedurerne i artikel 13, stk. 1 (men ikke frigivet).
 Delkontrolattesterne udfyldes efter de samme forskrifter som gælder for kontrolattesten jf. artikel 13, stk. 5 i importforordningen.
Importøren udfylder boks 1 til 13 i hver delkontrolattest som opsplitningen resulterer i og indsender originalen samt en kopi af den tilgrundliggende kontrolattest til den lokale fødevareenhed.
Fødevareenheden ekspederer delkontrolattesten indenfor en fuld arbejdsdag og påtegner rubrik 14 såfremt verifikationsbetingelserne er opfyldt.
Delkontrol-attesten returneres pr. brev til importøren.
Fødevareenheden gør herefter en kopi af delkontrolattesten elektronisk tilgængelig for toldmyndighederne.
I forbindelse med fraførsel af delsendingen fra toldoplaget verificerer og påtegner toldmyndighederne delkontrolattesten på bagsiden.
 Første modtager af delsendingen skal foretage modtagekontrol og udfylde boks 15 i delkontrolattesten (iht. artikel 33 i forordning nr. 889/2008).
Opbevaringspligt af originale delkontrolattester De originale delkontrolattester skal følge partiet frem til den virksomhed, der modtager partiet første gang.
Første modtager er ansvarlig for, at den originale delkontrolattest opbevares sådan, at den i mindst fem år kan stilles til rådighed for de kontrollerende myndigheder.
Importøren af den oprindelige sending skal opbevare kopier af de påtegnede delkontrolattester.
Kapitel 6 Import fra tredjelande uden for EU EU-kommissionen har indført et nyt importregime.
Siden 30. juni 2014 er det ikke længere muligt at opnå importtilladelser for visse produkter fra tredjelande, der ikke direkte er blevet godkendt af EU-kommissionen.
Fra 1. juli 2015 er det ikke længere muligt at importere økologiske produkter til EU baseret på en importtilladelse (artikel 19 i importforordningen). EU-kommissionen har i stedet for godkendt en række kontrolorganer eller kontrolmyndigheder til at kunne gennemføre økologikontrol for bestemte produktkategorier i bestemte tredjelande.
De specifikke produktkategorier fra A  F fremgår af bilag IV i importforordningen, der også definerer produktkategorier for de godkendte tredjelande (bilag III lande).
Fra 1. juli 2015 er det alene EU listerne (bilag III og IV) der definerer importmulighederne for økologiske produkter fra tredjelande.
Vær opmærksom på at bilag IV supplerer importmulighederne for bilag III landene.
Fx er bestemte kontrolorganer i Argentina under bilag III godkendt til specifikke produktkategorier fx A, B, D, F.
Men dette kan suppleres af at enkelte andre kontrolorganer fx er godkendt til at certificere produktkategori C i Argentina.
 De konkrete gældende regler anbefales løbende tjekket i importforordningen, da reglerne sædvanligvist ændres flere gange årligt.
Kapitel 7 Import fra tredjelande godkendt af EU-kommissionen Et godkendt tredjeland Ved et godkendt tredjeland forstås et land, hvor EU-kommissionen efter en evaluering har konkluderet, at betingelserne for økologisk produktion for visse produktkategorier svarer til økologiforordningens betingelser jf. artikel 33 i økologiforordningen og artikel 7 i importforordningen.
Tredjelandslisten Listen over godkendte tredjelande er identisk med importforordningens bilag III, og man skal være opmærksom på, at forordningen regelmæssigt ændres.
Forordningen specificerer de nærmere betingelser for import fra det enkelte land på tredjelandslisten.
Kontrolinstanser Det fremgår af listen, hvilke kontrolinstanser, der er bemyndiget til at attestere, at et produkt er økologisk produceret.
Det er disse kontrolinstanser og kontrolinstanser, der for landet er opført i listen af godkendte kontrolinstanser (se afsnit 2.2), der må udstede de partispecifikke kontrolattester.
Hvad er godkendt? Det fremgår endvidere af tredjelandslisten, hvilke produkt-grupper, der er omfattet af godkendelsen, herunder eventuelt også de produktgrupper der ikke må importeres.
Det vil f.eks. også fremgå, om produktet skal være dyrket i det pågældende tredjeland eller om produkter, der er importeret af tredjelandet, også er omfattet.
Kapitel 8 Import af produkter certificeret af EU-godkendte kontrolorganer eller kontrolmyndigheder Godkendte kontrolorganer  ækvivalens EU-kommissionen har udover de godkendte tredjelande (bilag III) også godkendt kontrolorganer i andre tredjelande (bilag IV), der kan certificere økologiske produkter efter standarder ækvivalent til økologireglerne i EU.
Kontrolorganerne er blevet evalueret og godkendt af EU-kommissionen i samarbejde med medlemslandene.
Listen over de godkendte kontrolorganer under ækvivalens ordningen offentliggøres løbende som bilag IV i importforordningen.
Listen har i praksis samme funktion som listen over godkendte tredjelande.
Vær opmærksom på at kontrolorganer i bilag IV supplerer de importmuligheder (produktkategorier) for godkendte tredjelande under bilag III ( se afsnit 2. Import fra tredjelande uden for EU).
Godkendte kontrolorganer  tilsvarende garantier (identisk) Importforordningens artikel 4 anfører, at EU-kommissionen fra 31. oktober 2016 påbegynder en godkendelse af kontrolorganer i tredjelande, der kan certificere økologiske produkter efter standarder identisk til økologireglerne i EU.
Kontrolorganerne ansøger om godkendelse hos EU-kommissionen og de evalueres og godkendes i samarbejde med medlemslandene.
 Listen over de godkendte kontrolorganer under identisk ordningen offentliggøres løbende som bilag I i importforordningen.
Til forskel for import fra de godkendte tredjelande og import under ækvivalensordningen fordres ikke krav om der ved import skal forelægges kontrolattest og de tilhørende toldprocedurer som anført i artikel 13 i importforordningen.
I stedet kan myndigheden til enhver tid kræve at se dokumentation for at partiet kan anses som værende økologisk jf. økologiforordningens artikel 32 c).
 Listen er pt. ikke etableret, men vil i praksis få samme funktion som listen over godkendte tredjelande.
Kapitel 9 Import fra tredjelande direkte til eller via andre EU-lande Til et andet EU-land Hvis en dansk virksomhed ønsker at importere økologiske fødevarer direkte til et andet EU-land, skal det anmeldes til den relevante myndighed i det pågældende EU-land og landets importprocedurer skal følges.
For andre økologiske produkter fx non-food, der kun er omfattet af danske regler, bør man forhøre sig om betingelserne hos det pågældende EU-lands myndighed.
Myndigheden har ret til at stille supplerende krav, herunder krav om særlige importprocedurer, som de finder nødvendige for udførelsen af økologikontrollen i forbindelse med importen. (Se også bilag 1a, tabel om importdokumentation.) Fra et andet EU-land På samme måde godtager de danske myndigheder også import af produkter fra tredjelande, der rent fysisk modtages første gang i Danmark, men som er importeret af importører etableret i andre EU-lande.
Forholdene vedrørende dokumenter, forhåndsanmeldelse og modtagekontrol skal muliggøre tilstrækkelig kontrol i Danmark.
I sådanne tilfælde vil det være den danske virksomhed som forhandler det økologiske parti, som er ansvarlig for at forhåndsanmelde partiet til fødevareenheden. (Se også bilag 1a, tabel om importdokumentation.) Det skal for en ordens skyld gentages, økologiske fødevarer, der er importeret efter reglerne, kan forhandles inden for EU i lighed med andre EU-varer (samhandelsvarer), og derfor ikke betragtes som import.
Tilbagekaldelse Fødevarestyrelsens "Vejledning om import af økologiske fødevarer m.v. fra tredjelande, April 2009, Efterfølgende ændringer: 9. januar 2014: korrektion af link til forhåndsanmeldelse, 5. august 2014: korrektion af e-mailadresser til indsendelse af forhåndsanmeldelse bortfalder.
Bilag Bilag 1: Import af økologiske fødevarer, skematisk Bilag 2: Skema til forhåndsanmeldelse af import Bilag 3a: Dansk kontrolattest Bilag 3b: Engelsk kontrolattest Bilag 4a: Dansk del-kontrolattest Bilag 4b: Engelsk del-kontrolattest Fødevarestyrelsen, den 9. juli 2015 Pernille Lundquist Madsen / Sofie Faltum Bilag 1 Skematisk fremstilling af forholdsregler ved import af økologiske fødevarer Bilag 2 Skema til forhåndsanmeldelse af import af økologiske fødevarer fra tredjelande (August 2014) Hent skemaet her: http://www.foedevarestyrelsen.dk/Selvbetjening/Blanketter/Sider/Import-af-oekologiske-foedevarer-forhaandsanmeldelse.aspx I henhold til artikel 84 i Kommissionens forordning nr. 889/2008 (gennemførelsesbestemmelserne til Økologiforordningen), skal alle sendinger fra tredjelande, der ønskes importeret og markedsført som økologiske i EU, forhåndsanmeldes til myndighederne.
 Forhåndsanmeldelsen skal ved import til Danmark i henhold til bekendtgørelse om økologiske fødevarer m.v.3 ske direkte til Fødevarestyrelsen senest en fuld arbejdsdag før sendingen fremlægges af importøren for Toldmyndighederne.
 Forhåndsanmeldelsen skal ske på dette skema til den Fødevareenhed, hvor importøren henhører med henblik på, at der kan udføres stikprøvevis modtagekontrol hos første modtager/importør af sendingen.
 Forhåndsanmeldelsen samt 
kopi
 af kontrolattest sendes til 
importørens
 Fødevareenhed:
Hele Jylland                   e-mail : 24@fvst.dk eller fax nr. 72 27 50 01 Fyn, Sjælland, Øerne    e-mail : 22@fvst.dk eller fax nr. 72 27 61 01 Med oplysninger om:
 Hvis første modtager er 
forskellig
 fra importøren angives oplysninger om importøren:
Bilag 3a Dansk kontrolattest Bilag 3b Engelsk kontrolattest Bilag 4a Dansk delkontrolattest Bilag 4b Engelsk delkontrolattest 1 Jf. artikel 34 i forordning nr. 889/2008 gennemførelsesbestemmelserne til Økologiforordningen.
2 En skrivevenlig version i Word-format er tilgængelig på www.fvst.dk/mærkning/økologi/import 3 Bekendtgørelse nr. 49 af 22. januar 2013 om økologiske fødevarer og akvakultur m.v.
