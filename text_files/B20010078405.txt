Bekendtgørelse om kriterier for  

 tildeling af økonomiske midler til genopretning af  

 vådområder I medfør af § 55, stk. 5, § 60 a, stk. 2, § 62, stk. 2, og § 70 i  

 lov om naturbeskyttelse, jf. lovbekendtgørelse nr. 835 af 1. november  

 1997 som ændret ved lov nr. 478 af 1. juli 1998, fastsættes:
 § 1. Skov- og Naturstyrelsen kan efter  

 ansøgning og inden for de bevillingsmæssige rammer yde  

 amtsrådet økonomiske midler til projekter, hvis formål er  

 genopretning af vådområder, som medvirker til at forbedre  

 vandmiljøet, når projekterne opfylder følgende  

 kriterier:
1)	størstedelen af projektområdet ligger inden for de  

 arealer, der er udpeget i medfør af cirkulære nr. 132 af 15.  

 juli 1998 om regionplanlægning og landzoneadministration for  

 lavbundsarealer, der er potentielt egnede som vådområder, 2)	det skønnes, at projektet vil medføre, at der netto  

 fjernes 200-500 kg. kvælstof pr. ha. pr. år inden for  

 projektområdet, beregnet som den gennemsnitlige forøgede  

 denitrifikation pr. ha inden for den del af projektområdet, der gives  

 støtte til efter denne bekendtgørelse, plus den reduktion i  

 kvælstofudvaskningen fra dette område, der følger af, at  

 den hidtidige landbrugsmæssige anvendelse ophører, 3)	genopretningen af vådområder gennemføres ved at  

 genskabe en naturlig hydrologi i større samlede områder,  

 så der efterhånden genskabes naturtyper som moser, sumpskove,  

 rørskove, lavvandede søer, naturlige vandløb og  

 våde bredarealer, og 4)	projektet vil få en positiv effekt på det vilde plante-  

 og dyreliv i projektområdet.
 Stk. 2. Projektet må ikke medføre en  

 nettoudvaskning af fosfor indenfor projektområdet eller en  

 nettoudvaskning af okker fra projektområdet.
 Stk. 3. Hvis et amtsråd søger  

 økonomiske midler til et projekt, inden regionplantillægget, jf.  

 stk. 1, nr.1, er endeligt vedtaget, skal størstedelen af  

 projektområdet ligge inden for de arealer, som forventes udpeget som  

 potentielt egnede vådområder.
 Stk. 4. Skov- og Naturstyrelsen kan i særlige  

 tilfælde bevilge tilskud til projekter, der medfører lavere  

 kvælstoffjernelse end nævnt i stk.1, nr. 2.
 Stk. 5. Ved en naturlig hydrologi forstås en  

 vandstand, der ikke er påvirket af kunstig afvanding eller kunstig  

 tilførsel af vand.
§ 2. Efter projektets gennemførelse skal  

 arealer inden for projektområdet permanent henligge som  

 vådområde.
Der må ikke dyrkes energipil eller andre  

 afgrøder, hvilket dog ikke er til hinder for, at naturligt  

 forekommende plantevækst på arealet kan anvendes til  

 græsning, høslæt, rørskær eller lignende.  

 Arealerne må ikke tilføres handels- eller husdyrgødning,  

 pesticider, kalk eller andre hjælpemidler og må ikke  

 omlægges.
Græssende husdyr må ikke fodres med tilskudsfoder  

 på arealerne.
Stk. 2. Amtsrådet indgår aftaler med ejerne  

 af arealer inden for projektområdet om de  

 rådighedsindskrænkninger, der er nødvendige for at sikre  

 overholdelsen af bestemmelserne i stk.1. Aftalerne skal desuden sikre  

 amtsrådet og Danmarks Miljøundersøgelser den  

 fornødne adgang til projektområdet i forbindelse med  

 efterfølgende naturovervågning af området.
Amtsrådet  

 lader aftalerne tinglyse som servitut på de berørte ejendomme,  

 jf. lovens § 55, stk. 3.
 Stk. 3. For arealer inden for projektområdet, der  

 ejes af amtsrådet, skal der på tilsvarende måde tinglyses  

 servitut som nævnt i stk. 2.
 § 3. Med det formål at erhverve arealer til  

 brug for jordfordeling i projekterne kan midlerne anvendes til erhvervelse af  

 arealer uden for projektområderne.
 § 4. Tilskuddet fra Skov- og Naturstyrelsen til  

 det enkelte amt til køb og salg, éngangskompensation og  

 anlægsomkostninger kan ikke overstige de faktiske udgifter og kan  

 højest udgøre 25.000 kr. pr. ha i gennemsnit.
 Stk. 2. Ved en høj grad af opfyldelse af de  

 kriterier, der er nævnt i § 1, stk. 1, eller i andre særlige  

 tilfælde kan Skov- og Naturstyrelsen beslutte at yde et højere  

 tilskud pr. ha end nævnt i stk. 1.
 Stk. 3. Hvis projektet forventes at medføre en  

 nettofjernelse på mindre end 200 kg kvælstof pr. ha pr. år,  

 jf. § 1, stk. 4, nedsættes tilskuddet nævnt i stk. 1  

 forholdsmæssigt.
 Stk. 4. Der kan kun ydes tilskud til  

 anlægsomkostninger, der er nødvendige for at hæve  

 vandstanden eller følger af en hævet vandstand.
§ 5. Senest den 1. marts i hvert af årene  

 2002-2004 skal amtsrådet give Skov- og Naturstyrelsen oplysninger om de  

 projekter, der er færdiggjort i det foregående kalenderår,  

 herunder oplysninger om 1)	størrelsen af det areal, der er omfattet af hvert  

 projekt, 2)	regnskab for hvert projekt og 3)	beskrivelse af den genskabte tilstand i hvert projektområde,  

 herunder den forventede udvikling i naturindholdet og fremtidig drift af  

 hvert projektområde.
 Stk. 2. Samtidig med oplysninger efter stk. 1 skal  

 amtsrådet give Skov- og Naturstyrelsen en kortfattet status for  

 igangværende projekter.
 § 6. Skov- og Naturstyrelsens afgørelser  

 efter denne bekendtgørelse træffes efter forhandling med  

 Direktoratet for FødevareErhverv og Amtsrådsforeningen.
 Stk. 2. Afgørelser efter denne  

 bekendtgørelse kan ikke påklages til anden administrativ  

 myndighed.
 § 7. Bekendtgørelsen træder i kraft  

 den 15. september 2001.
 Stk. 2. Bekendtgørelse nr. 966 af 16. december  

 1998 om kriterier for tildeling af økonomiske midler til genopretning  

 af vådområder ophæves.
