Bekendtgørelse om udbetaling af  

 arbejdsløshedsdagpenge mv. på grundlag af elektroniske  

 meddelelser I medfør af § 79, stk. 3, og § 91, stk. 8, i  

 lov om arbejdsløshedsforsikring m.v., jf. lovbekendtgørelse nr.  

 592 af 14. juli 1999, som senest ændret ved lov nr. 334 af 17. maj  

 2000, fastsættes efter forhandling med Landsarbejdsrådet:
§ 1. Udbetaling af arbejdsløshedsdagpenge  

 mv. sker som hovedregel på grundlag af en erklæring på tro  

 og love.
Medlemmet skal afgive en sådan erklæring for hver  

 udbetalingsperiode.
 § 2. Direktoratet kan dog tillade, at en a-kasse  

 kan udbetale arbejdsløshedsdagpenge mv. på grundlag af  

 elektroniske meddelelser eller blanketter.
 Stk. 2. Den elektroniske meddelelse eller blanket, der skal  

 danne grundlag for udbetalinger, skal være lavet af eller godkendt af  

 direktoratet.
 Stk. 3. Tilladelsen efter stk. 1 kan gøres  

 tidsbegrænset og er betinget af, at a-kassen opfylder bestemte  

 vilkår af administrativ og teknisk karakter.
 Stk. 4. A-kassen skal vejlede medlemmerne om vilkårene  

 for at sende elektroniske meddelelser til a-kassen.
§ 3. For at direktoratet kan tillade, at en  

 a-kasse kan udbetale arbejdsløshedsdagpenge mv. på grundlag af  

 elektroniske meddelelser eller blanketter, skal a-kassen dokumentere, at den  

 tekniske løsning 1)	er så sikker, at de elektroniske meddelelser eller blanketter  

 ikke kan læses af andre end modtageren, 2)	forhindrer, at de elektroniske meddelelser eller blanketter kan  

 ændres på vej til modtageren, og 3)	forebygger, at andre end det enkelte medlem kan udgive sig som  

 afsender af den elektroniske meddelelse eller blanket.
 Stk. 2. A-kassen har pligt til løbende at opdatere den  

 tekniske løsning.
§ 4. Det er en betingelse for, at direktoratet kan  

 give tilladelse efter § 2, at a-kassens statsautoriserede revisor  

 erklærer, 1)	at a-kassens edb-system til at modtage og behandle elektroniske  

 meddelelser er tilstrækkeligt sikkert og indeholder  

 tilstrækkelige sikkerhedsprocedurer, 2)	at a-kassens system til behandling af elektroniske meddelelser i  

 øvrigt følger denne bekendtgørelses regler og  

 vilkårene for tilladelsen, og 3)	at a-kassens forretningsgange på dette område opfylder  

 § 6 i bekendtgørelse nr. 705 af 22. oktober 1991 om tilsynet med  

 de statsanerkendte arbejdsløshedskassers administration mv.
 § 5. Elektroniske meddelelser og blanketter skal  

 opbevares i 5 år efter afslutningen af det regnskabsår, hvor de  

 har dannet grundlag for udbetaling.
 § 6. Et medlem af en a-kasse, der har tilladelse  

 til at udbetale arbejdsløshedsdagpenge mv. på grundlag af  

 elektroniske meddelelser, kan vælge, om medlemmet skal afgive en  

 skriftlig erklæring på tro og love, eller om medlemmet skal  

 afgive de pågældende oplysninger ved hjælp af en  

 elektronisk meddelelse eller blanket.
 Stk. 2. A-kassen kan bestemme, at et medlem ikke kan afgive  

 oplysninger på elektroniske meddelelser, men i stedet skal afgive en  

 skriftlig erklæring på tro og love som grundlag for udbetaling.  

 Det er en betingelse herfor, at a-kassen skønner, at medlemmet ikke  

 kan eller vil give korrekte oplysninger på elektroniske  

 meddelelser.
 § 7. Bekendtgørelsen træder i kraft  

 den 1. juni 2000.
 § 8. Der udarbejdes en vejledning til  

 bekendtgørelsen.
