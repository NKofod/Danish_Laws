Nr BSF 81 Forslag til folketingsbeslutning om returmærkat for reklametryksager Fremsat af Birthe Hansen (SF) Agerschou (SF) Ingerlise Koefoed (SF) Rahbæk  

 Møller (Sf) Ebba Strange (SF) Folketinget opfordrer regeringen til at fremsætte et lovforslag, der pålægger udsendere af kommercielle reklametryksager at forsyne disse med en portofrigjort returneringsmærkat.
Tryksager, der betragtes som aviser, og som derfor er fritaget for moms, undtages fra loven.
BEMÆRKNINGER TIL FORSLAGET Danske hjem oversvømmes af anselige mængder af reklametryksager i forskellige størrelser og farver.
Beboerne har vanskeligt ved at værge sig mod dette overgreb på privatlivets fred og skal, for at føje spot til skade, selv bekoste bortskaffelsen.
Tryksagerne er kun yderst sjældent af oplysende karakter.
Oftest er de skadelige, såvel psykisk og økonomisk for forbrugere som fysisk og økologisk ved deres ressourcebeslaglæggelse og efterfølgende eventuelle ophold på en losseplads.
Meget taler for et direkte forbud over for sådanne tryksager.
I betragtning af, at dette næppe kan gennemføres i det nuværende folketing, ønsker forslagsstillerne i stedet at give befolkningen en mulighed for at svare igen: nemlig at returnere tryksagen via postvæsenet for udsenderens regning.
I praksis skal dette ske ved, at alle kommercielle reklametryksager forsynes med en portofrigjort returmærkat med modtagerens adresse, og med angivelsen »Modtageren betaler portoen« efter de regler, som postvæsenet har fastsat herom.
Dette vil give den utilfredse modtager mulighed for at få luft for sin irritation over enhver eller et passende udvalg af reklametryksager ved at smide dem i nærmeste postkasse efter at have omplaceret nævnte mærkat.
