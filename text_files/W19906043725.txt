Se fuldtekst Kendelse af 5. november 1990 i sag 309/1990 (Boligsparekontrakt.  

 Betingelser for udbetaling af statspræmie.
Ansvar for anvendelse af forældet  

 kontraktsformular).
Klageren K oprettede den 2. juli 1987 en boligsparekontrakt hos  

 pengeinstituttet P.
Af kontrakten fremgik, at udbetaling med statspræmie  

 efter 3 år kunne ske ved afgivelse af tro og love erklæring om det formål,  

 hvortil det udbetalte beløb skulle anvendes.
Den 12. juli 1990 ønskede K indeståendet tillige med statspræmie udbetalt  

 til dækning af udgifter i forbindelse med modernisering af K's badeværelse.
K  

 medbragte kassebonner afstemplet i et byggevaremarked.
 P afviste at udbetale statspræmien under henvisning til, at det af bek.  

 nr. 288 af 14. maj 1987 fremgik, at ydelse af præmie var betinget af, at  

 kontohaveren over for P dokumenterede beløbets nærmere anvendelse og stillede  

 krav om en specificeret regning udstedt til K.
 K indbragte sagen for Ankenævnet med påstand om, at P tilpligtedes at yde  

 hende en godtgørelse svarende til statspræmien.
 P nedlagde påstand om frifindelse.
 Ankenævnet tog K's påstand til følge med følgende bemærkninger:
»Bestemmelsen i K's boligsparekontrakt om, at udbetaling kan ske  

 alene på grundlag af en tro og love erklæring om beløbets anvendelse, var  

 indeholdt i den oprindeligt til loven knyttede bekendtgørelse nr. 288 af 16.  

 juni 1970. Denne bekendtgørelse erstattedes med virkning fra den 24. maj 1987  

 af bekendtgørelse nr. 288 af 14. maj 1987, i hvilken forbindelse kravet om  

 dokumentation for beløbets anvendelse blev indført i stedet for den tidligere  

 bestemmelse om afgivelse af en tro og love erklæring.
Den formular, der blev  

 anvendt ved oprettelsen af K's boligsparekontrakt, var således allerede ved  

 oprettelsen forældet, og P har ikke senere gjort K opmærksom på  

 dokumentationskravet.
 Efter det foreliggende må det lægges til grund, at K har afholdt udgifter  

 til forbedring af sin ejendom, men som følge af sit manglende kendskab til  

 dokumentationskravet har undladt at sikre sig specificerede regninger udstedt  

 til hende, og at det ikke er muligt for K efterfølgende af skaffe sig den  

 fornødne dokumentation.
Under de anførte omstændigheder findes P mod K's afgivelse af en tro og  

 love erklæring at burde godtgøre K et beløb svarende til statens præmie på 4%  

 p.a.« Ved kendelse af samme dag i en lignende sag (364/90), hvor den omhandlede  

 boligsparekontrakt var oprettet den 5. november 1986, og hvor det ikke var  

 oplyst, hvorvidt klageren K havde afholdt præmieberettigende udgifter,  

 nedlagde K påstand om, at det indklagede pengeinstitut P tilpligtedes at  

 udbetale indeståendet med præmie mod afgivelse af tro og loveerklæring.
 Ankenævnet tog P's frifindelsespåstand til følge med følgende  

 bemærkninger:
»Bestemmelsen om afgivelse af en tro og love erklæring ved udbetaling  

 med præmie var indeholdt i bekendtgørelse nr. 288 af 16. juni 1970. Denne  

 bekendtgørelse erstattedes med virkning fra den 24. maj 1987 af  

 bekendtgørelse nr. 288 af 14. maj 1987, i hvilken forbindelse kravet om  

 dokumentation for beløbets anvendelse blev indført i stedet for det tidligere  

 krav om en tro og love erklæring.
Den mellem parterne indgåede  

 boligsparekontrakt må herefter anses for ændret, således at P er forpligtet  

 til at kræve den fastsatte dokumentation, forinden udbetaling med statspræmie  

 kan foretages fra kontoen.
