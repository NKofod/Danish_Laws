Fremsat den 20. april 2010 af Ole Vagn Christensen (S), Mette Gjerskov (S), Per Husted (S), Ole Hækkerup (S), Jens Christian Lund (S) og Kim Mortensen (S) Forslag til folketingsbeslutning om etablering af et program til fremme af teknologiudvikling af bølgekraft Folketinget opfordrer regeringen til at afsætte 58 mio. kr. til etablering af et 3-årigt program for fremme af teknologiudvikling af bølgekraft.
 Folketingsbeslutningen indebærer, at der i 2010 bevilges 10 mio. kr. til etablering af to testcentre for bølgekraft, målrettet mod henholdsvis modelforsøg (i mindre skala end 1:2) og prototyper (i større skala end 1:2). I årene 2011-2013 bevilges 10 mio. kr. årligt til drift af de to centre og 6 mio. kr. årligt til støtte til enkeltprojekter.
Bemærkninger til forslaget Bølgekraft er en vedvarende energiform med potentiale til at kunne bidrage med 15-20 pct. af det danske elforbrug.
I modsætning til vindkraft er der tale om en forholdsvis umoden teknologi, hvor der fortsat ikke er klarhed over den mest hensigtsmæssige konstruktion.
Der kommer løbende nye ideer til design af bølgeenergianlæg, og der er behov for at understøtte disse projekter frem til et niveau, hvor der er tilstrækkelig viden til at træffe kvalificerede forretningsmæssige beslutninger om en kommerciel udnyttelse.
Dette behov foreslås dækket ved et program, der de første 3 år skal finansiere etableringen og driften af to prøvecentre for bølgekraft, målrettet mod henholdsvis modelforsøg og prototyper.
Modelforsøgene skal først og fremmest anvendes til at sikre, at de grundlæggende antagelser bag et design er bæredygtige, hvorefter prototypeforsøgene kan eftervise driftsparametre såsom holdbarhed, fejlhyppighed, faktisk energiproduktion m.m.
 I forbindelse med de to centre skal der etableres værkstedsfaciliteter til konstruktion og reparation af modeller og prototyper.
Det forudsættes, at finansieringen af de enkelte udviklingsprojekter som hovedregel dækkes af EUDP (Energiteknologisk Udviklings- og Demonstrationsprogram), fonden til grøn omstilling og erhvervsmæssig fornyelse eller andre finansieringskilder.
Men for at centrene kan gå ind i særligt interessante projekter, projekter med akutte behov for yderligere midler eller projekter, som af prioriteringsmæssige eller ansøgningstekniske årsager ikke modtager finansiering fra anden side, foreslås, at det enkelte center får mulighed for at støtte sådanne projekter.
Til dette formål afsættes 6 mio. kr. årligt i perioden 2011-2013.
Skriftlig fremsættelse Ole Vagn Christensen (S):
 Forslag til folketingsbeslutning om etablering af et program til fremme af teknologiudvikling af bølgekraft.
(Beslutningsforslag nr.
B 234).
