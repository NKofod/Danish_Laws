Nr BTL 243 Betænkning over Forslag til lov om ændring af lov om private bidrag til  

 politiske partier og offentliggørelse af politiske partiers regnskaber (Åbne  

 partiregnskaber m.v.)   

 Nr L 243 1994-95, 1. samling Afgivet af Udvalget for Forretningsordenen Afgivet: 19950524 Udvalget har behandlet lovforslaget i en række møder og har herunder  

 stillet spørgsmål til justitsministeren, som denne og indenrigsministeren har  

 besvaret skriftligt.
 En række af udvalgets spørgsmål og ministrenes besvarelse heraf er optrykt  

 som bilag til betænkningen sammen med skatteministerens og arbejdsministerens  

 udtalelser.
 Der er af forskellige mindretal stillet ændringsforslag, hvorom henvises  

 til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret .
 Et flertal inden for flertallet (Socialdemokratiets, Det Radikale Venstres  

 og Centrum-Demokraternes medlemmer af udvalget) ser dette forslag i  

 sammenhæng med L 244 og gennemførelsen af den såkaldte Olsen-plan og som en  

 forberedelse og gennemførelse af en ordning med orlovsmulighed til ministre,  

 så længe de er ministre.
Et mindretal inden for flertallet (Det Konservative Folkepartis medlemmer  

 af udvalget) betragter de politiske partier som folkestyrets  

 centralnervesystem.
Partierne må derfor sikres de bedst mulige  

 livsbetingelser.
 Som følge af de ændrede ledelses- og bestyrelseskonstellationer i dansk  

 erhvervsliv samt den omstændighed, at et flertal i Folketinget går ind for  

 fuld åbenhed omkring partiregnskaber og bidragyderfortegnelser, er det  

 bydende nødvendigt nu at øge den offentlige støtte til de politiske partier,  

 der - med meget stort flertal - blev indført i 1986.
Partistøtteordningens kombination af en central ordning og to decentrale  

 har i den periode, der er forløbet siden 1986, betydet en væsentlig  

 saltvandsindsprøjtning til det politiske arbejde i Danmark.
I den forbindelse  

 lægger mindretallet vægt på at understrege, at ordningen ikke på noget  

 tidspunkt siden dens indførelse har givet anledning til kritik.
Tværtimod har  

 alle partier med kyshånd modtaget de midler, ordningen har givet mulighed  

 for.
Den justering af partistøtteordningen, der nu gennemføres, vil efter  

 mindretalllets opfattelse give de politiske partier en højere grad af  

 uafhængighed og langt bedre muligheder for at leve op til de krav, der  

 stilles til dem i et samfund præget af meget betydelig indflydelse fra  

 græsrodsbevægelser og interesseorganisationer samt fra medierne.
De politiske  

 partier i Danmark har på det nærmeste monopolstilling, når talen er om  

 opstilling af de kandidater, der skal påtage sig ansvar i vort folkestyre.  

 Ikke mindst derfor er det vigtigt, at partiernes arbejde har et højt  

 aktivitetsniveau båret af en professionel og moderne holdning.
Efter mindretallets opfattelse er den økonomiske forudsætning for  

 partiernes arbejde en kombination af medlemskontingenter, frivillige bidrag  

 og offentlig støtte.
Vi lægger i den forbindelse afgørende vægt på, at  

 tilgangen af nye medlemmer til partierne øges væsentligt.
Efter mindretallets opfattelse vil den øgede offentlige støtte til det  

 politiske arbejde om ganske få år opleves på samme måde som i en lang række  

 af de lande, vi normalt sammenligner os med.
Den vil være en fuldstændig  

 selvfølge! Et mindretal (Venstres medlemmer af udvalget), der er  

 medforslagsstiller til ændringsforslag nr. 1 - 4, indstiller lovforslaget til  

forkastelse .
 Det er mindretallets opfattelse, at private borgere ud af deres egne,  

 allerede beskattede midler skal have mulighed for at støtte politisk  

 virksomhed, beskyttet af samme fortrolighed som ved stemmeafgivning ved  

 valgene.
 Derimod ville mindretallet være indstillet på at indføre oplysningspligt  

 for visse bidrag fra arbejdsgiverforeninger, fagforeninger og andre faglige  

 sammenslutninger, forudsat at der gennemføres en ændring af den gældende  

 regel om adgang for disse foreningers medlemmer til at blive fritaget for at  

 betale bidrag til politiske partier.
Det er stærkt forkasteligt, at regeringen fastholder den gældende regel  

 om, at fagforeningernes medlemmer skal melde fra ved et kryds på en kupon for  

 at slippe for at betale bidrag til politiske partier.
Mindretallet har derfor  

 fremsat ændringsforslag, som vender denne regel om.
I stedet for at melde fra  

 skal man melde til.
Det vil sige, at f.eks. en fagforening kun kan overføre  

 penge til et politisk parti i det omfang, som medlemmerne aktivt har givet  

 deres tilslutning til det.
Der henvises til bemærkningerne til  

 ændringsforslagene.
 Såfremt disse ændringsforslag bliver vedtaget, vil mindretallet støtte en  

 lovændring, som indfører oplysningspligt for bidrag over 20.000 kr. fra  

 arbejdsgiverforeninger, fagforeninger og andre faglige sammenslutninger.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af mindretallet stillede  

 ændringsforslag.
SF har gennem mange år argumenteret for større åbenhed i partiernes  

 regnskaber - i særlig grad hvad angår økonomiske tilskud udefra.
Senest har  

 partiet i denne folketingssamling fremsat beslutningsforslag B 8 (om  

 offentliggørelse af regnskaber for politiske partiers og kandidaters  

 indtægter og udgifter ved offentlige valg).
Ud fra en demokratisk synsvinkel er det dybt betænkeligt, hvis de  

 politiske partiers muligheder bliver afhængig af økonomiske ressourcer.
I den  

 sammenhæng er erfaringer fra f.eks.
USA og Italien skræmmende.
Hvis erhvervslivet støtter de borgerlige partier gennem gigantiske  

 tilskud, forventer man naturligvis, at partierne i deres politik har, hvad  

 man kalder »forståelse for erhvervslivets problemer«.
Men det er  

 dybt problematisk, hvis erhvervslivet (eller fagbevægelsen) på denne måde  

 bliver 3. part i det parlamentariske arbejde.
 Derfor må vælgerne i det mindste have klarhed over, hvem der  

 støtter partierne, og med hvor meget partierne eller enkeltkandidater  

 støttes.
Lovforslaget forsøger angiveligt at tage hul på denne problemstilling, og  

 det skal formentlig være et figenblad for den skamløse firedobling af  

 partistøtten (jf.
L 244).
Figenbladet dækker imidlertid ikke særlig godt.
Overfladisk set er der  

 tale om et skridt i den rigtige retning, men der er så mange huller i  

 forslaget, at det nærmer sig en dans på stedet.
SF har af samme grund stillet  

 en række ændringsforslag, som skal stoppe de pågældende huller.
Det drejer  

 sig om følgende:
- bagatelgrænsen på 20.000 kr. er for høj. 20.000 kr. er et stort beløb,  

 og det må forventes, at mange tilskud vil ligge på 19.500 kr., ligesom det  

 vil være muligt at lade datterselskaber gå ind med tilskud for derved at  

 opdele den samlede støtte, så oplysningspligten undgås, - bagatelgrænsen sættes yderligere i relief, når tilskud til enkelte  

 kandidater ikke er med i forslaget.
Der har gennem flere år været en stigende  

 tendens til at støtte enkeltkandidater, og det er urimeligt, at den form for  

 støtte ikke er med, - dertil kommer, at der ikke eksisterer præcise retningslinjer for  

 indirekte støtte i form af annoncer og lignende.
Hvis eksempelvis Dansk  

 Industri i de sidste dage før et valg bruger et millionbeløb på at indrykke  

 annoncer med Hans Engells kontrafej, vil sådanne annoncer falde uden for  

 reglerne på to måder: det kan betragtes som en støtte til Hans Engells  

 personlige valgkamp, og det vil være indirekte støtte, som ikke præcist er  

 omfattet af reglerne, - det er endvidere utilfredsstillende, at det ikke skal fremgå, hvor meget  

 den enkelte bidragyder har givet.
Det bliver således umuligt at konstatere,  

 om en organisation har givet 50.000 kr. eller 500.000 kr.
Denne forskel må  

 dog være væsentlig at få frem.
 Et tredje mindretal (Fremskridtspartiets medlemmer af udvalget)  

 indstiller lovforslaget til vedtagelse med de af mindretallet som  

 medforslagsstiller stillede ændringsforslag.
Ændringsforslag Til § 1Af et mindretal (V og FP):
 1) Før nr. 1 indsættes som nyt nummer:
 »01. I § 1 udgår ordene: "opkrævet over  

 medlemskontingentet«.
 2) Før nr. 1 indsættes som nyt nummer:
 »02. I § 2, stk. 1, udgår ordene: »at blive  

 fritaget for« og »over medlemskontingentet«.
 3) Før nr. 1 indsættes som nyt nummer:
 »03. § 2, stk. 2, affattes således:
» Stk. 2. Erklæringen skal have følgende tekst: Jeg ønsker at  

 betale bidrag kr. xxx til (partiets navn).« 4) Efter nr. 1 indsættes som nyt nummer:
 »04. I § 2, stk. 4, ændres ordene »der er fritaget for  

 betaling af« til: »der betaler«.
 Af et mindretal (SF):
 5) I det under nr. 2 foreslåede § 3, stk. 2,  

 indsættes i 1. pkt. efter »parti«: », eller en kandidat  

 opstillet for partiet,».
 6) I det under nr. 2 foreslåede § 3, stk. 2, ændres  

 »et eller flere tilskud, der tilsammen« til: »økonomiske  

 fordele, der«.
 7) I det under nr. 2 foreslåede § 3, stk. 2, ændres  

 beløbet »20.000 kr.« til: »2.000 kr.« (2 steder).
 8) I det under nr.2 foreslåede § 3, stk. 2,  

 indsættes efter »adresse« ordene: »og værdien af det enkelte  

 tilskud«.
Bemærkninger Til nr. 1 - 4 Sigtet med ændringsforslagene er at sikre medlemmerne af  

 arbejdsgiverforeninger, fagforeninger og andre faglige sammenslutninger reel  

 frihed til selv at bestemme, om de gennem deres medlemskab af den pågældende  

 organisation ønsker at yde bidrag til politiske partier eller partipolitiske  

 formål i øvrigt.
 Ifølge de gældende regler kan et medlem af de nævnte organisationer blive  

 fri for at betale sådanne bidrag ved at afgive en skriftlig erklæring om, at  

 medlemmet ønsker at være fritaget for at betale bidrag.
Hovedreglen er altså, at f.eks. en fagforening kan disponere over  

 medlemmernes indbetalte kontingenter til bl.a. at yde bidrag til udvalgte  

 politiske partier.
Det kræver en aktiv handling fra medlemmets side at blive  

 fritaget herfor.
Denne regel bliver tilmed administreret således, at  

 kontingentet ikke sættes ned for den, som ønsker at blive fri for at betale  

 bidrag til politiske formål.
Forslagsstillerne ønsker at vende hovedreglen om.
Udgangspunktet vil  

 herefter være, at f.eks. en fagforening ikke kan yde bidrag til politiske  

 partier eller partipolitiske formål i øvrigt, medmindre medlemmerne aktivt  

 gennem en erklæring har givet tilslutning hertil.
 Det samlede bidrag fra interesseorganisationen til det enkelte politiske  

 parti vil således udgøre summen af bidrag fra de enkelte medlemmer, som har  

 tilkendegivet at ville betale.
Samtidig vil de foreslåede ændringer indebære en betydningsfuld  

 afregulering, idet der ifølge forslaget ikke længere er et lovkrav om, at  

 foreningen en gang hvert år skal tilsende medlemmerne en blanket.
Det er  

 således foreningen selv, som afgør, om den hvert år vil sende en blanket til  

 medlemmerne.
Forslagsstillerne finder det unødvendigt med et lovkrav herom,  

 når hovedreglen vendes om således, at medlemmerne skal »melde til«  

 frem for at »melde fra«.
Som udgangspunkt ønsker forslagsstillerne at respektere private  

 foreningers ret til selv at beslutte, hvordan de ønsker at anvende  

 foreningens indtægter.
Med det foreslåede indgreb i de nævnte organisationers  

 dispositionsret over de fra medlemmerne indbetalte kontingenter m.v. har  

 forslagsstillerne taget hensyn til navnlig tre forhold.
For det første er  

 medlemskab af fagforeninger som hovedregel ikke reelt frivilligt.
I de fleste  

 situationer er medlemskab af en bestemt fagforening en betingelse for  

 overhovedet at kunne få et job.
Et medlem af en fagforening kan altså ikke  

 protestere mod en bevilling af tilskud til et bestemt politisk parti ved at  

 melde sig ud af fagforeningen.
Derfor er der behov for en særlig beskyttelse  

 af det enkelte fagforeningsmedlems ret til at blive fri for at yde bidrag til  

 politiske partier.
For det andet skal ændringsforslagene ses i lyset af den foreslåede  

 oplysningspligt for visse bidrag til politiske partier.
Regeringens forslag  

 indebærer bl.a., at partier, der modtager private bidrag på over 20.000 kr.,  

 skal oplyse, hvem giveren er.
Konsekvensen vil med stor sandsynlighed blive,  

 at de partier, som hidtil har fået en del sådanne bidrag, nu vil miste  

 hovedparten af denne indtægt.
Herved vil den økonomiske balance mellem de  

 politiske partier blive forrykket afgørende, hvis der ikke samtidig sættes en  

 stopper for fagbevægelsens tvangsudskrivning af penge til bl.a.  

 Socialdemokratiet.
For det tredje er kontingentindbetalinger til de nævnte organisationer  

 fradragsberettigede ved skatteopgørelsen.
Efter forslagsstillernes opfattelse  

 er det derfor berettiget at stille visse krav til den modtagende  

 organisations anvendelse af pengene.
I ændringsforslagene sondres ikke mellem arbejdsgiverforeninger,  

 fagforeninger og andre faglige sammenslutninger.
Men der er ingen grund til  

 at skjule, at de gældende regler især er utilstrækkelige i forhold til  

 fagforeningerne.
En LO-undersøgelse - foretaget af Aalborg Universitetscenter  

 og offentliggjort den 18. oktober 1993 - viste eksempelvis, at kun 10 pct. af  

 LO's medlemmer støttede LO's tætte forbindelse til Socialdemokratiet.
Hvis  

 den gældende regel om at »melde fra« ændres til en regel om at  

 »melde til«, vil det utvivlsomt stimulere den nødvendige interne  

 debat i fagbevægelsen om tvangsudskrivning af bidrag til politiske partier.
Til nr. 5 Ændringsforslaget skal sikre, at også støtte til enkelte kandidater skal  

 fremgå af partiregnskabet.
Baggrunden er, at der kan ske en omgåelse af  

 offentlighedsreglerne ved at give støtte til enkeltkandidater i stedet for  

 til partiet som helhed.
Dertil kommer, at det er vigtigt for vælgerne at  

 vide, i hvilken udstrækning de enkelte kandidater modtager støtte udefra.
Til nr. 6 Det er uklart, om indirekte støtte f.eks. i form af annoncer er medtaget i  

 loven.
Da den indirekte støtte kan være af anselig størrelse, er det vigtigt,  

 at det klargøres, at denne form også er omfattet af bestemmelserne.
Til nr. 7 Bagatelgrænsen på 20.000 kr. er alt for høj, og det foreslås at nedsætte  

 den til 2.000 kr.
Til nr. 8 Det fremgår af lovforslaget, at det ikke skal fremgå, hvor meget den  

 enkelte bidragyder har givet.
Dette må være en lapsus, og det foreslås, at  

 vælgerne kan se præcist, hvor meget den enkelte organisation eller lignende  

 giver i økonomisk støtte.
Erling Olsen (S) fmd.
Ivar Hansen (V) nfmd.
Henning Grove (KF)  

 Margrete Auken (SF) Kirsten Jacobsen (FP) Pia Gjellerup (S) Ove Fich (S)  

 Torben Lund (S) Grete Schødts (S) Helge Mortensen (S) Holger K.
Nielsen (SF)  

 Kjeld Rahbæk Møller (SF) Jørgen Estrup (RV) Arne Melchior (CD) Birthe Rønn  

 Hornbech (V) Christian Mejdahl (V) Inge Dahl-Sørensen (V) Anders Fogh  

 Rasmussen (V) Hans Engell (KF) Torben Rechendorff (KF) Kim Behnke  

 (FP)Enhedslisten havde ikke medlemmer i udvalget Bilag En række af udvalgets spørgsmål og hhv. justitsministerens og  

 indenrigsministerens besvarelse heraf samt skatteministerens og  

 arbejdsministerens indhentede udtalelser Spørgsmål nr. 10:
»Er det i overensstemmelse med Danmarks internationale forpligtelser  

 i form af konventioner m.v., at danske fagforeningsmedlemmer kan tvinges til  

 at yde støtte til partipolitiske formål?» Svar:
Den gældende lov om private bidrag til politiske partier indebærer, at et  

 medlem af en forening m.v., der er omfattet af lovens § 1, med bindende  

 virkning for foreningen kan tilkendegive, at den pågældende ikke ønsker  

 medlemskontingentet anvendt som bidrag til politiske partier eller  

 partipolitiske formål i øvrigt.
Fremsætter medlemmet en sådan  

 tilkendegivelse, er foreningen ikke beføjet til at anvende kontingentet til  

 dette formål.
 Danske fagforeningsmedlemmer kan således ikke tvinges til at yde støtte  

 til partipolitiske formål.
 Justitsministeriet finder på den baggrund ikke anledning til at komme  

 nærmere ind på spørgsmålet om, hvorvidt en ordning, hvorefter  

 medlemskontingenter mod medlemmernes vilje kunne anvendes til sådanne formål,  

 i givet fald ville være i strid med Danmarks internationale forpligtelser.
 Spørgsmål nr. 11:
»Har der været sager ved Den Europæiske Menneskerettighedsdomstol om  

 fagforeningsmedlemmers tvangsbidrag til politiske partier?» Svar:
Justitsministeriet er ikke bekendt med domme fra Den Europæiske  

 Menneskerettighedsdomstol om det nævnte spørgsmål.
Der henvises i øvrigt til  

 besvarelsen af spørgsmål nr. 10.
 Spørgsmål nr. 12:
»Betyder lovforslaget (L 243), at en lønmodtager, som ikke ønsker at  

 støtte et bestemt politisk parti, har mulighed for at meddele fagforeningen,  

 at hans kontingentbetaling ikke skal gå til dette formål, men skal nedsættes  

 med det potentielle støttebeløb?» Svar:
 Der henvises til Justitsministeriets besvarelse af spørgsmål nr. 6 af 13.  

 marts 1990 fra Folketingets Retsudvalg (L 179 - bilag 2). Besvarelsen  

 vedlægges.
Som det fremgår heraf, indebærer den gældende lov ikke, at et medlem, som  

 tilkendegiver, at foreningskontingentet ikke ønskes anvendt til  

 partipolitiske formål, har krav på en tilsvarende nedsættelse af  

 kontingentet.
Loven er - som det ligeledes fremgår af besvarelsen - på den  

 anden side ikke til hinder for, at den pågældende forening faktisk indrømmer  

 medlemmerne en sådan kontingentnedsættelse.
 Lovforslag L 243 indebærer ingen ændring i denne retstilstand.
 Spørgsmål nr. 13:
»Hvilke muligheder har et fagforeningsmedlem i øvrigt ifølge  

 forslaget (L 243) for at slippe for at betale bidrag til politiske  

 partier?» Svar:
 Som anført i besvarelsen af spørgsmål nr. 10 indebærer bestemmelserne i  

 den gældende lovs § 1 og § 2, stk. 1, at de omhandlede foreninger m.v. ikke  

 mod det enkelte medlems vilje kan anvende medlemskontingentet til at yde  

 bidrag til politiske partier eller partipolitiske formål i øvrigt.
Disse bestemmelser regulerer spørgsmålet om det enkelte medlems egne  

 muligheder for umiddelbart at blive fritaget for at bidrage økonomisk til  

 partipolitiske formål over medlemskontingentet.
Lovforslag L 243 indeholder  

 ikke bestemmelser, der indebærer en yderligere regulering af dette spørgsmål.
Det tilføjes, at hverken den gældende lov eller lovforslag L 243 tilsigter  

 at regulere spørgsmålet om, hvorvidt en forening overhovedet er berettiget  

 til at yde støtte til partipolitiske formål, og om en beslutning herom i  

 givet fald kræver enstemmighed i foreningens kompetence organ.
Disse  

 spørgsmål må besvares bl.a. på grundlag af foreningens vedtægter.
 Spørgsmål nr. 17:
»Hvilke fagforeninger inden for fagbevægelsen er omfattet af lov nr.  

 404 af 13. juni 1990 (private bidrag til politiske partier). Er det kun  

 landsomfattende fagforbund eller er det også faglige karteller, LO, lokale  

 fællesorganisationer under LO, lokale fagforeninger og faglige klubber?  

 Hvordan forholder afgrænsningen sig til afgrænsningen i ligningslovens §  

 13?» Svar:
 Det fremgår af forarbejderne til den gældende lov om private bidrag til  

 politiske partier, at den afgrænsning af foreninger m.v., der er foretaget i  

 lovens § 1, svarer til afgrænsningen i ligningslovens § 13. Der henvises til  

 Folketingstidende 1989-90, Tillæg A, sp. 4834.
 Som anført i Justitsministeriets besvarelse af spørgsmål nr. 10 af 21.  

 marts 1990 fra Folketingets Retsudvalg (L 179 - bilag 7) omfatter loven efter  

 Justitsministeriets opfattelse enhver faglig organisation med det i loven  

 anførte hovedformål, når organisationen på noget tidspunkt efter dens  

 stiftelse har modtaget betaling fra medlemmerne i form af kontingent.  

 Besvarelsen vedlægges i kopi.
Såfremt et medlem af den pågældende forening har tilkendegivet, at  

 medlemskontingentet ikke ønskes anvendt til partipolitiske formål, er det  

 efter Justitsministeriets opfattelse uden betydning, om kontingentet  

 kanaliseres videre til andre foreninger m.v.
Et medlemskontingent, der f.eks.  

 overføres fra en fagforening til LO, kan således efter Justitsministeriets  

 opfattelse ikke af LO anvendes til partipolitiske formål, såfremt det  

 pågældende medlem over for den fagforening, som kontingentet er indbetalt  

 til, har fremsat en tilkendegivelse i overensstemmelse med lovens § 2, stk.  

 1.
 Spørgsmål nr. 20:
»Når en fagforening yder støtte til f.eks. en bestemt  

 socialdemokratisk kandidat i form af betaling af annonce, betaling for  

 udflugt til f.eks.
Puttgarden med færgetur og frokost, er det så inden for  

 eller uden for det foreliggende lovforslag (L 243)?» Svar:
 For så vidt spørgsmålet skal forstås således, at det ønskes oplyst, om der  

 i det nævnte tilfælde er tale om en støtteforanstaltning, som det enkelte  

 medlem kan blive fritaget for at bidrage til over medlemskontingentet, er  

 svaret efter Justitsministeriets opfattelse, at en foranstaltning af den  

 angivne art er omfattet af udtrykket »partipolitiske formål i  

 øvrigt« i den gældende lovs §§ 1 og 2.
For så vidt spørgsmålet skal forstås således, at det ønskes oplyst, om den  

 økonomiske værdi af de i spørgsmålet nævnte støtteforanstaltninger er  

 omfattet af bestemmelserne om regnskabspligt i den gældende lovs §§ 3-5 og  

 det fremsatte lovforslags § 1, nr. 2, kan det oplyses, at det følger af  

 lovens § 3, stk. 1, at regnskabspligten alene gælder for de af bestemmelsen  

 omfattede partiers landsorganisation.
Tilskud, der ydes til de enkelte  

 kandidater personligt, og som ikke overføres til partiets landsorganisation,  

 er derfor ikke omfattet af den regnskabspligt, der følger af bestemmelsen.  

 Dette gælder, uanset om støtten ydes i form af pengebeløb eller i form af  

 ydelser, der har penges værdi.
 Det fremsatte lovforslag (L 243) indebærer ikke ændringer heri.
 Det tilføjes, at den oplysningspligt, der foreslås etableret ved  

 lovforslag L 244 (forslagets § 1, nr. 12-14), omfatter partiernes amts-,  

 kreds-, kommune- og lokaleorganisationer samt organisationer for lokallister.  

 Heller ikke disse regler omfatter således tilskud til de enkelte kandidater  

 personligt.
 Spørgsmål nr. 21:
»Hvilken myndighed godkender, om et partis regnskab er  

 fyldestgørende?» Svar (justitsministeren):
 Efter § 5 i den gældende lov om offentliggørelse af politiske partiers  

 regnskaber skal en bekræftet kopi af regnskabet senest 12 måneder efter  

 regnskabsårets afslutning indsendes til Folketinget, der fremlægger  

 regnskabet til gennemsyn for offentligheden.
Det følger af forarbejderne til denne bestemmelse, at regnskabet ikke skal  

 gennemgås, kontrolleres eller godkendes af Folketinget, men alene - som det  

 fremgår af bestemmelsen - gøres tilgængeligt for offentligheden.
Der henvises  

 til Folketingstidende 1989-90, Tillæg A, sp. 4836.
 Lovforslag L 243 indebærer ikke ændringer heri.
 Det er aftalt med Indenrigsministeriet, at Indenrigsministeriet besvarer  

 det rejste spørgsmål, for så vidt angår lovforslag L 244.
 Spørgsmål 21:
»Hvilken myndighed godkender, om et partis regnskab er  

 fyldestgørende?» Svar (indenrigsministeren):
 For så vidt angår lovforslag L 243 henvises til justitsministerens  

 besvarelse af 9. maj 1995.
 Efter lovforslag L 244 (forslagets § 1, nr. 7) skal indenrigsministeren  

 påse, at de indsendte regnskaber for de partier, der modtager statsstøtte i  

 henhold til partistøtteloven, og som er omfattet af loven om private bidrag  

 til politiske partier og offentliggørelse af politiske partiers regnskaber,  

 indeholder de oplysninger, der kræves efter bestemmelsen i § 3 i denne lov.  

 Hvis dette er ikke er tilfældet, udsættes udbetalingen af tilskud fra staten.
 Det er derfor indenrigsministeren, der træffer afgørelse om, hvorvidt  

 regnskabet er fyldestgørende (kan godkendes) i henseende til udbetaling af  

 tilskud fra staten.
 Indenrigsministeren skal imidlertid ikke foretage en efterprøvelse af  

 regnskabets rigtighed, jf. bemærkningerne til lovforslag L 244 (til  

 forslagets § 1, nr. 7).
 Spørgsmål 23:
»Hvis ministeren træffer den beslutning, at et partis regnskab ikke  

 kan godkendes, er det så en endelig beslutning, eller kan det pågældende  

 parti indbringe beslutningen for andre instanser? Og i givet fald  

 hvilke?» Svar:
En afgørelse fra indenrigsministeren om at udsætte udbetalingen af  

 statstilskud, fordi regnskabet ikke indeholder de foreskrevne oplysninger,  

 kan indbringes for domstolene.
Der vil endvidere kunne klages over afgørelsen  

 til Folketingets Ombudsmand.
 Spørgsmål 24:
»Kan spørgsmålet om et regnskab, der ikke godkendes af  

 indenrigsministeren, indbringes for domstolene? Svar:
 Der henvises til besvarelsen af spørgsmål 23.
 Spørgsmål 25:
»Er spørgsmålet om godkendelse/ikkegodkendelse af et partiregnskab  

 alene overladt til ministerens politiske afgørelse?» Svar:
Der henvises til besvarelsen af spørgsmål 23. Det tilføjes, at  

 godkendelsen er en forvaltningsafgørelse.
Afgørelsen må ikke være påvirket af  

 uvedkommende hensyn eller varetage usaglige formål.
 Spørgsmål 27:
»Hvorfor er godkendelseskompetencen af amtsorganisationers regnskab  

 overladt til amtsrådet, når godkendelseskompetencen for partiernes centrale  

 organisationer er ministeren?» Svar:
Der findes ingen regler om, at amtsorganisationer skal aflægge regnskab.  

 Amtsorganisationer er ikke omfattet af regnskabspligten i loven om private  

 bidrag til politiske partier og offentliggørelse af politiske partiers  

 regnskaber.
Ved lovforslag L 244 indføres ikke regnskabspligt for  

 amtsorganisationer.
 Lovforslag L 244 (forslagets § 1, nr. 12) indebærer derimod, at en  

 amtsorganisation, der ønsker at modtage partistøtte fra amtskommunen, skal  

 registrere de tilskud, den modtager fra private tilskudsydere, samt anonyme  

 tilskud, idet en sådan registrering er en forudsætning for, at organisationen  

 kan give de oplysninger, der er anført i § 1, nr. 12.
Lovforslag L 244 er baseret på det princip, at retsvirkningen af, at der  

 ikke afgives de foreskrevne oplysninger, hvad enten disse skal foreligge i  

 form af et regnskab (landsorganisationen) eller i form af en erklæring  

 (amtsorganisationer, kommuneorganisationer m.v.), skal være, at partistøtten  

 ikke udbetales.
Det er en naturlig følge af dette princip, at beføjelsen til  

 at afgøre, om oplysningspligten er opfyldt, henlægges til de myndigheder, der  

 udbetaler partistøtte, dvs. til henholdsvis indenrigsministeren, amtsrådet og  

 kommunalbestyrelsen.
 Spørgsmål 28:
»Hvorfor er godkendelseskompetencen for partiernes centrale  

 regnskaber tillagt ministeren og ikke Folketinget?» Svar:
 Der henvises til besvarelsen af spørgsmål 27.
 Spørgsmål 29:
»De fleste politiske partier er bygget op af lokalforeninger,  

 kredsorganisationer, amtsorganisationer og landsorganisationer.
Er det ikke  

 således, at hver af disse organisationer er selvstændige juridiske  

 enheder?» Svar:
Spørgsmålet kan ikke besvares generelt, hverken bekræftende eller  

 benægtende.
Spørgsmålet om, hvorvidt en forening er en selvstændig juridisk  

 enhed (juridisk person), beror principielt på en konkret vurdering.
I de  

 tilfælde, hvor der foreligger vedtægter for en forenings virke, og der er  

 valgt en eller flere personer, som kan forpligte foreningen over for  

 tredjemand, vil betingelserne for, at foreningen udgør en juridisk person,  

 normalt være opfyldt.
 Spørgsmål 30:
»Er det ifølge lovforslaget (L 244) således, at det ikke er  

 partiernes lokalforeninger, som modtager tilskud, men derimod de lister, der  

 opstiller til valget?» Svar:
Når det drejer sig om tilskud fra kommunen (eller amtskommunen), dvs.  

 partistøtte »optjent« af kandidatlister, er det efter den gældende  

 partistøttelov »vedkommende partiorganisation«, der er  

 tilskudsmodtager, når det drejer sig om tilskud til kandidatlister, der er  

 opstillet for et parti, der er opstillingsberettiget til folketingsvalg.
Det  

 fremgår af partistøttelovens § 8, stk. 2, jf. § 11, stk. 2. »Vedkommende  

 partiorganisation« vil ved tilskud fra kommunen normalt være den  

 kommunale/lokale partiforening, der har opstillet listen.
Ved lovforslag L  

 244 sker ingen ændringer på dette område.
 Spørgsmål 31:
»Er lovforslaget (L 244) således opbygget, at regnskabspligten gælder  

 andre end dem, der modtager tilskud? Hvis en liste opstiller til  

 kommunalvalget, og den pågældende liste har kandidater fra f.eks. flere  

 lokaleforeninger, er det så listen eller lokalforeningerne, som har  

 oplysningspligt ifølge forslaget?» Svar:
 Pligten til at give de oplysninger, der er nævnt i lovforslagets § 1, nr.  

 12-14, og dermed pligten til at foretage de registreringer, der er en  

 forudsætning for, at disse oplysninger kan gives, påhviler  

 tilskudsmodtageren.
 I de tilfælde, hvor tilskudsmodtageren er en amtsorganisation eller en  

 kommuneorganisation, vil det imidlertid være en forudsætning for, at amts-  

 eller kommuneorganisationen kan meddele de krævede oplysninger, at de  

 eventuelle »underliggende« partiorganisationer videregiver disse  

 oplysninger til amts- eller kommuneorganisationen.
 Hvis for eksempel en kredsorganisation er ude af stand til eller ikke  

 ønsker at give amtsorganisationen de krævede oplysninger, vil dette kunne  

 indebære, at amtsorganisationen ikke kan få udbetalt sit tilskud fra  

 amtskommunen.
 Spørgsmål 32:
»Ifølge lovforslaget modtager partiernes kredsorganisationer ikke  

 statstilskud.
Hvis en kredsorganisation modtager tilskud til driften eller en  

 valgkamp på over 20.000 kr. fra en enkelt bidragyder, falder dette så inden  

 for eller uden for oplysningspligten?» Svar:
 Et tilskud som nævnt i spørgsmålet vil falde inden for oplysningspligten.
 Spørgsmål 33:
»Hvorledes forholdes med oplysningspligten, såfremt den  

 organisatoriske enhed, der er ansvarlig for en folketingskandidats valgkamp,  

 er selvstændig og uafhængig af kandidatens partiorganisation?» Svar:
 Hvis der ved udtrykket »kandidatens partiorganisation« forstås  

 enhver organisation eller ethvert organ inden for kandidatens parti, vil en  

 organisatorisk enhed, der er selvstændig og uafhængig af kandidatens  

 partiorganisation, ikke være omfattet af oplysningspligt efter lovforslag L  

 244.
 Spørgsmål 34:
»Hvis en folketingskandidats valgkamp ikke føres af  

 kredsorganisationen, men derimod af en støttekomite, hvorledes forholder  

 dette sig til lovforslaget? Støttekomiteen modtager ikke statstilskud.
Er man  

 så inden for eller uden for lovforslagets område og dermed uden for  

 oplysningspligten?» Svar:
 Der henvises til besvarelsen af spørgsmål 33.
 Spørgsmål 35:
»Hvis en liste opstillet til kommunalvalg beslutter ikke at modtage  

 statstilskud, hvorledes forholder det sig så med oplysningspligten for bidrag  

 over 20.000 kr., hvis den indgår i listeforbund med lister, som modtager  

 tilskud?» Svar:
 Den omstændighed, at en liste, der ikke ønsker at modtage tilskud, indgår  

 i listeforbund med lister, der modtager tilskud, medfører ikke, at  

 førstnævnte liste bliver omfattet af oplysningspligt.
 Spørgsmål 37:
»Betyder lovforslagets gennemførelse i virkeligheden, at der  

 gennemføres en centralisering af partiorganisationerne, idet amtskommunen  

 pålægges ansvar for kredsens oplysningspligt?» Svar:
Det er korrekt, at der ved lovforslaget pålægges amtsorganisationen ansvar  

 for kredsorganisationens oplysningspligt i den forstand, at det er  

 amtsorganisationen, der umiddelbart kommer til at bære byrden (manglende  

 modtagelse af tilskud) ved, at kredsorganisationen ikke giver  

 (fyldestgørende) oplysninger.
Lovforslaget forudsætter derfor, at der er et  

 loyalt samarbejde mellem amtsorganisationen og kredsorganisationerne (og  

 tilsvarende mellem kommuneorganisationen og lokalorganisationerne).
 Der er intet i lovforslaget, der i øvrigt nødvendiggør en centralisering  

 af partiorganisationerne.
 Spørgsmål 38:
»Hvad er begrundelsen for, at partierne skal søge om statsstøtten  

 hvert år i stedet for en gang i valgperioden?» Svar:
 Forslaget om, at der skal søges om partistøtte hvert år og ikke blot en  

 gang i hver valgperiode som efter de gældende regler, har til formål at  

 tydeliggøre, at partistøtteordningen hviler på det princip, at støtten kun  

 ydes efter ansøgning.
 Spørgsmål 39:
»I stedet for den noget bureaukratiske ordning, hvor partierne skal  

 søge hvert år, kunne man så ikke indføre en ordning, hvor der kun skal søges  

 umiddelbart efter folketingsvalg for hele valgsperioden?» Svar:
 Der henvises til besvarelsen af spørgsmål 38 samt til besvarelsen af  

 spørgsmål 41.
 Spørgsmål 40:
»Hvad er begrundelsen for, at alle lokallister og amtsorganisationer  

 skal søge om tilskud hvert eneste år?» Svar:
 Der henvises til besvarelsen af spørgsmål 38.
 Spørgsmål 41:
»Er det ikke udtryk for en unødvendig administration at pålægge  

 kommunalbestyrelser og amtsråd og alle lokallister og amtsorganisationer i  

 alle partier, at de årligt skal administrere og søge om tilskud?» Svar:
 Efter de gældende regler i partistøtteloven skal alle tilskudsmodtagere  

 hvert år inden 1. marts indsende en erklæring til tilskudsyderen om, at  

 tilskudsbeløbet for det foregående kalenderår er anvendt til politisk arbejde  

 henholdsvis her i landet, i amtskommunen eller i kommunen, jf.  

 partistøttelovens § 7, stk. 2, § 10, stk. 2, og § 11, stk. 2. Den årlige  

 ansøgning om tilskud kan derfor indsendes samtidig med den årlige erklæring.  

 I praksis vil det derfor ikke betyde yderligere administration hverken for  

 tilskudsmodtagere eller tilskudsydere, at der hvert år skal indsendes  

 ansøgning.
 Spørgsmål 42:
»Kan de forventede offentlige udgifter ved administrationen af disse  

 partitilskud beregnes ud fra de allerede indhøstede erfaringer?» Svar:
Ved gennemførelsen af partistøtteloven i 1986 blev det skønnet, at  

 udgifterne til administration af ordningen ville blive af en meget beskeden  

 størrelsesorden.
De indvundne erfaringer giver ikke grundlag for at ændre  

 dette skøn.
Der henvises i øvrigt til besvarelsen af spørgsmål 41.
 Spørgsmål 43:
»Hvorledes er den retlige situation for en liste, en amtsorganisation  

 eller et partis landsorganisation, hvis det kompetente organ har besluttet at  

 søge om tilskud, men den person, som skal indsende ansøgningen, glemmer  

 dette, bliver syg eller på anden måde forhindres inden for  

 ansøgningsfristen?» Svar:
En overskridelse af fristen for at indsende ansøgning vil kunne indebære,  

 at retten til at få udbetalt partistøtte i (den resterende del af)  

 valgperioden bortfalder.
Som det mindre vil en fristoverskridelse kunne  

 medføre, at tilskuddet ikke udbetales til den normale termin (1. april).
Ved den hidtidige administration af partistøtteloven har  

 Indenrigsministeriet for sit vedkommende fulgt den praksis, at en mindre  

 væsentlig overskridelse af ansøgningsfristen ikke har medført bortfald af  

 retten til statstilskud.
Herudover har man i enkelte tilfælde set bort fra en  

 noget længere overskridelse af fristen ud fra en konkret vurdering af  

 årsagerne hertil.
Når det drejer sig om tilskud fra kommunen eller  

 amtskommunen, er det kommunalbestyrelsen henholdsvis amtsrådet, der træffer  

 afgørelse om, hvilken betydning det skal tillægges, at ansøgningsfristen  

 overskrides.
Kommunalbestyrelsens henholdsvis amtsrådets afgørelse vil kunne  

 indbringes for Partistøttenævnet, der er nedsat i henhold til  

 partistøttelovens § 12.
 Spørgsmål 44:
»Hvorledes fortolkes fristerne for indsendelse af regnskab? Skal  

 regnskabet været indleveret »inden 1. marts« inden for kommunens,  

 amtets eller Indenrigsministeriets kontortid? Betyder det inden kl. 24, eller  

 er det tilstrækkeligt, at ansøgningen er fremme med morgenposten den følgende  

 hverdag?» Svar:
 Det er Indenrigsministeriets opfattelse, at fristen »inden 1.  

 marts« i såvel den gældende partistøttelov som i lovforslag L 244 skal  

 fortolkes efter sin ordlyd, dvs. at et regnskab, en ansøgning eller en  

 erklæring skal være indleveret senest dagen inden den 1. marts for at være  

 rettidigt indleveret.
 Om betydningen af fristoverskridelse henvises i øvrigt til besvarelsen af  

 spørgsmål 43.
 Spørgsmål 45:
»Skal lovforslagets bestemmelse om anonyme bidrag forstås på den  

 måde, at man hermed lovliggør »Preben Møller Hansen-ordningen« med,  

 at »der kom en mand med en papkasse?» Svar:
 I de almindelige bemærkninger til lovforslag L 243 hedder det bl.a.  

 følgende (pkt. 3.2):
»Efter forslaget vil der ikke være noget til hinder for, at de  

 politiske partier modtager (anonyme) tilskud, uanset at tilskudsyderens navn  

 herefter ikke kan offentliggøres i regnskabet.
Det bemærkes herved, at et  

 forbud mod, at partierne modtager anonyme tilskud, måtte give anledning til  

 væsentlige principielle betænkeligheder.
Der gælder således ikke i andre  

 sammenhænge forbud mod at yde anonyme tilskud til private foreninger og  

 organisationer, og et sådant forbud ville harmonere dårligt med den øvrige  

 lovgivning, der i vidt omfang beskytter borgernes ret til anonymitet i  

 politiske forhold.
F.eks. er det i grundlovens § 31, stk. 1, bestemt, at  

 valgene til Folketinget skal være hemmelige.
Hertil kommer, at en adgang for partierne til at modtage anonyme tilskud  

 næppe i væsentlig grad vil svække offentliggørelsesordningens formål - at  

 give interesserede mulighed for at danne sig et overblik over partiernes  

 eventuelle økonomiske tilknytningsforhold - eftersom der netop ikke kan opstå  

 sådanne forhold til anonyme tilskudsydere.« Af de anførte grunde indebærer lovforslaget ikke noget forbud mod, at  

 partierne modtager anonyme tilskud.
Den gældende lov indeholder heller ikke  

 et sådant forbud.
Hvis der skulle gælde et forbud mod at modtage anonyme tilskud, måtte der  

 i øvrigt tages stilling til, hvad der i givet fald skulle ske med sådanne  

 tilskud.
Det bemærkes herved, at tilbagesendelse til tilskudsyderen ikke  

 ville være mulig.
Det kan imidlertid have en vis interesse for offentligheden at se, i  

 hvilket omfang partierne modtager anonyme tilskud.
Lovforslaget indeholder  

 derfor i § 3, stk. 2, 2. pkt., en bestemmelse om, at regnskabet skal  

 indeholde oplysning om størrelsen af de samlede anonyme tilskud, som det  

 pågældende parti modtager, og om størrelsen af hvert enkelt anonymt tilskud  

 på mere end 20.000 kr.
 Spørgsmål 46:
»Hvis en bidragyder ønsker at være anonym, skal den pågældende så  

 bare aflevere pengene i kontanter uden at identificere sig?» Svar:
 Som det fremgår af besvarelsen af spørgsmål nr. 45, vil der efter  

 lovforslag L 243 ikke være noget til hinder for, at partierne fortsat kan  

 modtage anonyme tilskud.
 Hverken lovforslaget eller den gældende lov indeholder i øvrigt  

 bestemmelser, der regulerer spørgsmålet om, hvilken praktisk fremgangsmåde en  

 tilskudsyder, der ønsker at være anonym, skal anvende.
 Med hensyn til spørgsmålet om, hvornår et tilskud anses for at være ydet  

 anonymt, skal det fremhæves, at anonymitet alene foreligger i de tilfælde,  

 hvor tilskud ydes uden angivelse af tilskudsyderens navn, og hvor det parti,  

 der modtager tilskuddet, heller ikke på anden måde er bekendt med giverens  

 identitet, jf. pkt. 3.2 i lovforslagets almindelige bemærkninger og  

 bemærkningerne til lovforslagets § 1, nr. 2.
 Spørgsmål 48:
»Er der ikke en risiko for, at lovforslaget vil medføre en udvikling  

 mod flere og flere anonyme bidrag, og at man dermed opnår det modsatte  

 resultat end tilsigtet?» Svar:
 Efter Justitsministeriets opfattelse er det ikke på forhånd givet, at den  

 foreslåede ordning om offentliggørelse af visse tilskudsyderes identitet vil  

 indebære, at der i væsentlig videre omfang end hidtil vil blive ydet anonyme  

 tilskud.
Dette hænger bl.a. sammen med, at det efter lovforslag L 243 alene er  

 navnet og adressen på de omhandlede tilskudsydere, der skal fremgå af  

 regnskabet.
Som anført i bemærkningerne til lovforslagets § 1, nr. 2, skal  

størrelsen af de enkelte tilskud derimod ikke oplyses.
 I de - formentlig ganske mange - tilfælde, hvor offentligheden allerede i  

 dag er bekendt med, at visse personer eller virksomheder yder betragtelige  

 tilskud til bestemte partier, men hvor den nærmere størrelse af tilskuddet  

 ikke er kendt, vil lovforslaget derfor efter Justitsministeriets opfattelse  

 ikke indebære nogen væsentlig ændring.
Hertil kommer, at de fleste ydere af større tilskud formentlig lægger  

 afgørende vægt på, at modtageren skal vide, hvem der har ydet det pågældende  

 tilskud.
For en stor del af disse vil muligheden for at yde anonyme tilskud  

 derfor næppe være et attraktivt alternativ.
 Selv om det måtte vise sig, at der i stigende omfang ydes anonyme bidrag,  

 ville det næppe i væsentlig grad svække offentliggørelsesordningens formål -  

 at give interesserede mulighed for at danne sig et overblik over partiernes  

 eventuelle økonomiske tilknytningsforhold - eftersom der netop ikke kan opstå  

 sådanne forhold til anonyme tilskudsydere.
 Spørgsmål 49:
»Vil en bidragyders ønske om anonymitet i L 243's forstand kunne  

 imødekommes på trods af, at partiet er bekendt med den pågældendes  

 identitet?» Svar:
Den foreslåede bestemmelse i § 1, nr. 2, i lovforslag L 243 indebærer en  

 pligt til i regnskabet at anføre navn og adresse på tilskudsydere, der i  

 regnskabsåret har ydet et eller flere tilskud, der tilsammen overstiger  

 20.000 kr.
I lovforslagets bemærkninger til bestemmelsen hedder det bl.a.  

 følgende:
»Pligten til at anføre tilskudsyderens navn gælder alene i tilfælde,  

 hvor den pågældendes identitet faktisk er angivet over for det modtagende  

 parti, eller hvor partiet på anden måde er bekendt hermed.« Det følger af det anførte, at et parti i tilfælde, hvor tilskudsyderens  

 identitet er oplyst over for partiet, eller hvor partiet på anden måde er  

 bekendt hermed, har pligt til at anføre tilskudsyderens navn og adresse i  

 regnskabet.
I sådanne tilfælde vil partiet derfor ikke være berettiget til at  

 imødekomme et ønske fra tilskudsyderen om, at vedkommendes navn og adresse  

 ikke anføres i regnskabet.
Der henvises i øvrigt til besvarelsen af spørgsmål  

 nr. 46.
 Spørgsmål 50:
»Hvis et privat bidrag til et parti gives i portioner på under 20.000  

 kr. - f.eks. i en valgkamp - til en række folketingskandidater i stedet for  

 til en landsorganisation med et samlet beløb, hvor ligger så  

 oplysningspligten? Eller er der ingen?» Svar:
Som det fremgår af besvarelsen af spørgsmål nr. 36, omfatter bestemmelsen  

 i § 3 i lov om private bidrag til politiske partier og offentliggørelse af  

 politiske partiers regnskaber kun partiernes landsorganisation.
Tilskud, der  

 ydes til enkelte kandidater personligt, og som ikke overføres til partiets  

 landsorganisation, vil derfor ikke være omfattet af pligten til at aflægge  

 regnskab efter bestemmelsen.
 Spørgsmål 51:
»Er det rigtigt opfattet, at der ingen oplysningspligt vil være, hvis  

 bestyrelsesmedlemmer (6 stykker) i et større selskab hver giver kr. 19.500  

 til et bestemt parti i stedet for, at selskabet samlet betalte kr.  

 117.000?» Svar:
 Bestemmelsen i lovforslagets § 1, nr. 2, indebærer, at et parti, der i  

 regnskabsåret fra samme private tilskudsyder modtager tilskud på mere  

 end 20.000 kr., i regnskabet skal anføre tilskudsyderens navn og adresse.
Såfremt et antal medlemmer i et selskabs bestyrelse hver især  

personligt yder et tilskud, der ikke overstiger 20.000 kr., vil de  

 pågældendes navn og adresse derfor ikke skulle anføres i regnskabet.
Derimod  

 vil selve beløbets størrelse skulle medregnes ved opgørelsen af størrelsen af  

 de samlede private tilskud, jf. den gældende lovs § 3, nr. 3.
 Ydes det omhandlede tilskud derimod af selskabet, vil selskabets  

 navn og adresse efter lovforslaget skulle fremgå af regnskabet.
 Hvis pengene i det nævnte eksempel tages ud af selskabets kasse uden at  

 passere de enkelte bestyrelsesmedlemmers privatøkonomi, vil tilskudsyderen  

 være selskabet som sådant.
 Spørgsmål 59:
»Har lovforslaget (L 244) været forelagt statsretskyndige, f.eks. med  

 henblik på en vurdering af, om statsstøtte over en vis grænse til politiske  

 partier i strid med grundlovens principper skaber afhængighed for den  

 lovgivende magt (folketingsmedlemmerne) af den udøvende magt  

 (regeringen)?» Svar:
 Det kan oplyses, at Justitsministeriet ikke finder, at en forhøjelse af  

 partistøtten rejser problemer i forhold til grundloven.
 Spørgsmål 62:
»Hvilke sanktionsmuligheder er der over for lokale vælgerforeninger,  

 der ikke foretager de i § 10, stk. 2, i lovforslag nr.
L 244 nævnte  

 indberetninger?» Svar:
 Muligheden for sanktioner over for en tilskudsmodtager, der ikke foretager  

 de i spørgsmålet nævnte indberetninger, består i, at den pågældende  

 tilskudsmodtager ikke får udbetalt sit tilskud.
 Spørgsmål 66:
»Der ønskes en nøjagtig og udtømmende redegørelse for, hvorledes  

 begrebet tilskud defineres.
Hvis en virksomhed f.eks. låner videoudstyr til  

 et politisk parti i forbindelse med udarbejdelse af valgreklamer, er det så  

 at betragte som et tilskud, dersom udstyret stilles gratis til rådighed? Er  

 der tale om et tilskud, dersom partiet betaler et beløb, der dækker  

 omkostningerne ved lån af udstyret, men som altså ikke er identisk med  

 markedsprisen?» Spørgsmål 90:
 »Ad svar på spørgsmål 36:
Betyder svaret, at det ikke er muligt for et parti eller en kandidat at få  

 svar på forespørgsler om behandlingen af konkrete tilskud, for så vidt angår  

 oplysningspligten? - Er det betryggende for retssikkerheden, at der ikke kan gives en nøjere  

 definition af, hvad der forstås ved »tilskud«?» Spørgsmål 91:
 »Ad svar på spørgsmål nr. 53-55:
Det ønskes oplyst, hvorledes disse tre spørgsmål er besvaret ved  

 henvisning til svaret på spørgsmål nr. 36. Hvor i svaret på spørgsmål nr. 36  

 er indeholdt en besvarelse af spørgsmål nr. 53-55? Ad svar på spørgsmål 54:
Det ønskes oplyst, om det er Justitsministeriets opfattelse, at der i de  

 nævnte konkrete tilfælde er tale om oplysningspligtige tilskud.
Ligeledes  

 ønskes en udtalelse fra Justitsministeriet om principperne for  

 værdiansættelse af tilskuddene i de nævnte, konkrete tilfælde.« Spørgsmål 97:
 »Ad svar på spørgsmål nr. 53-55:
 Der anmodes om en selvstændig besvarelse af spørgsmål nr. 53-55 uden  

 henvisning til besvarelsen af spørgsmål 36.« (spørgsmål nr. 97).
 Svar:
 1. Om definitionen af tilskudsbegrebet i § 3, nr. 3 og 5, i den gældende  

 lov om private bidrag til politiske partier og offentliggørelse af politiske  

 partiers regnskaber og i § 1, nr. 2 (forslag til ny § 3, stk. 2), i det  

 foreliggende lovforslag (L 243) bemærkes følgende:
 I bemærkningerne til § 1, nr. 2, i det foreliggende lovforslag er om  

 tilskudsbegrebet anført følgende:
»Udtrykket »tilskud« skal forstås på samme måde som det  

 tilsvarende udtryk i den gældende lov, jf. § 3, stk. 1, nr. 3 og 5. Der vil  

 normalt være tale om ydelse af et pengebeløb.
Ydelse af støtte på anden måde  

 vil dog efter omstændighederne også kunne udgøre tilskud i lovens forstand.' Som anført i besvarelsen af spørgsmål 36 har man ved udarbejdelsen af  

 forslaget til den gældende lov forudsat, at partiregnskaberne skal indeholde  

 oplysning om de indtægter, herunder tilskud, som efter almindelige principper  

 og god regnskabsskik skal medtages i et regnskab.
Som det ligeledes er anført  

 i besvarelsen, er Justitsministeriet ikke bekendt med, at lovens udtryk i  

 praksis skulle have givet anledning til fortolkningsvanskeligheder for  

 partierne eller deres revisorer.
Justitsministeriet er heller ikke bekendt  

 med, at regnskabernes angivelse af modtagne tilskud ikke i praksis skulle  

 have været i overensstemmelse med de nævnte principper om god regnskabsskik.
 Lovforslaget L 243 indebærer ingen ændringer i forhold til  

 tilskudsbegrebet i den gældende lov.
2. Efter Justitsministeriets opfattelse er det vanskeligt på en udtømmende  

 måde præcist at angive, hvilke former for privat partistøtte, som ydes på  

 anden måde end ved pengebeløb, der er omfattet af lovens tilskudsbegreb.
Det  

 bemærkes herved, at det ikke er usædvanligt, at lovgivningen anvender udtryk,  

 hvis anvendelsesområde ikke kan fastlægges præcist i abstrakte vendinger, men  

 som må forstås i lyset af, hvad sædvanlig sprogbrug, formålet med  

 reguleringen, praksis på området, anvendelsen af tilsvarende udtryk på  

 beslægtede områder m.v. tilsiger.
Det overlades herefter til de berørte  

 parter og i sidste instans de retsanvendende myndigheder på grundlag af de  

 nævnte fortolkningsfaktorer i de konkrete tilfælde at fastlægge, hvilke  

 forhold der er omfattet af den pågældende bestemmelse.
Loven om  

 partiregnskaber, som ikke indeholder straffebestemmelser, hviler således på  

 en forudsætning om, at de politiske partier loyalt medvirker til at leve op  

 til lovens intentioner.
Nogle vejledende kriterier med henblik på afgrænsningen af  

 tilskudsbegrebet vil dog efter Justitsministeriets opfattelse kunne  

 opstilles.
Disse kriterier må lægges til grund ved bedømmelsen af de mere  

 konkrete spørgsmål, som udvalget har stillet, herunder f.eks. vedrørende  

 støtte i form af udlån af videoudstyr og indrykning af annoncer i pressen.
 3. I vurderingen af, om en støtte i form af andet end pengebeløb har  

 karakter af tilskud i lovens forstand, må bl.a. indgå, om der er tale om en  

 ydelse, der sædvanligvis opgøres i penges værdi.
Er der f.eks. tale om en ydelse, som den, der leverer ydelsen, normalt  

 tager betaling for som led i en erhvervsmæssig virksomhed, eller må ydelsen  

 på anden måde siges at substituere et pengebeløb, taler det for at betragte  

 ydelsen som tilskud i lovens forstand.
Er der tale om tilskud i lovens  

 forstand, må støtten efter Justitsministeriets opfattelse i almindelighed  

 medtages i regnskabet med den værdi, støtten har for partiet, dvs. med et  

 beløb svarende til, hvad partiet på sædvanlige vilkår ellers skulle have  

 betalt for ydelsen.
Er der på den anden side tale om en personlig arbejdsindsats ydet af  

 medlemmer og bekendte, som udføres frivilligt og ulønnet, f.eks. ophængning  

 af plakater i forbindelse med valgkamp, foreligger der ikke en støtte, der er  

 tilskud i lovens forstand.
Det samme må formentlig gælde ved privates gratis  

 udlån af lokaler og genstande, i det omfang de pågældende private ikke driver  

 erhvervsmæssig virksomhed af den pågældende art.
 Også andre hensyn vil kunne tillægges betydning, herunder praktiske  

 hensyn.
 F.eks vil et krav om, at annonceudgifter, rabatter og lignende, der  

 afholdes eller ydes af private, skal medtages i regnskabet, være forbundet  

 med en række praktiske problemer, idet man næppe kan forlange, at et politisk  

 parti f.eks. under en valgkamp skal have nøje kendskab til enhver annonce,  

 som måtte blive indrykket i dags- eller ugepressen, og som udtrykker støtte  

 til partiet.
 Spørgsmål 70:
»Der ønskes en nærmere redegørelse for udviklingen i de politiske  

 partiers medlemstal siden statsstøtten til partierne blev indført i  

 1986.« Svar:
 Der henvises til vedlagte bilag med fotokopi af en oversigt, der blev  

 bragt i Berlingske Tidende den 16. marts 1995. Oversigten indeholder  

 oplysninger om de enkelte partiers medlemstal i årene 1960, 1974, 1992 og  

 1994 samt om udviklingen i antal medlemmer i alle partier i perioden  

 1953-1993.
 Spørgsmål 71:
»Hvordan er ministeren nået frem til, at beløbsgrænsen skal være  

 20.000 kr. pr. regnskabsår?» Svar:
 I de almindelige bemærkninger til lovforslag L 243 hedder det bl.a.  

 følgende (pkt. 3.2):
»Efter bestemmelsen i lovforslagets § 1, nr. 2, skal de  

 regnskabspligtige partier i visse tilfælde anføre navn og adresse på private  

 tilskudsydere.
Det gælder, hvor et parti i regnskabsåret fra samme private  

 tilskudsyder har modtaget et eller flere tilskud, der tilsammen overstiger  

 20.000 kr.
Formålet med denne ændring er at give interesserede mulighed for at få  

 indsigt i, hvilke personer og foreninger m.v. der yder tilskud til de  

 politiske partier.
Kravet om angivelse af tilskudsydernes identitet omfatter  

 ikke ethvert tilskud, men kun tilskud af en sådan størrelse (mere end 20.000  

 kr.), at der kan være en reel interesse i at kende giverens identitet.« Som anført i bemærkningerne til lovforslaget kan offentligheden, herunder  

 pressen, have en interesse i at få kendskab til, hvem der yder bidrag til de  

 politiske partier.
Samtidig har de enkelte tilskudsydere en interesse i under  

 diskretion - som en politisk meningstilkendegivelse - at kunne yde  

 (navngivne) tilskud til de politiske partier, som de støtter.
På denne baggrund er det - som det også fremgår af de citerede  

 bemærkninger - Justitsministeriets opfattelse, at pligten til at angive  

 tilskudsydernes identitet ikke bør omfatte ethvert tilskud, men kun tilskud  

 af en sådan størrelse, at der for offentligheden kan være en reel interesse i  

 at kende giverens identitet.
Efter Justitsministeriets opfattelse må det  

 således anses for rimeligt, at en person har mulighed for under diskretion at  

 kunne yde et (navngivent) tilskud på f.eks. 10.000 kr.
Sådanne tilskud vil  

 næppe skabe økonomiske tilknytningsforhold af den karakter, som lovforslaget  

 tilsigter at skabe åbenhed om.
 Efter Justitsministeriets opfattelse er en beløbsgrænse på 20.000 kr.  

 udtryk for en rimelig afvejning af de nævnte hensyn.
 Spørgsmål 72:
»Mener ministeren, at det er sandsynligt, at der i fremtiden vil  

 blive givet betydeligt flere anonyme tilskud?» Svar:
 Der henvises til besvarelsen af spørgsmål nr. 48. Som det fremgår heraf,  

 er det efter Justitsministeriets opfattelse ikke på forhånd givet, at den  

 foreslåede ordning vil indebære, at der i væsentligt videre omfang end hidtil  

 vil blive ydet anonyme tilskud.
 Spørgsmål 73:
»Hvordan vil ministeren forholde sig, hvis det viser sig, at der  

 efter et par år med denne ordning konstateres en kraftig stigning i omfanget  

 af anonyme tilskud?» Svar:
 Som anført i Justitsministeriets ovenfor nævnte besvarelse af spørgsmål  

 nr. 48, er det efter Justitsministeriets opfattelse ikke på forhånd givet, at  

 den foreslåede ordning vil indebære, at der i væsentligt videre omfang end  

 hidtil vil blive ydet anonyme tilskud.
 I besvarelsen hedder det endvidere bl.a. følgende:
»Selv om det måtte vise sig, at der i stigende omfang ydes anonyme  

 bidrag, ville det næppe i væsentlig grad svække offentliggørelsesordningens  

 formål - at give interesserede mulighed for at danne sig et overblik over  

 partiernes eventuelle økonomiske tilknytningsforhold - eftersom der netop  

 ikke kan opstå sådanne forhold til anonyme tilskudsydere.« Tilsvarende synspunkter er anført i de almindelige bemærkninger til  

 lovforslag L 243 (pkt. 3.2).
 På den anførte baggrund tilsiger formålet med lovforslaget efter  

 Justitsministeriets opfattelse ikke umiddelbart, at der tages særlige  

 initiativer, såfremt der måtte indtræde en stigning i antallet af anonyme  

 tilskud.
 Spørgsmål 74:
»Mener ministeren, at det er sandsynligt, at der i fremtiden vil  

 blive givet markant flere tilskud a 20.000 kr. end tidligere?» Svar:
Som det fremgår af lovforslag L 243, indtræder pligten til at  

 offentliggøre navn og adresse på tilskudsydere kun i tilfælde, hvor partiet i  

 regnskabsåret fra den samme tilskudsyder har modtaget tilskud, der tilsammen  

 overstiger 20.000 kr.
Modtager partiet et (navngivent) tilskud på 20.000 kr.  

 eller derunder, skal tilskudsyderens navn og adresse således ikke  

 offentliggøres.
 Efter Justitsministeriets opfattelse er det ikke muligt nærmere at  

 forudse, i hvilket omfang lovforslaget vil have betydning for størrelsen af  

 de (navngivne) tilskud, der fremover vil blive ydet til partierne.
 Der henvises i øvrigt til besvarelsen af spørgsmål nr. 71 og 75.
 Spørgsmål 75:
»Hvordan vil ministeren forholde sig, hvis det viser sig, at der  

 efter et par år med denne ordning konstateres en kraftig stigning i omfanget  

 af tilskud a 20.000 kr.?» Svar:
Som anført i besvarelsen af spørgsmål nr. 71 er det Justitsministeriets  

 opfattelse, at pligten til at angive tilskudsydernes identitet ikke bør  

 omfatte ethvert tilskud, men kun tilskud af en sådan størrelse, at der kan  

 være en reel interesse i at kende giverens identitet.
Dette er baggrunden for  

 lovforslagets beløbsgrænse (20.000 kr.).
 Der vil således efter Justitsministeriets opfattelse ikke umiddelbart være  

 anledning til at tage særlige initiativer, såfremt det måtte vise sig, at der  

 kan konstateres en stigning i antallet af (navngivne) tilskud på 20.000 kr.  

 og derunder.
 Spørgsmål 76:
»Hvordan defineres en tilskudsyder rent juridisk? Spørgsmålet sigter  

 til den mulige omgåelse af 20.000 kr.-reglen.
Hvis man f.eks. i en familie  

 hver giver 20.000 kr. i tilskud til et parti pr. person, er der så tale om en  

 omgåelse af reglerne? Hvis flere ansatte eller medlemmer af en bestyrelse i  

 en virksomhed hver giver et politisk parti et tilskud på 20.000 kr., er det  

 så en omgåelse af reglerne?» Svar:
 I Justitsministeriets besvarelse af spørgsmål nr. 51 hedder det følgende:
 »Bestemmelsen i lovforslagets § 1, nr. 2, indebærer, at et parti, der  

 i regnskabsåret fra samme private tilskudsyder modtager tilskud på  

 mere end 20.000 kr., i regnskabet skal anføre tilskudsyderens navn og  

 adresse.
Såfremt et antal medlemmer i et selskabs bestyrelse hver især  

personligt yder et tilskud, der ikke overstiger 20.000 kr., vil de  

 pågældendes navn og adresse derfor ikke skulle anføres i regnskabet.
Derimod  

 vil selve beløbets størrelse skulle medregnes ved opgørelsen af størrelsen af  

 de samlede private tilskud, jf. den gældende lovs § 3, nr. 3.
 Ydes det omhandlede tilskud derimod af selskabet, vil selskabets  

 navn og adresse efter lovforslaget skulle fremgå af regnskabet.
Hvis pengene i det nævnte eksempel tages ud af selskabets kasse uden at  

 passere de enkelte bestyrelsesmedlemmers privatøkonomi, vil tilskudsyderen  

 være selskabet som sådant.« Den del af spørgsmålet, der vedrører familiemedlemmers ydelse af tilskud,  

 må efter Justitsministeriets opfattelse besvares efter tilsvarende  

 principper.
Såfremt de enkelte familiemedlemmer hver af deres egne midler  

 yder et tilskud, der ikke overstiger 20.000 kr., vil de pågældendes navn og  

 adresse derfor ikke skulle anføres i regnskabet.
 Derimod vil selve beløbets størrelse skulle medregnes ved opgørelsen af  

 størrelsen af de samlede private tilskud, jf. den gældende lovs § 3, nr. 3.
 Spørgsmål 77:
»I hvilket omfang vil det være oplysningspligtigt, såfremt en person  

 eller virksomhed yder et samtidigt tilskud på 20.000 kr. til to eller flere  

 folketingskandidater inden for samme parti?» Svar:
Som anført i Justitsministeriets besvarelse af spørgsmål nr. 20 omfatter  

 bestemmelsen i § 3 i den gældende lov om private bidrag til politiske partier  

 og offentliggørelse af politiske partiers regnskaber kun partiernes  

 landsorganisation.
Tilskud, der ydes til enkelte kandidater personligt, og  

 som ikke overføres til landsorganisationen, er således ikke omfattet af  

 regnskabspligten.
 Lovforslag L 243 indebærer ikke ændringer heri.
 Spørgsmål 78:
»I hvilket omfang vil det være oplysningspligtigt, såfremt en person  

 eller virksomhed yder et samtidigt tilskud på 20.000 kr. til to eller flere  

 kredsorganisationer inden for samme parti inden for samme amt?» Svar:
Pligten til at give oplysning om tilskudsyderens navn og adresse  

 foreligger kun i det omfang, den enkelte kredsorganisation har modtaget et  

 tilskud på mere end 20.000 kr. fra samme tilskudsyder inden for et  

 kalenderår.
I det tilfælde, der er nævnt i spørgsmålet, vil der derfor ikke  

 være oplysningspligt.
 Spørgsmål 79:
»I hvilket omfang vil det være oplysningspligtigt, såfremt en person  

 eller virksomhed yder et samtidigt tilskud på 20.000 kr. til to eller flere  

 kredsorganisationer inden for samme parti inden for forskellige amter?» Svar:
I det tilfælde, der er nævnt i spørgsmålet, vil der ikke være  

 oplysningspligt.
Der henvises herved til besvarelsen af spørgsmål 78.
 Spørgsmål 82:
»Det anføres i den skriftlige fremsættelse, at lovforslaget bl.a. har  

 til formål at sikre en vis kontrol med, at medlemmer af diverse foreninger  

 ikke tvinges til kollektivt at bidrage til politiske partier og lign.
Hvis  

 det reelt er ministerens ønske at forbyde tvangsudskrivelsen af midler, kunne  

 dette gøres effektivt ved dels at sikre, at folk selv skal tilkendegive at  

 ville støtte et givet politisk parti eller formål, dels ved at sikre at  

 medlemskontingentet de facto nedsættes med det beløb, der angives at gå til  

 støtte af politiske partier m.v. i tilfælde af, at medlemmet ikke ønsker at  

 støtte det pågældende parti m.v.
Hvorfor er et sådant forslag ikke  

 fremsat?» Svar:
Begge de problemstillinger, der er nævnt i spørgsmålet, blev rejst under  

 Folketingets behandling af den gældende lov om private bidrag til politiske  

 partier.
Der henvises herom til Justitsministeriets besvarelser af 25. april  

 1990 af spørgsmål nr. 1 og 6 fra Folketingets Retsudvalg (L 179 - bilag 2).
 Spørgsmål 85:
»Ad L 243, § 1, nr. 2 Der ønskes en udtømmende beskrivelse af, hvad der forstås ved »ydelse  

 af støtte på anden måde« end ydelse af pengebeløb.
 - Der ønskes en udtømmende beskrivelse af, under hvilke omstændigheder  

 ydelse af støtte på anden måde end gennem pengebeløb vil kunne udgøre tilskud  

 i lovens forstand.
- Hvilken myndighed skal kontrollere, om støtte ydet på anden måde end  

 gennem pengebeløb rent faktisk opfylder kravene til oplysningspligt, og om  

 værdien af støtten i givet fald oplyses? Hvorledes vil denne kontrol blive  

 udført? - Hvorledes værdiansættes støtte ydet på anden måde end gennem pengebeløb? - Der ønskes en udtømmende beskrivelse af, hvilke betingelser der skal  

 være opfyldt for, at et tilskud kan siges at være ydet »anonymt«.
- Skal bestemmelsen i § 3, stk. 2 - sammenholdt med L 244, § 1, nr. 7 (§ 7  

 a, stk. 2) - opfattes således, at et parti, som ikke søger økonomisk støtte,  

 er fritaget for at oplyse navn og adresse på tilskudsydere?» Svar:
 For så vidt angår definitionen af tilskudsbegrebet og værdiansættelsen af  

 regnskabspligtige/oplysningspligtige tilskud henvises til den fælles  

 besvarelse af spørgsmål nr. 66, 90, 91 og 97.
Med hensyn til spørgsmålet om, hvilken myndighed der skal kontrollere  

 opfyldelsen af regnskabspligten/oplysningspligten, kan det oplyses, at der  

 efter lov om private bidrag til politiske partier og offentliggørelse af  

 politiske partiers regnskaber ikke gælder nogen kontrolordning med hensyn til  

 partiregnskaberne.
Lovforslag L 243 indebærer ikke ændringer heri.
Der  

 henvises i øvrigt til Justitsministeriets besvarelse af spørgsmål nr. 21.
For så vidt angår den ordning, der etableres efter lovforslag L 244,  

 henvises til Indenrigsministeriets besvarelse af spørgsmål 21. Det er heri  

 bl.a. anført, at det er indenrigsministeren, der træffer afgørelse om,  

 hvorvidt regnskabet er fyldestgørende (kan godkendes) i henseende til  

 udbetaling af tilskud fra staten.
Indenrigsministeren skal imidlertid ikke  

 foretage en efterprøvelse af regnskabets rigtighed, jf. bemærkningerne til  

 lovforslag L 244 (til forslagets § 1, nr. 7).
 Med hensyn til spørgsmålet om, hvad der skal forstås ved  

 »anonyme« tilskud, henvises til besvarelsen af spørgsmål 46 og 49.
Hvad endelig angår den sidste del af spørgsmålet, kan det oplyses, at  

 undladelse af at søge økonomisk støtte ikke fritager det pågældende parti for  

 nogen af de pligter, der følger af lov om private bidrag til politiske  

 partier og offentliggørelse af politiske partiers regnskaber, herunder heller  

 ikke for pligten til at oplyse navn og adresse på ydere af tilskud på mere  

 end 20.000 kr.
Det er alene pligten til at indsende kopi af regnskabet til  

 indenrigsministeren, det pågældende parti fritages for.
 Spørgsmål 86:
 »Ad L 244, § 1, nr. 13 og 14:
Hvilke formkrav skal være opfyldt for så vidt angår indberetning om  

 modtagne tilskud? - Vil der i forbindelse med oplysningspligten for amts- og  

 lokalorganisationer blive stillet bestemte krav til form, indhold og kvalitet  

 af revisionen af de pågældende foreningers regnskaber?» Svar:
 Efter lovforslag L 244 er der bortset fra skriftlighed ingen bestemte  

 formkrav, der skal være opfyldt ved indberetning om modtagne tilskud.
 Efter lovforslag L 244 er der ikke hjemmel til at stille bestemte krav til  

 form, indhold og kvalitet af revisionen af amts- og lokalorganisationers  

 regnskaber.
 Spørgsmål 92:
»Såfremt en organisations ledelse træffer en principbeslutning om, at  

 organisationens selvstændige lokalkredse alle skal yde et tilskud på 19.500  

 kr. til et bestemt partis landsorganisation, er disse tilskud da  

 oplysningspligtige?» Svar:
 Justitsministeriet har forstået spørgsmålet således, at der med  

 »organisationer« sigtes til private foreninger (herunder  

 arbejdstager- og arbejdsgiverforeninger), der yder tilskud til de politiske  

 partier.
 Det følger af lovforslag L 243, at pligten til at oplyse navn og adresse  

 på tilskudsydere alene gælder i tilfælde, hvor det pågældende parti i  

 regnskabsåret fra den samme private tilskudsyder modtager tilskud, der  

 tilsammen overstiger 20.000 kr.
 I det omfang de nævnte lokalkredse i forhold til hinanden og i forhold til  

 organisationens ledelse må betragtes som selvstændige juridiske personer,  

 indebærer lovforslaget, at tilskud på 20.000 kr. eller derunder, som ydes af  

 de enkelte lokalkredse af egen formue, ikke vil være omfattet af pligten til  

 at offentliggøre tilskudsydernes navn og adresse.
Det anførte må efter Justitsministeriets opfattelse gælde, selv om de  

 pågældende tilskud ydes på baggrund af en principbeslutning i organisationens  

 ledelse.
Justitsministeriet forudsætter herved, at den omtalte  

 principbeslutning alene har karakter af en uforbindende henstilling til  

 lokalkredsene og således ikke indebærer en bindende disposition over  

 lokalkredsens formue.
 Spørgsmål 93:
»Vil ministeren tage initiativ til, at pligten ifølge L 243 til at  

 oplyse tilskudsgiverens navn og adresse også kommer til at omfatte tilskud  

 fra Folketinget og offentlige institutioner?» Svar:
 Efter lovforslag L 243 er det alene identititen på private  

 tilskudsydere, der (for visse tilskuds vedkommende) skal anføres i  

 regnskabet.
Lovforslaget omfatter således ikke tilskud, der ydes af offentlige  

 institutioner, herunder Folketinget.
Dette hænger sammen med, at  

 offentliggørelsesordningen - som nævnt under pkt. 3.2 i de almindelige  

 bemærkninger til lovforslaget - har til formål at give interesserede mulighed  

 for at danne sig et overblik over partiernes eventuelle økonomiske  

 tilknytningsforhold.
Det anførte formål tilsiger efter Justitsministeriets opfattelse ikke at  

 lade offentliggørelsesordningen omfatte tilskud fra offentlige institutioner.  

 Sådanne tilskud vil i øvrigt ofte være lovbundne, således at det af  

 retsgrundlaget for tilskudsordningen - eventuelt i sammenhæng med oplysninger  

 om partiers seneste valgresultat - uden videre kan aflæses, hvor store  

 tilskud partiet har modtaget.
Det gælder f.eks. for den offentlige  

 partistøtte.
 Spørgsmål 98:
 »I fortsættelse af besvarelsen af spørgsmål nr. 23 bedes oplyst, i  

 hvilket omfang afgørelser truffet i den offentlige forvaltning efter den  

 heromhandlede lovgivning kan indbringes for Folketingets Ombudsmand.
I hvilket omfang har Folketingets Ombudsmand indseende med sager, hvor  

 folketingsmedlemmer måtte være personligt involveret?» Svar:
I følge § 1, stk. 1, i ombudsmandsloven, jf. lovbekendtgørelse nr. 642 af  

 17. september 1986, har Folketingets Ombudsmand indseende med statens civile  

 og militære forvaltning samt kommunernes forvaltning.
Ombudsmandens  

 kompetence omfatter den offentlige forvaltning.
Heraf følger modsætningsvis,  

 at Folketinget og dets organer falder uden for ombudsmandens kompetence.  

 Endvidere er institutioner, der er organiseret på privatretligt grundlag som  

 f.eks. politiske partier, ikke undergivet ombudsmandens kompetence.
 For så vidt angår den statslige forvaltning gælder det, at alle statslige  

 forvaltningsmyndigheder uanset funktioner og organisationsformer er omfattet  

 af ombudsmandens kompetence.
 For så vidt angår ombudsmandens kompetence over for (amts)kommunerne  

 følger det derimod af ombudsmandslovens § 4, stk. 2, at kompetencen kun  

 omfatter de sagsområder, hvor der er hjemmel for rekurs til en  

 statsmyndighed, og at den samlede kommunalbestyrelses virksomhed ikke er  

 undergivet ombudsmandens kontrol.
 Efter ombudsmandslovens § 4, stk. 3, skal ombudsmanden endvidere ved  

 udøvelsen af sine beføjelser over for kommunerne tage hensyn til de særlige  

 vilkår, hvorunder det kommunale styre virker.
 Hvis ombudsmanden af egen drift tager en sag op til undersøgelse, gælder  

 begrænsningerne i ombudsmandslovens § 4, stk. 2, dog ikke, for så vidt der er  

 tale om krænkelse af væsentlige retlige interesser, jf. ombudsmandslovens §  

 6, stk. 5.
 Endvidere gælder generelt, at rekursadgang til højere administrativ  

 myndighed skal være udnyttet, forinden der kan indgives klage over en  

 afgørelse til ombudsmanden, jf. ombudsmandslovens § 6, stk. 3.
Det skal i øvrigt bemærkes, at det fremsatte lovforslag om en ny  

 ombudsmandslov (lovforslag nr.
L 92), vil indebære, at der sker en udvidelse  

 af ombudsmandens kompetence i forhold til kommunerne, idet de begrænsninger,  

 som følger af ombudsmandslovens § 4, stk. 2, ophæves.
 For så vidt angår lov nr. 940 af 23. december 1986 om økonomisk støtte til  

 politiske partier m.v., kan det oplyses, at Indenrigsministeriets afgørelser,  

 dels om hvorvidt betingelserne for udbetaling af partistøtte er opfyldt, dels  

 om udsættelse eller bortfald af udbetaling som følge af, at der ikke er  

 indsendt fyldestgørende erklæring om tilskudsbeløbets anvendelse, jf.  

 partistøttelovens § 5, stk. 1, og § 7, stk. 2, kan indbringes for  

 ombudsmanden.
Amtsrådenes og kommunalbestyrelsernes tilsvarende afgørelser, jf.  

 partistøttelovens § 8, stk. 1, § 10, stk. 2, og § 11, kan ikke indbringes for  

 ombudsmanden.
Derimod kan Partistøttenævnets afgørelser i klagesager, jf.  

 partistøttelovens § 12, stk. 2, indbringes for ombudsmanden.
Ifølge lovforslaget om ændring af partistøtteloven (lovforslag nr.
L 244)  

 skal Indenrigsministeriet desuden påse, at det indsendte regnskab indeholder  

 de oplysninger, der kræves efter § 3 i lov nr. 404 af 13. juni 1990 om  

 private bidrag til politiske partier og offentliggørelse af politiske  

 partiers regnskaber.
Hvis dette ikke er tilfældet, udsættes udbetalingen af  

 tilskud fra staten, jf. lovforslagets § 7 a, stk. 3. Ombudsmanden vil kunne  

 tage stilling til Indenrigsministeriets behandling af sådanne sager.
 Ifølge L 244 kan kommunalbestyrelserne og amtsrådene endvidere bestemme,  

 at kommende udbetalinger af tilskud skal udsættes eller bortfalde, hvis der  

 ikke indsendes fyldestgørende erklæring vedrørende modtagelse af tilskud på  

 over 20.000 kr. fra samme private tilskudsyder eller vedrørende modtagelse af  

 anonyme tilskud, jf. forslaget til ændret affattelse af partistøttelovens §  

 10. Afgørelser herom vil kunne påklages til Partistøttenævnet, jf. den  

 ændrede affattelse af partistøttelovens § 12, stk. 2. Ombudsmanden vil  

 ligeledes kunne tage stilling til Partistøttenævnets behandling af disse  

 sager.
For så vidt angår lov nr. 404 af 13. juni 1990 om private bidrag til  

 politiske partier og offentliggørelse af politiske partiers regnskaber og  

 lovforslag nr.
L 243 om ændring af denne lov bemærkes, at denne lovgivning  

 ikke indeholder bestemmelser, hvorefter der tillægges offentlige  

 forvaltningsmyndigheder kompetence til at træffe afgørelser.
SkatteministerietDen 22. maj 1995 Departementet Justitsministeriet Lovafdelingen Slotsholmsgade 10 1216 København K Vedr.
Justitsministeriets lovforslag L 243 om ændring af lov om  

 private bidrag til politiske partier og offentliggørelse af politiske  

 partiers regnskaber I et brev af 9. maj 1995, j.nr. 1994-759-0022, har Justitsministeriet  

 anmodet Departementet om en udtalelse til brug for besvarelsen af to  

 spørgsmål (spørgsmålene 18 og 61), som af Folketingets Udvalg for  

 Forretningsordenen er stillet justitsministeren i forbindelse med  

 behandlingen af ovennævnte lovforslag.
 Departementet kan i den anledning oplyse følgende:
 Ad spørgsmål 18:
I skattestatistikken kendes kun de samlede fradrag for faglige  

 kontingenter, der indbefatter fradrag for bidrag til a-kasse,  

 administrationsbidrag og fagforeningskontingent.
Det samlede fradrag for  

 faglige kontingenter skønnes at udgøre ca. 16,3 mia. kr. i 1994.
Med udgangspunkt i lovmodeloplysninger om tilhørsforhold til a-kasse og  

 under forudsætning af et gennemsnitligt administrationsbidrag på 1.025 kr. i  

 1994, kan den del af fradraget, der er egentligt fagforeningskontingent,  

 udskilles.
Fradraget for fagforeningskontingent skønnes på denne baggrund til  

 ca. 6,5 mia. kr. i 1994. Skønnene er behæftet med en vis usikkerhed.
 Ad spørgsmål 61:
A.
Den skattemæssige behandling af tilskud til politikere 1. Det kan indledningsvis bemærkes, at offentligt ydet støtte til et  

 politisk parti eller en politisk kandidat uden for partierne er skattefri,  

 jf. § 13 i lov om økonomisk støtte til politiske partier m.v.
 For så vidt angår private bidrag til politiske partier samt til de enkelte  

 kandidater både i og uden for partierne gælder derimod de almindelige  

 skattemæssige regler.
 2. Et politisk parti er omfattet af skattepligten efter  

 selskabsskattelovens § 1, stk. 1, nr. 6. Skattepligten omfatter dog alene  

 indtægter, som erhverves af partiet ved erhvervsmæssig virksomhed.
 Et bidrag, som et politisk parti får af en privatperson eller fra en  

 privat virksomhed, vil således som følge af dets ikkeerhvervsmæssige karakter  

 være skattefrit for partiet.
 3. Privat ydet støtte til en kandidat uden for partierne eller til en  

 bestemt politiker inden for et parti er personlig indkomst for den pågældende  

 efter statsskattelovens § 4, jf. personskattelovens § 3.
Er situationen den, at en politiker til fordel for sit parti giver afkald  

 på et bidrag, som den pågældende har modtaget fra privat side, vil bidraget  

 være skattepligtigt for politikeren, da denne ved afkaldet disponerer over  

 bidraget.
Der er ikke hjemmel for politikeren til at fradrage bidraget ved  

 opgørelsen af den skattepligtige indkomst.
Når en privatperson eller en privat virksomhed ønsker at yde et bidrag til  

 en politiker, vil situationen dog formentlig normalt være den, at bidraget  

 gives til partiet, som kanaliserer det ud til den enkelte kandidat til brug  

 for dennes politiske arbejde.
Der vil derfor i praksis typisk ikke være noget  

 beskatningsproblem.
 Et beløb, som et parti bruger i en valgkampagne for at promovere en af  

 partiets politikere, betragtes nemlig ikke som en indtægt for denne og skal  

 derfor ikke medregnes til den pågældendes personlige indkomst.
 Formentlig af denne grund er det anført i ligningsvejledningen, at de  

 bidrag, en folketingskandidat modtager til sin valgkampagne, ifølge praksis  

 ikke beskattes.
 4. Politikeren er ikke berettiget til noget ligningsmæssigt fradrag for  

 driftsomkostninger, da omkostningerne ikke kan anses for nødvendige for  

 »at erhverve, sikre og vedligeholde indkomsten«.
Det fremgår af vedlagte afgørelse fra Landsskatteretten (Tfs. 1984.472),  

 at støtte til politisk arbejde og udgifter, der er afholdt for at fremme  

 politiske synspunkter, ikke anses for omfattet af statsskattelovens § 6 a.
De  

 udgifter til annoncer m.v., som et folketingsmedlem afholder i forbindelse  

 med et folketingsvalg, må i første række anses som afholdt for at fremme den  

 pågældendes synspunkter og politiske arbejde.
Udgifterne blev derfor ikke  

 anset som fradragsberettigede ved opgørelsen af den skattepligtige indkomst.
 Det tilføjes, at folketingsmedlemmer fra Folketinget modtager et  

 skattefrit tillæg til dækning af omkostninger.
 5. Afslutningsvis bemærkes, at den private støtteyder (det være sig en  

 privatperson eller en virksomhed og lign.) som udgangspunkt ikke vil have  

 fradragsret for partistøtte.
 Dette gælder dog ikke for den indirekte støtte, der gives via f.eks.  

 faglige kontingenter, hvor fradragsretten følger af ligningslovens § 13.
B.
Indberetning af tilskud til lokale organisationer For så vidt angår den del af spørgsmålet, der omhandler bestemmelsen om  

 indberetning af tilskud til lokale organisationer, kan det bemærkes, at  

 Skatteministeriet ikke har bidrag til besvarelsen.
Begrundelsen herfor er, at  

 den omhandlede indberetningsordning efter det foreliggende ikke hviler på  

 skattekontrolmæssige hensyn.
Ifølge lovforslaget er baggrunden for  

 indberetningsordningen et ønske om kontrol med, hvem der yder tilskud til  

 politiske bevægelser.
 Skattemyndighederne er heller ikke i øvrigt inddraget i administrationen  

 af loven.
Med venlig hilsen Carsten Koch Tidsskrift for Skatteret 29/10 1984 Landsskatteretskendelse 472 Folketingsmedlem, udgifter til valgmateriale LSR af 31/7 1984, 1984-1-338 En skatteyder havde som sin eneste indtægt vederlag som medlem af  

 Folketinget.
Ved valget i 1981 havde han afholdt udgifter til valgmateriale  

 m.v. med 7.000 kr.
Landsskatteretten fandt ikke, at beløbet kunne fratrækkes  

 efter statsskattelovens § 6 a.
 A klagede over, at skatterådet havde anset ham for uberettiget til i  

 indkomstopgørelsen for 1981 at fradrage et beløb på 6.777 kr. for udgifter  

 afholdt i forbindelse med hans opstilling til et folketingsvalg i 1981.
Det fremgik af sagen, at ministeren for skatter og afgifter i et svar af  

 24. februar 1982 på et spørgsmål om, hvorvidt et folketingsmedlem, der selv  

 afholdt udgifter til valgpropaganda, kunne fradrage disse udgifter ved  

 indkomstopgørelsen, havde anført, at Statsskattedirektoratet i en udtalelse  

 over spørgsmålet bl.a. havde udtalt, at støtte til politisk arbejde og  

 udgifter, der afholdtes for at fremme politiske synspunkter, ikke var anset  

 for omfattet af statsskattelovens § 6 a.
De udgifter til annoncer m.v., som  

 et folketingsmedlem afholder i forbindelse med et folketingsvalg, måtte i  

 første række anses for afholdt for at fremme den pågældendes synspunkter og  

 politiske arbejde.
Udgifterne var derfor efter Statsskattedirektoratets  

 opfattelse ikke fradragsberettigede ved opgørelsen af den skattepligtige  

 indkomst.
 Ministeren for skatter og afgifter havde tilsluttet sig det af  

 Statsskattedirektoratet anførte.
 Under henvisning til, at indtægten som folketingsmedlem var hans eneste  

 reelle indtægt, gjorde klageren gældende, at de afholdte udgifter, der var  

 afholdt til sikring af hans genvalg til Folketinget, måtte anses for at være  

 driftsomkostninger, der var fradragsberettigede i henhold til  

 statsskattelovens § 6 a.
Landsskatteretten måtte imidlertid - med samme begrundelse som af  

 Statsskattedirektoratet anført, jf. ovenfor - være enig i, at de af klageren  

 afholdte udgifter i forbindelse med hans opstilling til folketingsvalget i  

 1981 ikke var fradragsberettigede i hans skattepligtige indkomst.
Den  

 påklagede ansættelse blev herefter stadfæstet.
ArbejdsministerietDen 23. maj 1995 Justitsministeriet Slotsholmsgade 10 1216 København K Lovafdelingen Ved skrivelse af 9. maj 1995 har Justitsministeriet anmodet  

 Arbejdsministeriet om en udtalelse vedrørende spørgsmål nr. 14, 15, 16 og 19  

 fra Folketingets Udvalg for Forretningsordenen af 3. maj 1995.
 Spørgsmålet om bidrag til politiske partier er reguleret via aftaler, og  

 Arbejdsministeriet skal således henvise til vedlagte høringssvar fra LO af  

 17. maj 1995.
 P.M.V.
 E.B.
E.
Edelberg LO Den 17. maj 1995 Landsorganisationen i Danmark Rosenørns Alle 12 1634 København V Arbejdsministeriet Laksegade 19 1063 København K I skrivelse af 9. ds. har Arbejdsministeriet anmodet Landsorganisationen  

 om en udtalelse til brug ved ministeriets besvarelse af nogle nærmere anførte  

 spørgsmål fra Folketingets Udvalg for Forretningsordenen til  

 justitsministeren.
 I spørgsmål 14 spørges, om det kan forekomme, at fagforeningsmedlemmer,  

 som arbejder på et område, hvor der er eksklusivbestemmelser, kan miste deres  

 fagforeningsmedlemskab og dermed deres arbejde, hvis den pågældende fjerner  

 partistøtten i sit fagforeningskontingent.
 Som bekendt fremgår det af den nugældende lov om private bidrag til  

 politiske partier og offentliggørelse af politiske partiers regnskaber, § 2,  

 stk. 1, at medlemmer, der ønsker at blive fritaget for at betale bidrag til  

 politiske partier, skal afgive en skriftlig erklæring herom.
 Afgivelse af en sådan skriftlig erklæring vil efter Landsorganisationens  

 opfattelse ikke i noget tilfælde kunne medføre, at den pågældende mister sit  

 fagforeningsmedlemskab og dermed sit arbejde.
 I spørgsmål 15 ønskes det oplyst, hvilke regler der gælder i  

 fagforeningerne med henblik på beslutning om at yde støtte til et bestemt  

 politisk parti.
 Dette er i spørgsmål 16 uddybet, idet der spørges, om en sådan beslutning  

 skal tages af en generalforsamling eller kan træffes af f.eks. en  

 hovedbestyrelse.
 Som bekendt er fagforbund og de tilsluttede fagforeninger hver for sig  

 selvstændige juridiske personer, der styres af egne vedtægter.
 Der kan derfor ikke siges noget generelt om, hvor kompetencen til at  

 beslutte at yde tilskud til politiske partier ligger.
 Det kan oplyses, at for så vidt angår Landsorganisationen, træffes  

 beslutninger om anvendelse af kontingentet, herunder anvendelse til tilskud  

 til politiske partier, af det kongresvalgte forretningsudvalg.
 I spørgsmål 19 ønskes det oplyst, hvor meget fagbevægelsen i alt ydede til  

 partipolitiske formål i 1994.
 Inden for Landsorganisationens område ydes tilskud ud over af  

 Landsorganisationen af fagforbund, fagforeninger og arbejdspladsklubber.
 Landsorganisationen er ikke i besiddelse af nogen samlet oversigt over  

 størrelsen af tilskuddene.
 Det fremgår af Landsorganisationens seneste årsregnskab fra 1994, at der  

 det pågældende år blev ydet et tilskud på kr. 5.526.000,- svarende til knap 4  

 kr. pr. medlem til Socialdemokratiet og kr. 4.220.000,- til Danmarks  

 Socialdemokratiske Ungdom.
 P.F.V.
Erik Hemmingsen / Xxxx Bilag til besvarelsen af spørgsmål 12 Justitsministeriet Den 25. april 1990 Lovafdelingen Slotsholmsgade 10 1216 København K Folketingets Retsudvalg Christiansborg 1240 København K Vedlagt fremsendes i 80 eksemplarer besvarelse af spørgsmål nr. 1-9 og  

 12-13 vedrørende forslag til lov om private bidrag til politiske partier og  

 offentliggørelse af politiske partiers regnskaber (L 179 - bilag 2, 3, 4, 6,  

 11 og 13).
Hans Engell / John Vogter Besvarelse af spørgsmål nr. 6 af 13. marts 1990 fra Folketingets  

 Retsudvalg vedrørende forslag til lov om private bidrag til politiske partier  

 og offentliggørelse af politiske partiers regnskaber (L 179 - bilag 2) Spørgsmål:
»Vil ministeren i lovteksten sikre sig, at fagforeningskontingenterne  

 fremover bliver sat ned for de fagforeningsmedlemmer, der ikke ønsker  

 frivilligt at yde bidrag til politiske partier eller partipolitiske  

 formål?» Svar:
Der er ved udformningen af lovforslaget lagt afgørende vægt på at sikre  

 det enkelte medlem en fuldstændig anonymitet med hensyn til, om den  

 pågældende ønsker at bidrage til politiske partier eller ej.
Sikres en sådan  

 anonymitet i forhold til andre medlemmer af foreningen ikke, kan der være en  

 vis risiko for, at de medlemmer, som ønsker sig fritaget, udsættes for et  

 utilbørligt pres.
 På den baggrund ligger det i forslaget, at der ikke må videregives  

 oplysninger fra foreningernes revisorer til foreningens ledelse og andre  

 medlemmer om, hvem der har ønsket sig fritaget for at bidrage til politiske  

 partier.
 At sikre det enkelte medlem denne anonymitet er fundet vigtigere end en  

 eventuel mulighed for, at det enkelte medlem kan opnå kontingentnedsættelse.  

 Der er heller ikke i lovforslaget eller i praksis noget til hinder for, at  

 foreningen gennemfører en generel nedsættelse af medlemskontingenterne  

 eventuelt i forbindelse med en beslutning om ikke at yde bidrag til politiske  

 partier, når en vis større gruppe af medlemmer har tilkendegivet, at man ikke  

 ønsker at give partibidrag.
Bilag til besvarelse af spørgsmål 17 Justitsministeriet Den 27. april 1990 Lovafdelingen Slotsholmsgade 10 1216 København K Folketingets Retsudvalg Christiansborg 1240 København K Vedlagt fremsendes i 80 eksemplarer besvarelse af spørgsmål nr. 10 af 21.  

 marts 1990 og 11 af 27. marts 1990 vedrørende forslag til lov om private  

 bidrag til politiske partier og offentliggørelse af politiske partiers  

 regnskaber (L 179 - bilag 7 og 10).
Hans Engell / Christian Trønning Besvarelse af spørgsmål nr. 10 af 21. marts 1990 fra Folketingets  

 Retsudvalg vedrørende forslag til lov om private bidrag til politiske partier  

 og offentliggørelse af politiske partiers regnskaber (L 179 - bilag 7) Spørgsmål:
»Hvordan vil ministeren sikre reel ligestilling mellem medlemmer af  

 lønmodtagerorganisationer og arbejdsgiverorganisationer med hensyn til  

 muligheden for fritagelse for betaling af bidrag til politiske partier i  

 forbindelse med den aftale, som fremgår af vedlagte artikel fra Det fri  

 Aktuelt, den 2. februar 1990?» Svar:
Det følger af § 1 i lovforslaget, at bestemmelserne om private bidrag til  

 politiske partier gælder for alle arbejdsgiverforeninger,  

 fagforeninger og andre faglige sammenslutninger, der har til hovedformål at  

 varetage de økonomiske interesser for den erhvervsgruppe, som medlemmerne  

 hører til.
Foreningerne skal efter bestemmelsen tilsikre medlemmerne, at  

 bidrag til politiske partier eller partipolitiske formål i øvrigt opkrævet  

 over medlemskontingentet er frivilligt for det enkelte medlem.
Der ligger ikke i udtrykket »medlemskontingentet« nogen  

 begrænsning med hensyn til, hvornår en forening skal tilsikre medlemmerne den  

 beskrevne frivillighed med hensyn til partibidrag m.v.
Navnlig er der ikke i  

 lovteksten nogen støtte for at indlæse den begrænsning, at der kun skal  

 sikres frivillighed med hensyn til bidrag, der ydes af det pågældende års  

 medlemskontingent eller f.eks. af midler opsamlet af medlemskontingenter  

 betalt efter lovens ikrafttræden.
 Efter Justitsministeriets opfattelse er det i forbindelse med den  

 foreslåede ordning ikke muligt at udskille midler, der hidrører fra  

 indbetaling af medlemskontingenter, fra foreningens øvrige formue, og  

 lovforslagets tekst og bemærkningerne til lovforslaget lægger da heller ikke  

 efter Justitsministeriets opfattelse op til en sådan sondring.
Lovforslaget omfatter derfor efter Justitsministeriets opfattelse enhver  

 faglig organisation med det i loven anførte hovedformål, når organisationen  

 på noget tidspunkt efter dens stiftelse har modtaget betaling fra medlemmerne  

 i form af kontingent.
Det gælder uanset om partistøtten m.v. i det konkrete  

 tilfælde tages fra foreningens formue eller fra de løbende  

 kontingentindtægter.
Uden for loven falder således kun de faglige sammenslutninger, som ikke på  

 noget tidspunkt har modtaget kontingentindtægter, men hvis virksomhed alene  

 er finansieret på anden måde, f.eks. ved gaver.
Justitsministeriet er ikke  

 bekendt med, at der skulle eksistere sådanne faglige sammenslutninger.
 Der er efter lovforslaget tale om en fuldstændig ligestilling mellem  

 medlemmer af lønmodtagerorganisationer og arbejdsgiverorganisationer.
Justitsministeriet har i øvrigt bemærket, at Dansk Arbejdsgiverforening i  

 pressemeddelelsen af 25. april 1990 giver udtryk for, at man efter  

 lovforslagets vedtagelse vil give medlemsorganisationerne lejlighed til at  

 erklære sig om spørgsmålet om støtte til de politiske partier og til  

 partipolitiske formål i øvrigt i overensstemmelse med loven.
DA's  

 forretningsudvalg vil, når loven er vedtaget, også tage skridt til, at DA's  

 medlemsorganisationer skriver til alle medlemmer.
Bilag til besvarelse af spørgsmål 82 Besvarelse af spørgsmål nr. 1 af 13. marts 1990 fra Folketingets  

 Retsudvalg vedrørende forslag til lov om private bidrag til politiske partier  

 og offentliggørelse af politiske partiers regnskaber (L 179 - bilag 2) Spørgsmål:
»Vil ministeren ændre § 2 i lovforslaget, således at  

 fagforeningsmedlemmerne som hovedregel ikke er bidragspligtige via deres  

 kontingent, men at hvis det enkelte medlem ønsker at yde bidrag til politiske  

 partier eller partipolitiske formål, kan den pågældende på eget initiativ  

 henvende sig til deres fagforening?» Svar:
Foreninger, herunder også faglige foreninger, kan i dag som altovervejende  

 hovedregel træffe beslutning om foreningernes indre og ydre forhold uden at  

 være undergivet særlig lovregulering.
Det gælder f.eks. beslutninger om  

 foreningsformålet, foreningsopbygningen og efter hvilke regler, der skal  

 træffes afgørelse om foreningsanliggender.
Der er ikke i lovgivningen fastsat  

 generelle regler om sådanne forhold, og der er heller ikke i dansk ret  

 tradition for at gennemføre en mere detaljeret lovgivning om disse forhold på  

 bestemte områder, medmindre der foreligger særlige omstændigheder.  

 Medlemmerne af private foreninger må således alt afhængigt af, hvordan  

 foreningen er organiseret, selv - uden offentlig regulering, tilsyn og  

 kontrol - træffe de beslutninger, som skønnes relevante for foreningen inden  

 for det fastsatte foreningsformål.
 Lovforslaget har, som det også fremgår af de almindelige bemærkninger  

 hertil, ikke til hensigt at udelukke, at faglige sammenslutninger eller  

 foreninger i overensstemmelse med foreningernes vedtægter yder støtte til  

 partipolitiske formål, hvis der i foreningernes kompetente organer er flertal  

 herfor.
Selv om der som nævnt gælder en betydelig frihed for foreningerne til at  

 fastlægge deres indre forhold, er der områder, hvor det gennem vedtægterne,  

 ved lov eller på baggrund af de almindelige foreningsretlige grundsætninger,  

 der har udviklet sig i retspraksis, kan være nødvendigt at sikre en vis  

 mindretalsbeskyttelse.
Navnlig med hensyn til foreninger, hvor der er pligt  

 til medlemskab, som f.eks. grundejer- og ejerlejlighedsforeninger, eller hvor  

 medlemskabet i øvrigt er af væsentlig betydning for det enkelte medlems  

 mulighed for at udøve sit erhverv, kan der være grund til at sikre  

 mindretallet mod visse økonomiske dispositioner, som et almindeligt flertal i  

 foreningen vil søge at gennemføre.
Folketinget har i den dagsorden, der ligger til grund for lovforslaget,  

 givet udtryk for, at der med hensyn til faglige organisationer, såvel  

 arbejdsgiver- som arbejdstagerorganisationer, kan være grund til at sikre en  

 vis mindretalsbeskyttelse med hensyn til økonomiske bidrag til politiske  

 partier.
I dagsordenen tilkendegiver Folketinget således bl.a., at der bør  

 vedtages en folketingsbeslutning, som opfordrer alle organisationer til at  

 drage omsorg for, at de enkelte medlemmer får mulighed for at meddele, at der  

 ikke igennem deres kontingent kan ydes støtte til politiske partier.  

 Lovforslaget er i overensstemmelser hermed.
 Regeringen har på den baggrund ikke til hensigt at foreslå § 2 i  

 lovforslaget ændret på den måde, der er anført i spørgsmålet.
Tillægsbetænkningen Udvalget har, efter at lovforslagene ved 2. behandling blev henvist til  

 fornyet udvalgsbehandling, behandlet disse i et møde.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslagene til vedtagelse uændret .
 Et mindretal (Venstres medlemmer af udvalget) indstiller  

 lovforslagene til forkastelse .
 Et andet mindretal (Socialistisk Folkepartis medlemmer af udvalget)  

 indstiller det under II nævnte lovforslag til forkastelse og vil  

 redegøre for sin stilling til det under I nævnte lovforslag ved 3.  

 behandling.
 Et tredje mindretal (Fremskridtspartiets medlemmer af udvalget)  

 indstiller det under I nævnte lovforslag til vedtagelse og det under  

 II nævnte lovforslag til forkastelse .
