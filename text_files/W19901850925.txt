I forbindelse med tilladelser til midlertidigt - 3 måneder - at  

 overtrække en kassekredit med løbetid godt 10 år skulle betales beløb for  

 omkostninger for bevilget overtræk.
Disse beløb var ikke fradragsberettigede,  

 idet de dels ikke havde rentelignende karakter, og dels måtte anses for  

 justeringer på en kassekredit med løbetid over 2 år.
 A klagede for indkomståret 1987 over, at de stedlige skattemyndigheder  

 havde anset ham for uberettiget til ved opgørelse af kapitalindkomst at  

 fradrage 1.050 kr. for overtræksgebyr ved udvidelse af kassekredit.
Det var oplyst, at klageren drev et ca. 55 tdr. land stort landbrug.
I  

 forbindelse med driften heraf havde han af sin bank 4 gange i 1987 fået  

 tilladelse til at overtrække sin kassekredit, da han midlertidigt havde brug  

 for ekstra likviditet.
Kassekreditten var maksimeret til 295.000 kr., og  

 løbetiden var aftalt til 10 år og 2 måneder.
De bevilgede overtræk havde efter det oplyste en løbetid på 3 måneder.
I  

 forbindelse med bevillingen skulle klageren erlægge et beløb, der af banken  

 blev betegnet som omkostninger for bevilget overtræk.
Størrelsen på disse  

 ydelser havde varieret mellem 50 og 500 kr., i alt et samlet beløb i 1987 på  

 1.050 kr.
Klagerens repræsentant nedlagde påstand om ret til fradrag for  

 overtræksgebyr for de af banken bevilgede overtræk.
Han anførte til støtte  

 herfor bl.a., at der var tale om selvstændig låneoptagelse, idet beløbene gik  

 ud over det i kassekreditten fastsatte maksimerede beløb, og at der var tale  

 om midlertidige lån, idet beløbene hver gang skulle være tilbagebetalt senest  

 3 måneder efter optagelsen.
De kunne derfor aldrig forbindes med  

 kassekredittens aftale om afvikling på 10 år og 2 måneder.
Han forklarede  

 endvidere, at gebyrerne varierede efter lånets størrelse og løbetid.
Uanset at overtræksgebyrernes størrelse var afhængige af overtrækkets  

 størrelse, fandt Landsskatteretten ikke, at der var tale om en ydelse af  

 rentelignende karakter, der kunne sidestilles med stiftelsesprovision eller  

 lignende engangsydelser.
Da overtrækkene endvidere ikke kunne anses for  

 selvstændige lån, men alene justeringer af kassekreditten, der havde en  

 løbetid på over 2 år, var overtræksgebyrerne ikke omfattet af ligningslovens  

 § 8, stk. 3, litra c.
Den påklagede ansættelse blev herefter stadfæstet.
 LV 1989, L 3.3.
