 Efter ændringerne af boligreguleringsloven ved lov 1986.06.04 nr. 301  

 anmodede L huslejenævnet om at fastslå, at lejen for et klubværelse skulle  

 fastsættes efter reglerne for omkostningsbestemt leje.
 Nævnet fandt, at lovændringen alene skulle gælde for fremtidige  

 varslinger.
Afgørelse nr. 26, 1987 Afgørelse af 03.04.1986 fra Huslejenævnet i Roskilde Kommune U mod L (Journ.nr. 54/86) Efter ændringen af BRL ved lov 1986.06.04 nr. 301 anmodede L huslejenævnet  

 om at fastslå, at lejen for et klubværelse skulle fastsættes efter reglerne  

 om beregning af omkostningsbestemt leje.
Nævnet fandt, at lovændringen alene  

 indebar, at U ved fremtidige varslinger af lejeforhøjelser måtte gå frem  

 efter reglerne om omkostningsbestemt leje.
 I huslejenævnets afgørelse hedder det bl.a.:
 »Ved skrivelse af 9. december 1986 har lejerforeningen for lejeren af  

 ovennævnte lejemål indbragt en sag for nævnet vedrørende lejens størrelse.
 Det fremgår af sagen, at det drejer sig om et klubværelse på 13 m2, for  

 hvilket der betales en årlig leje på 13.200 kr.
Lejerforeningen anmoder nævnet om at fastslå, at huslejen for klubværelser  

 i medfør af boligreguleringslovens kap.
II skal fastsættes efter reglerne om  

 omkostningsbestemt husleje og anfører, at eventuel nedsættelse af lejen bør  

 ske fra lejekontraktens indgåelse den 15. august 1986.
Sagen har herefter været forelagt udlejer, der imidlertid ikke er  

 fremkommet med bemærkninger, hvorfor huslejenævnet på sit møde den 27. marts  

 d.å. har taget sagen op til afgørelse på det foreliggende grundlag, jfr.  

 boligreguleringslovens § 42, stk. 2. (ML § 42, stk. 2) I den anledning skal man meddele, at boligreguleringsloven ved lov nr. 301  

 af 4. juni 1986 er blevet ændret således, at enkeltværelser til beboelse, som  

 ikke er en del af udlejers beboelseslejlighed, med virkning fra 1. januar  

 1987 er omfattet af reglerne i ML kap.
II, jfr.
Boligministeriets  

 bekendtgørelse nr. 525 af 11. august 1987, og at den vedtagne ændring  

 medfører, at der fra denne dato skal ske afsætning til vedligeholdelse efter  

 ML §§ 18, 18a og 18b samt § 22 i lov om leje.
 Nævnet finder imidlertid ikke, at man fra dette tidspunkt tillige kan  

 pålægge udlejer at beregne en omkostningsbestemt leje fordelt i henhold til  

 reglerne i ML § 11, stk. 3, idet udlejer efter nævnets opfattelse alene er  

 forpligtet til at ændre lejeberegningen, såfremt den fastsatte leje ønskes  

 forhøjet.
 Nævnet finder således ikke, at den ændrede lovregel kan finde anvendelse  

 på en forud for lovens ikrafttræden indgået kontrakt og har herved bl.a. lagt  

 vægt på Boligstyrelsens oplysninger om forarbejderne til loven.
