Skriftlig fremsættelse (28. marts 2012) Ministeren for by, bolig og landdistrikter (Carsten Hansen) Herved tillader jeg mig for Folketinget at fremsætte:
Forslag til lov om ændring af lov om almene boliger m.v. og lov om leje af almene boliger (Startboliger m.v.) (Lovforslag nr.
L 123) Som led i satspuljeaftalen for 2012 er det aftalt, at der skal skabes mulighed for etablering af startboliger.
Startboliger er ungdomsboliger, der er målrettet unge 18-24-årige, som har særligt behov for en bolig med tilhørende voksenstøtte (social vicevært). Startboliger kan drives af enten boligorganisationer eller selvejende institutioner efter almenboligloven.
Formålet med startboliger er at sikre unge med forskellige grader af problemer en god start på et liv i egen bolig.
Boligerne skal således sikre, at den unge kommer i gang med arbejde eller uddannelse samt formår at fastholde en bolig.
Det foreslås på den baggrund, at der etableres startboliger, hvor voksenstøtte er knyttet direkte til boligen og boligmiljøet.
Startboliger forventes primært etableret i eksisterende bebyggelse, men der kan desuden være tale om nybyggeri, som i givet fald finansieres efter almenboliglovens almindelige regler.
Det er boligorganisationen eller den selvejende institution, der står for anvisning og udlejning af boligerne.
Ved udvælgelse af de personer, der skal bo i startboligerne, skal der ske en individuel vurdering, så det sikres, at de pågældende hverken har for tunge eller lette problemer til at bo i startboligen.
For at sikre, at boligerne udlejes til den tiltænkte målgruppe, skal kommunen dog godkende anvisningerne i hvert enkelt tilfælde.
Kommunens forpligtelser efter serviceloven til at etablere tilbud m.v. til unge er uændrede.
 Ordningen med startboliger vil blive evalueret i 2015 med henblik på stillingtagen til en evt. forlængelse af bevillingen.
Lovforslaget giver mulighed for, at staten kan yde støtte til brug for ansættelse af støttepersonale (sociale viceværter). Det foreslås, at startboliger derudover kan få et mindre ombygningstilskud.
Der er afsat i alt 131,2 mio.kr. i årene 2012-2015 til etablering af boligerne.
Støtten til støttepersonale tildeles for en periode på 15 år.
Op til 3 pct. af bevillingen kan anvendes til administration af ordningen, herunder 2/3 til lønsum.
I det omfang Ministeriet for By, Bolig og Landdistrikter gennemfører aktiviteterne direkte, afholder ministeriet udgifterne af bevillingen.
Der forventes afholdt udgifter til en evaluering.
Endvidere forventes der 2012 begrænsede udgifter til tilretning af ministeriets informations- og forvaltningssystem for alment byggeri (BOSSINF-STB).
 De kommunaløkonomiske konsekvenser skal forhandles med KL.
 Lovforslaget vurderes ikke at have nævneværdige økonomiske eller administrative konsekvenser for erhvervslivet.
 Lovforslaget vurderes ikke at have administrative konsekvenser for borgerne.
 Lovforslaget vil ikke have miljømæssige konsekvenser, ligesom forslaget ikke indeholder EU-retlige aspekter.
 Det foreslås, at lovændringen træder i kraft den 1. juli 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
