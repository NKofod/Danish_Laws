 Et byrådsmedlem, der tillige var fungerende formand for et Radio- og  

 TV-Nævn, havde i forbindelse med et kommunalvalg uberettiget af en lokalradio  

 ladet sig tilsige gratis reklamespots til en værdi af kr. 8.628,25. Den  

 pågældende havde herved overtrådt straffelovens § 144.
Et flertal af nævnets medlemmer fandt det - under hensyn til visse i  

 dommen fremdragne formildende omstændigheder - overvejende betænkeligt at  

 fastslå, at den begåede forseelse i almindeligt omdømme, gjorde den  

 pågældende uværdig til at være medlem af kommunale råd.
Den pågældende ansås  

 herefter for valgbar.
(Fra Valgbarhedsnævnet til et byråd, j.nr. 492/1994) I brev af 29. juni 1994 har X-Kommune i henhold til § 101, stk. 4, i den  

 kommunale valglov indberettet til Valgbarhedsnævnet, at byrådsmedlem NN ved  

 R-Landsrets dom af 21. juni 1994 er dømt for overtrædelse af straffelovens §  

 144.
 Det fremgår af anklageskriftet af 25. januar 1994, at den pågældende  

 tiltaltes for overtrædelse af straffelovens § 144 ved den 10. november 1993  

 som byrådsmedlem og fungerende formand for X-Radio- og TV-nævn i forbindelse  

 med et kommunalvalg uberettiget af lokalradioen »Z-radio« at have  

 ladet sig tilsige gratis reklamespots, hvorefter »Z-radio« i dagene  

 11. - 15. november 1993 udsendte 30 reklamespots til en værdi af 8.628,25 kr.
 Retten i X-by idømte den 16. februar 1994 NN 8 dagbøder a 150 kr.
 R-Landsret stadfæstede den 21. juni 1994 denne dom.
 Af udskrift af R-Landsrets dombog fremgår endvidere bl.a. følgende:
 »Af sagens oplysninger fremgår, at X-Radio- og TV-Nævn den 2. februar  

 1993 meddelte afslag på en ansøgning om tilladelse til lokal radiovirksomhed  

 til 4 lokalradiostationer ...
Afgørelsen blev påklaget til Udvalget vedrørende Lokal Radio og TV.
Ved en  

 skrivelse af 2. april 1993, underskrevet af tiltalte og nævnets sekretær LL,  

 henholdt nævnet sig til afgørelsen med den begrundelse, at de 4 stationer  

 »langt fra har levet op til de programplaner, der i sin tid lå til grund  

 for meddelelse af sendetilladelser«, og at de 4 stationer, markedsført  

 under navnet »Z-radio«, for lytterne »har fremstået som een  

 station uden indbyrdes særpræg«.
Udvalget behandlede klagen den 22. juni  

 1993 og stadfæstede nævnets afgørelse.
Ved en til nævnet fremsendt skrivelse  

 af 23. juni 1993, underskrevet af CC i egenskab af formand for  

 »Sendesamvirket på Q«, redegjordes for et  

 »løsningsforslag«.
Det blev bl.a. tilkendegivet, at Sendesamvirket,  

 hvis ledelse bestod af CC, MM og SS, ville arbejde for at give programmerne  

 et mere lokalt tilsnit.
Derefter blev på et møde i nævnet den 24. juni 1993  

 truffet beslutning om alligevel at forny sendetilladelserne til de 4  

 radiostationer.
Sendetidsfordelingen blev, da stationerne på frekvens Q-MHz  

 ikke kunne blive enige herom, efter bemyndigelse fra nævnet fastsat af  

 tiltalte som fungerende formand, og der blev givet de pågældende stationer  

 meddelelse herom ved en skrivelse af 9. august 1993, underskrevet af tiltalte  

 og LL.
Den 11. november 1993 fremsendtes en ordrebekræftelse til tiltalte  

 angående 30 spots.
I ordrebekræftelsen takkede »Z-radio« for  

 ordren.
Prisen var anført som »0,00«, og som kunde var anført:  

 Z-radio.
 Samme dag sendte MM sålydende skrivelse til tiltalte:
»Hermed 1 casette-kopi af dit valgspot.
Jeg håber, at det lever op  

 til dine forventninger - ellers må du ringe! Jeg vedlægger også en indrykningsplan, så du kan følge med i, hvornår  

 spottet afvikles.
Jeg ser frem til en fortsat konstruktiv dialog.
Det var rart at møde dig  

 personligt, i stedet for kun at kommunikere igennem breve og Stiftstidende  

 !!! Med hensyn til udsendelsen mandag aften, så sender vi fra kl. 21.00 til  

 23.00, så du skulle ikke få problemer med tiden i forhold til dit hverv som  

 valgstyrer på B-Skole.« ...
Efter bevisførelsen lægger landsretten til grund, at tiltalte i den  

 periode, hvor NN i formandens fravær var fungerende formand for X-Radio- og  

 TV-Nævn, deltog i behandlingen af spørgsmålet om sendetilladelser til de 4  

 lokalstationer, der markedsførtes under navnet »Z-radio«, at NN i  

 nævnte egenskab var personligt i kontakt med CC, og at stationerne efter  

 først at have fået afslag på sendetilladelse opnåede en tilfredsstillende  

 løsning, baseret på et oplæg fra CC, der forinden havde drøftet dette med  

 tiltalte.
Det lægges videre til grund, at tiltalte accepterede et tilbud fra  

 »Z-radio« om gratis udsendelse af 25 - 30 reklamespots få dage før  

 kommunevalget i 1993. Efter det foreliggende, herunder de af vidnerne MM og  

 CC afgivne forklaringer må dette tilbud hovedsagelig antages at være fremsat  

 som en påskønnelse af NN's arbejde i Radio- og TV-Nævnet i forbindelse med  

 fornyelsen af sendetilladelserne.
Det tiltrædes, at tiltalte i hvertfald fra  

 tidspunktet for modtagelsen af kassetterne med de færdige reklame-spots,  

 ledsagebrevet af 11. november 1993 fra MM og ordrebekræftelsen fra  

 »Z-radio«, måtte være klar over, at spottene ikke blot var optakt  

 til valgudsendelsen aftenen før valget, men en ydelse af gratis valgreklame,  

 som der normalt betales for.
Tiltalte må endvidere have indset, at tilbuddet  

 fra den kommercielle radiostation om en sådan gave havde sammenhæng med NN's  

 hverv som fungerende formand for Radio- og TV-Nævnet i den periode, da  

 stationens problemer med at opnå sendetilladelse blev løst.
Tiltalte findes som følge af det anførte skyldig i overtrædelse af  

 straffelovens § 144 i overensstemmelse med anklageskriftet.
Det bemærkes  

 herved, at tiltalte ikke straks efter at være blevet klar over karakteren af  

 den gratis ydelse tog skridt til enten at standse den fortsatte udsendelse af  

 spottene eller at foranledige faktura udstedt og betalt.
Med denne begrundelse, og idet det tiltrædes, at der efter sagens  

 omstændigheder ikke er anledning til at fastsætte en højere straf end bøde,  

 stadfæster landsretten dommen' I denne anledning skal man meddele, at et flertal i Valgbarhedsnævnet  

 under hensyn til de i dommene fremdragne formildende omstændigheder har  

 fundet det overvejende betænkeligt at fastslå, at den begåede forseelse i  

 almindeligt omdømme gør den pågældende uværdig til at være medlem af  

 kommunale råd, jf. den kommunale valglovs § 4.
 Den pågældende må derfor anses for valgbar.
