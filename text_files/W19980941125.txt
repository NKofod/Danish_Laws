Kendelse fra Pressenævnet i sag nr.  

 156/1997 En kvinde har klaget til Pressenævnet over en  

 udsendelse bragt i Eastern TV den 26. oktober 1997, idet hun finder, at god  

 presseskik er tilsidesat.
Hun har endvidere klaget over, at Eastern TV har  

 afvist at bringe et genmæle fra hende.
 Eastern TV har trods gentagne anmodninger herom ikke  

 indsendt en kopi af udsendelsen til Pressenævnet.
 Klageren har imidlertid under sagens behandling indsendt  

 en båndkopi af udsendelsen, der blev bragt på urdu, tilligemed en  

 oversættelse af udsendelsens indslag, der vedrører klageren.  

 Eastern TV er ikke fremkommet med bemærkninger til denne  

 oversættelse.
 Det fremgår af oversættelsen, at indslaget  

 havde følgende indhold:
"Kære seere, der er også en anden ting, som I  

 vil kalde socialt bedrag.
Som I ved at her (i DK.), hvis et ægtepar  

 bliver skilt eller separeret, får hustruen som enlig mor flere tilskud  

 end normalt, f.eks. flere børnepenge og mange andre sære  

 tillæg i kontanthjælp.
Nogle mennesker har lavet en forretning ud af det, ved at  

 blive proforma skilt, så de kan få mere i kontanthjælp.
Det  

 er ikke kun socialt bedrageri men jeg kalder det for at være bedrageri  

 mod sin religion.
Jeg kan jo ikke komme med en Fatwa, men han kan  

 spørge en Imam, om hvordan denne slags skilsmisser bliver betragtet,  

 om det er ubetydeligt eller om det er en rigtig skilsmisse ifølge  

 islamiske regler.
Det er snyd mod Gud.
Det andet er bedrageri mod sociale  

 myndigheder, man lader sig blive skilt på papiret for at få  

 uberettiget kontanthjælp, mens man i virkeligheden bor sammen.
Ja, Hr. [klagerens ægtefælles navn], kan De  

 fortælle, hvorfor De boede på en adresse på Frederiksberg,  

 mens Deres kone var tilmeldt på en adresse i Københavns kommune.  

 Har De en forklaring på det, hvis ikke, behøver De ikke komme  

 til mig, jeg skal jo bare indberette sagen til socialkontoret, så  

 må De selv klare resten, det er ikke mit job." Klageren har gjort gældende, at hun og hendes mand,  

 i udsendelsen beskyldes for at have begået socialt bedrageri  

 ved at indgå proforma skilsmisse, så de kunne få  

 størst mulig bistandshjælp.
 Klageren har videre gjort gældende, at  

 beskyldningerne er falske, idet hun og hendes mand aldrig har været  

 skilt eller separeret og aldrig har fået hjælp fra kommunen.
 Klageren har yderligere gjort gældende, at hun har  

 fået en attest fra socialforvaltningen om, at de ikke har fået  

 socialhjælp som et skilt par.
 Klageren har endelig gjort gældende, at  

 beskyldningerne kan få meget alvorlige konsekvenser for hende og hendes  

 mand også i Pakistan, hvor de kan blive retsforfulgt efter islamisk  

 lov, hvis det kommer frem, at de har boet sammen efter at være blevet  

 skilt.
 Eastern TV har i en udtalelse anført, at det  

 fremgår af oplysninger fra det centrale Personregister, at klageren og  

 hendes ægtefælle ikke har været samboende i hele den  

 periode, hvor klageren har været i Danmark.
 Eastern TV har videre anført, at det ikke er en  

 overtrædelse af god presseskik at udtale sig om socialt bedrageri og  

 skilsmisse, idet parterne rent faktisk har levet adskilt i visse  

 perioder.
 I sagens behandling har følgende  

 nævnsmedlemmer deltaget: Per Sørensen, Aage Lundgaard, Tage  

 Clausen og Ole Askvig.
 Pressenævnet udtaler:
 Pressenævnet udtaler sin alvorlige kritik af, at  

 Eastern TV i strid med medieansvarslovens §§ 7, stk. 1 og 45, stk. 2, har  

 undladt at efterkomme nævnets anmodninger om udlevering af en  

 båndkopi af det påklagede indslag og af, at Eastern TV i strid  

 med medieansvarslovens § 40, stk. 1, har undladt at give klageren et  

 skriftligt afslag på anmodningen om genmæle.
Pressenævnet finder, at udsendelsens  

 bemærkninger om proforma skilsmisse og socialt bedrageri sammenholdt  

 med spørgsmålet til klagerens ægtefælle om, hvorfor  

 han og klageren var tilmeldt på forskellige adresser, udgør  

 alvorlige beskyldninger mod klageren.
Som sagen er oplyst, må  

 Pressenævnet lægge til grund, at beskyldningerne ikke er  

 efterprøvet, f.eks. ved forelæggelse for klageren eller dennes  

 ægtefælle.
Der er derved sket en tilsidesættelse af god  

 presseskik.
 Pressenævnet udtaler herefter sin alvorlige kritik  

 af Eastern TV.
 Pressenævnet finder endvidere, at klageren er  

 berettiget til et genmæle, hvoraf fremgår, at klageren har  

 oplyst, at hun og hendes ægtefælle ikke har været skilt  

 eller separeret, og at de ikke har modtaget hjælp fra kommunen.
 Da klageren ikke har formuleret det genmæle, hun  

 mener, at hun har krav på, og da genmælet skal bringes på  

 urdu, pålægges det herefter den ansvarshavende redaktør af  

 Eastern TV i overensstemmelse med forskrifterne i medieansvarslovens § 39 om  

 offentliggørelse og placering at offentliggøre et genmæle  

 fra klageren i overensstemmelse med nævnets kendelse.
 I medfør af medieansvarslovens § 49  

 pålægges det herefter den ansvarshavende redaktør af  

 Eastern TV at offentliggøre følgende på urdu:
"Pressenævnet har afsagt en kendelse, der  

 indebærer alvorlig kritik af Eastern TV.
Derfor er vi blevet  

 pålagt at offentliggøre følgende: Eastern TV bragte den  

 26. oktober 1997 et indslag, hvori det blev omtalt, at der er tale om socialt  

 bedrag, hvis et ægtepar bliver skilt proforma for at få mere i  

 kontanthjælp.
I den sammenhæng spurgte studieværten i  

 udsendelsen: "Ja, Hr. [ægtefællens navn], kan De fortælle,  

 hvorfor De boede på en adresse på Frederiksberg, mens Deres kone  

 var tilmeldt på en adresse i Københavns kommune?" Pressenævnet har i anledning af en klage fra [navn]s  

 ægtefælle, [navn], udtalt sin alvorlige kritik af, at Eastern TV  

 i strid med medieansvarsloven har undladt at efterkomme nævnets  

 anmodninger om udlevering af en båndkopi af det påklagede  

 indslag.
Pressenævnet har desuden udtalt, at indslagets  

 bemærkninger om proforma skilsmisse og socialt bedrageri sammen med  

 spørgsmålet, der blev stillet i indslaget, udgør  

 alvorlige beskyldninger mod klageren.
Efter de oplysninger,  

 Pressenævnet har modtaget, er beskyldningerne ikke efterprøvet,  

 f.eks. ved forelæggelse for klageren eller dennes  

 ægtefælle.
Der er derfor sket en tilsidesættelse af god  

 presseskik, og Pressenævnet har udtalt sin alvorlige kritik af Eastern  

 TV.
 København, den 3. februar 1998.
Per Sørensen, Aage Lundgaard, Tage Clausen og Ole  

 Askvig." Afsagt tirsdag den 3. februar 1998.
