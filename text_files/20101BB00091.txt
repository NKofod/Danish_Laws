Fremsat den 29. marts 2011 af Pia Adelsteen (DF), Henrik Brodersen (DF), Anita Christensen (DF), Kristian Thulesen Dahl (DF), Marlene Harpsøe (DF), Pia Kjærsgaard (DF) og Peter Skaarup (DF) Forslag til folketingsbeslutning om den kønsmæssige fordeling i offentlige udvalg, kommissioner og lign.
Folketinget pålægger regeringen inden udgangen af 2011 at fremsætte forslag til lov om ændring af ligestillingsloven, der får den virkning, at myndigheder og organisationer ikke længere skal indstille både en mand og en kvinde til en post i offentlige udvalg, kommissioner og lign.
Endvidere skal bestemmelsen om, at ministre skal lade en udvalgspost stå tom, hvis indstillende organisationer eller myndigheder ikke enten a) indstiller både en kvinde og en mand eller b) giver en saglig begrundelse herfor, fjernes.
Bemærkninger til forslaget Bestemmelser om den kønsmæssige sammensætning af udvalg, som ministre har nedsat, har eksisteret siden 1985. Bestemmelser om den kønsmæssige sammensætning af statslige bestyrelser har eksisteret siden 1990, og senest i 2006 indførtes bestemmelser om den kønsmæssige sammensætning i udvalg nedsat af kommuner og regioner.
Bestemmelsen om, at en ressortminister skal lade en plads stå tom i et råd, nævn eller udvalg, såfremt en organisation eller myndighed ikke har indstillet både en kvinde og en mand og ikke givet en saglig begrundelse herfor, blev indført i 2009. Bestemmelserne fremgår af ligestillingslovens kapitel 4.
Kvinders procentandel af nynedsatte offentlige råd, nævn og udvalg for staten i perioden mellem 1985 og 2010 har svinget mellem 31 og 45 pct.
I 1985 og 1989 var andelen 31 pct.
Det toppede i 2004 med 45 pct., og i 2010 udgjorde kvinders andel 39 pct.
Ligestillingsredegørelsen for 2007 viste, at de tilsvarende tal for kommuner og regioner var henholdsvis 34 pct. og 28 pct.
Ifølge ligestillingsredegørelsen for 2009 var kvinders procentuelle andel ændret til henholdsvis 30 pct. og 44 pct.
Forslagsstillerne er af den opfattelse, at man altid skal forsøge at finde de bedst egnede kandidater, når man skal besætte pladser i diverse råd, nævn og udvalg.
Det giver ikke mening, at myndigheder og organisationer skal indstille en af hvert køn, hvis man f.eks. har fundet to egnede kandidater af samme køn.
Forslagsstillerne ønsker således med forslaget at sikre en ændring af ligestillingsloven, der medfører, at organisationer og myndigheder ikke længere skal indstille både en kvinde og en mand til poster i offentlige udvalg, kommissioner og lign.
Ligeledes skal bestemmelsen om, at ministre skal lade en udvalgspost stå tom, hvis indstillende myndigheder eller organisationer ikke enten a) indstiller både en mand og en kvinde eller b) giver en saglig begrundelse herfor, fjernes.
Skriftlig fremsættelse Pia Adelsteen (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om den kønsmæssige fordeling i offentlige udvalg, kommissioner og lign.
(Beslutningsforslag nr.
B 91) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
