Skriftlig fremsættelse (15. marts 2017) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om tilkøb af socialpædagogisk ledsagelse til ferier (Lovforslag nr.
L 151) Lovforslaget fremsættes til delvis udmøntning af aftale om revision af servicelovens voksenbestemmelser, der blev indgået den 4. november 2016 af satspuljepartierne samtidig med indgåelsen af satspuljeaftalen 2017-2020.
 Lovforslagets formål er at indføre mulighed for, at visse kommunale og regionale døgntilbud kan tilbyde tilkøb af socialpædagogisk ledsagelse til ferier til døgntilbuddets beboere over 18 år.
 Konkret foreslås lovforslaget at bestå af indførelse af følgende elementer:
 At de kommunale og regionale døgntilbud for voksne, som er omfattet af lov om socialtilsyn, jf. § 4, stk. 1, nr. 2 og 3, i lov om socialtilsyn, kan tilbyde tilkøb af socialpædagogisk ledsagelse til beboere til ferier.
En ferie skal indeholde mindst én overnatning.
Ferien kan finde sted her i landet eller i udlandet.
  At målgruppen er beboere, der har en betydelig nedsat psykisk funktionsevne, og som efter eget initiativ ønsker at tilkøbe socialpædagogisk ledsagelse til ferier.
  At tilkøb af socialpædagogisk ledsagelse til ferier skal ligge ud over den indsats efter § 85 i lov om social service, som beboeren er visiteret til i døgntilbuddet.
  At personale, som yder socialpædagogisk ledsagelse til ferie efter denne nye lov, skal være ansat i det døgntilbud, der tilbyder den socialpædagogiske ledsagelse som tilkøb.
  At de kommunale og regionale døgntilbuds tilkøbsindtægter og- udgifter til socialpædagogisk ledsagelse til ferier skal være adskilt fra døgntilbuddets driftsindtægter og -udgifter efter lov om social service.
  At relevante regler om magtanvendelse og andre indgreb i selvbestemmelsesretten finder anvendelse i forbindelse med de kommunale og regionale døgntilbuds levering af tilkøb til ferier.
 Det foreslås, at loven skal træde i kraft den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
