 Meddelt afslag på godkendelse af ændringer af investeringerne i en  

 tidligere godkendt forbedringsplan.
 I skrivelse af 18. oktober 1988 har foreningen på vegne  

 af Frits Ove Pedersen, Skælskørvej 70, 4700 Næstved, klaget over  

 Jordbrugsdirektoratets afslag på godkendelse af ændringer af investeringerne  

 i en forbedringsplan for ovennævnte.
 Det fremgår af sagen, at forbedringsplanen er godkendt den 9. marts 1988,  

 og at ansøgning om ændring af planen er fremsendt den 9. september 1988.  

 Ændringen vedrører en motorfodervogn til 60.000 kr., der ønskes ændret til  

 yderligere investering i ungdyrsstald for et tilsvarende beløb.
 I skrivelse af 12. oktober 1988 har Direktoratet i overensstemmelse med  

 sædvanlig praksis, meddelt afslag på ansøgningen om ændring af  

 investeringerne.
 Til støtte for klagen har foreningen anført, at det på grund af  

 arbejdspres omkring indførelsen af forbedringsordningen ikke havde været  

 muligt at analysere investeringerne i 2. etape af forbedringsplanen nærmere.
 Som en mulighed for at opnå en arbejdslettelse havde man oprindelig  

 planlagt at indsætte en motorfodervogn.
 En senere analyse har imidlertid vist, at det bedste alternativ ville være  

 at indrette en ungdyrsstald så arbejdsekspansivt som muligt.
 Sagen har været forelagt Direktoratet, som ved skrivelse af 6. december  

 1988 har indstillet, at den trufne afgørelse fastholdes.
 Direktoratet har i denne forbindelse henvist til, at ændringer i en  

 godkendt forbedringsplan som hovedregel ikke kan godkendes, blandt andet  

 under hensyn til, at der kan godkendes 2 forbedringsplaner inden for en 6-års  

 periode.
 Støtte til forbedringsplan nr. 2 kan dog kun ydes, hvis den første  

 forbedringsplan er afsluttet, eller hvis støtte til den første  

 forbedringsplan er bortfaldet, jf. § 45, stk. 1, i bekendtgørelse nr. 417 af  

 12. juli 1988 om støtte til forbedring af strukturen og effektiviteten i  

 jordbruget.
 Det bemærkes, at det fremgår af ansøgningen, at forbedringsplanen var  

 forventet afsluttet i december 1988.
 Direktoratet har desuden henvist til side 10 i vejledningen til  

 ansøgningsskemaet, hvorefter godkendelse af ændringer i investeringerne ikke  

 kan forventes.
 Med henvisning hertil, finder Landbrugsministeriet herefter ikke grundlag  

 for at ændre den af Direktoratet trufne afgørelse, som derfor stadfæstes.
 P.M.V.
 e.b.
