Skriftlig fremsættelse (20. februar 2019) Økonomi- og indenrigsministeren (Simon Emil Ammitzbøll-Bille):
 Herved tillader jeg mig for Folketinget at fremsætte:
Forslag til lov om midlertidig videreførelse af rettigheder efter lov om kommunale og regionale valg og lov om valg af danske medlemmer til Europa-Parlamentet i forbindelse med Det Forenede Kongeriges udtræden af Den Europæiske Union (Lovforslag nr.
L 167) Formålet med lovforslaget er midlertidigt at videreføre reglerne om EU-statsborgeres valgret og valgbarhed efter lov om kommunale og regionale valg og Europa-Parlamentsvalgloven for statsborgere i Det Forenede Kongerige, der på tidspunktet for Det Forenede Kongeriges udtræden af Den Europæiske Union havde og siden da uafbrudt har haft fast bopæl i Danmark, således at disse personer stilles, som om de fortsat er EU-statsborgere.
 Med lovforslaget foretages desuden en ændring af redaktionel karakter af lov om valg til Folketinget, der vedrører kommunalbestyrelsens berigtigelse af valglisten til og med valgdagen som følge af ændringer i en persons værgemål med fratagelse af den retlige handleevne.
Det foreslås med lovforslaget, at økonomi- og indenrigsministeren bemyndiges til at fastsætte tidspunktet for lovens ikrafttræden, herunder om hele eller dele af loven skal træde i kraft.
Det foreslås dog, at ændringen af lov om valg til Folketinget træder i kraft dagen efter bekendtgørelsen i Lovtidende.
Det Forenede Kongerige udtræder efter planen af Den Europæiske Union den 29. marts 2019. Det er på nuværende tidspunkt usikkert, om en udtrædelsesaftale bliver godkendt af parlamentet i Det Forenede Kongerige, om Det Forenede Kongerige udtræder uden en aftale, eller om udtrædelsestidspunktet udskydes.
Lovforslaget tager højde for disse scenarier.
 Det er vigtigt, at dette lovforslag kan sættes i kraft den 30. marts 2019, dagen efter Det Forenede Kongeriges forventede udtræden af EU, således at reglerne om EU-statsborgeres valgret og valgbarhed efter lov om kommunale og regionale valg og Europa-Parlamentsvalgloven kan få virkning fra den 30. marts 2019 for de statsborgere i Det Forenede Kongerige, der på det tidspunkt har fast bopæl i Danmark.
Lovforslaget ønskes derfor hastebehandlet med henblik på vedtagelse forinden.
Det forudsætter en række dispensationer fra reglerne i Folketingets Forretningsorden, som jeg håber, at Folketinget vil se velvilligt på.
Lovforslagets hastende karakter er også årsagen til, at lovforslaget sendes i en meget kort høring samtidig med fremsættelsen.
Jeg står naturligvis til rådighed og vil besvare spørgsmål fra høringsparter også efter afslutning af høringsperioden, såfremt der måtte opstå behov herfor.
 Nærværende lovforslag om videreførelse af reglerne om EU-statsborgeres valgret og valgbarhed efter lov om kommunale og regionale valg og Europa-Parlamentsvalgloven for herboende statsborgere i Det Forenede Kongerige skal ses i sammenhæng med det lovforslag, som udlændinge- og integrationsministeren samtidig fremsætter om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
