Indenrigsministeriet udtalte, at en kommunalbestyrelse nok vil kunne  

 beslutte, at de kommunale administrationskontorer skal holdes ferielukket i  

 en kortere periode; men kommunalbestyrelsen må samtidig hermed, f.eks. ved  

 etablering af en vagtordning, sikre sig, at sager, som efter love eller andre  

 retsregler forudsættes at skulle ekspederes umiddelbart, eller i øvrigt  

 sager, som er presserende, og som ikke tåler opsættelse, kan ekspederes i  

 ferietiden.
Kommunalbestyrelsen må samtidig drage omsorg for, at skriftlige  

 henvendelser til kommunen vedrørende sager af ovennævnte karakter kan  

 ekspederes.
 I skrivelse af 12.marts 1981 har Dansk Erhvervsgartnerforening forespurgt  

 indenrigsministeriet, om det er lovmedholdeligt, at en kommune afviser en  

 rettidigt indsendt ansøgning om tilskud i henhold til en statslig  

 støtteordning med henvisning til kommunens jule- og nytårslukning, som  

 umuliggjorde kommunens ekspedition af ansøgningen.
Som baggrund for forespørgslen har foreningen anført: Administrationen af  

 lov om statstilskud til energibesparende foranstaltninger vedrørende  

 bygninger har været placeret i landets primærkommuner.
Ifølge brev fra  

 boligministeriet af 4. juli 1980 til samtlige kommunalbestyrelser blev  

 kommunerne gjort opmærksom på, at denne tilskudsordning udløb med udgangen af  

 1980. Det blev samtidig understreget, at kommunere kunne meddele tilsagn om  

 tilskud til udgangen af 1980, uanset om udbetaling af tilsagte tilskud først  

 vil finde sted i 1981. Dansk Erhvervsgartnerforening har på denne baggrund  

 ønsket afklaret, hvorvidt kommunerne alene med henvisning til jule- og  

 nytårslukning kunne afvise rettidigt indsendte ansøgninger.
I denne anledning skal man meddele, at en kommune og dermed den kommunale  

 administration principielt skal kunne fungere på normale arbejdsdage året  

 rundt.
En kommunalbestyrelse vil dog kunne beslutte, at de kommunale  

 administrationskontorer skal holdes ferielukkede i en kortere periode, f.eks.  

 mellem jul og nytår.
Men kommunalbestyrelsen må samtidig hermed, f.eks. ved  

 etablering af en vagtordning, sikre sig, at sager, som efter love eller andre  

 regler forudsættes at skulle ekspederes umiddelbart, samt andre sager, som er  

 presserende, og som ikke tåler opsættelse, kan ekspederes i ferietiden.  

 Kommunalbestyrelsen må samtidig drage omsorg for, at skriftlige henvendelser  

 til kommunen vedrørende sager af ovennævnte karakter kan ekspederes.
 Det følger af foranstående, at en kommune ikke lovligt kan afvise en  

 ansøgning om tilskud til en statslig støtteordning med den begrundelse, at  

 sagen ikke har kunnet ekspederes på grund af lukning på en i øvrigt normal  

 arbejdsdag, hvis lovgivningen om den pågældende støtteordning forudsætter,  

 eller dog naturligt indebærer, at kommunen besvarer eller dog søger at  

 besvare ansøgninger, der er fremsat rettidigt over for kommunen.
 Indenrigsministeriet må henvise foreningen til at rette henvendelse til  

 boligministeriet, byggestyrelsen, hvis foreningen ønsker en nærmere  

 bedømmelse af, om ansøgningen om statstilskud til energibesparende  

 foranstaltninger vedrørende bygninger i henhold til lovbekendtgørelse nr. 498  

 af 14. september 1977 er omfattet af ovenstående generelt angivne begrænsning  

 i kommuners adgang til at lukke de kommunale administrationskontorer.
 Boligministeriet, byggestyrelsen og samtlige tilsynsråd har fået kopi af  

 denne skrivelse.
 P.M.V.
 E.B.
Johan Erichsen Indenrigsministeriets afgørelser og udtalelser om kommunale forhold 1981  

 1.2.
