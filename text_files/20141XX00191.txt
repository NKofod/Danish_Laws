Skriftlig fremsættelse (26. november 2014) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
Forslag til lov om ændring af lov om leje af erhvervslokaler m.v. (Fremme af energirenovering i erhvervslejemål) (Lovforslag nr.
L 82).
 Forslaget udspringer af energirenoveringsstrategien fra maj 2014 og skal ses i forlængelse af lov nr. 439 af 6. maj 2014 om energisparepakken for lejeboliger i private udlejningsejendomme.
 Formålet med lovforslaget er at gøre det lettere for erhvervsudlejere i ejendomme, der udelukkende er udlejet til andet end beboelse, at indgå aftaler med erhvervslejerne om energirenovering af ejendommen og om en lejeforhøjelse, der er knyttet hertil.
 Lovforslaget sikrer, at et mindretal af lejere ikke kan bremse gennemførelsen af rentable energirenoveringsprojekter.
 Forslaget giver udlejere mulighed for at gennemføre lejeforhøjelser for alle lejere, hvis energiforbedringen er rentabel for lejerne ud fra en totaløkonomisk vurdering, og der er indgået aftaler om lejeforhøjelser herfor med et antal lejere, hvis lejemål tilsammen omfatter mindst 2/3 af ejendommens bruttoetageareal.
 Samlet set skønnes lovforslaget ikke at medføre offentlige merudgifter.
 Forslaget indeholder ikke EU-retlige aspekter.
 Det foreslås, at lovforslaget træder i kraft den 1. april 2015.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
