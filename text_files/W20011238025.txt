Pressenævnet fandt, at omtalen af klager i to udsendelser var  

 krænkende, idet der blev fremsat en lang række ringeagtsytringer  

 vedrørende klager og klagers hjem.
Endvidere truede indklagede med at  

 oplyse klagers telefonnummer og adresse, ligesom lytterne blev opfordret til  

 at holde øje med klager.
Indklagede havde herved handlet groft i strid  

 med god presseskik, og nævnet udtalte sin alvorlige kritik.  

 Nævnet fandt ikke, at sagens karakter kunne berettige indklagedes  

 handlemåde.
Nævnet fandt endvidere, at indklagede   henset til  

 karakteren af de beskyldninger, der blev rejst mod klager   havde handlet i  

 strid med god presseskik ved ikke i udsendelsen den 3. marts 2001 at lade  

 klager komme til orde, og det ansås for en særlig grov  

 tilsidesættelse af god presseskik, at klageren blev afskåret fra  

 at udtale sig i en direkte udsendelse, efter at hun havde præsenteret  

 sig over for lytterne.
Nævnet udtalte således tillige på  

 dette punkt sin alvorlige kritik.
Kendelse fra Pressenævnet i sag nr.  

 16/2001 [K] har klaget til Pressenævnet over fire  

 udsendelser bragt i Frederiksberg-Journalen den 27. januar, 3. marts, 10.  

 marts og 17. marts 2001, idet hun mener, at god presseskik er tilsidesat.
 Samtlige udsendelser handler om to katte, som [K], der  

 passede kattene, ifølge radiostationen skulle have givet bort uden  

 tilladelse, idet de tilhørte en anden.
 Af udsendelsen den 27. januar 2001 fremgik blandt  

 andet:
----- Ole  Hans  Jensen:  .Hun indrømmer  

 også på båndet, [K], at det kun var midlertidigt hun havde,  

 og at hun ikke havde rettigheden over det, så det er klokkeklart,  

 naturligvis.
Men det må så gå, vi kontakter så  

 politiet og andre, som skal tage sig af det her.
Vi ved både, hvor [K]  

 bor henne på Frederiksberg, og vi vil da opfordre folk, der kender  

 hende til at holde øje med hende, så hun ikke kan smugle kattene  

 væk.
Men det ser ud til, at hun allerede har gjort det, hvis man skal  

 tro på den sidste lytter her, som sikkert var placeret hjemme hos [K],  

 da hun ringede her med alle de fugle.
Der er en masse fugle hos [K] i  

 forvejen også, og det er jo et spørgsmål, om det i det  

 hele taget er et sted, hvor man kan opbevare dyr på den lille plads, vi  

 har fået at vide, som både katte, mennesker og fugle befinder sig  

 på.
Specielt to katte, som man endda har taget ekstra ind.
Det synes,  

 vi er skandaløst, og det er vel nok også brud på  

 dyreværnsloven.
Men alt det vil vi gå videre med.
Det er  

 sjældent, at vi gør det på denne her måde og  

 hænger folk ud, og det er jo ikke engang at hænge folk ud.
De har  

 selv hængt sig ud ved at stjæle to ulykkelige katte, som er  

 faldet godt til sagde man.
Det kan jo altid sige, ikke også.
De fleste  

 katte kan jo godt lide, hvis man aer dem lidt, det er jo ikke noget med at  

 falde til.
De savner sikkert deres børn, som er deres et og alt og  

 omvendt.
Derfor er det en svinsk handling, det, der er sket her både  

 fra  Ulla  Hansens side, hvis hun hedder det, og [K], og det er vi meget  

 fortørnet over.
Vi går videre med sagen naturligvis nu efter  

 dette, så hvis ikke kattene bliver afleveret i dag på radioens  

 adresse - den kender [K] - hun har kommet her før, så vil der  

 indgå en politianmeldelse, og der vil blive taget hårdt fat.
Vi  

 vil orientere vores advokat,  Peter  Hjørne, og han vil højst  

 sandsynligt - det er der slet ikke tvivl om - tage sig af den her sag i hvert  

 fald, da han også er en dyreven.
----- O.H.J.:  .Og naturligvis kan man jo heller ikke  

 stjæle og kidnappe andre folks katte, selvom man har fået dem til  

 opbevaring i anførelsestegn eller i pleje i 14 dages tid cirka som  

 aftalen var.
Personen hedder [K], og det vil vi gerne advare imod [K] -  

 også til andre dyreforeninger, så hun ikke skal lave det samme  

 nummer, som hun har lavet her.
----- O.H.J.: Og i forvejen har vi da fået  

 oplysning om, at de er blevet opbevaret i ét rum med to andre katte  

 plus en masse fugle og plastikposer rundt i lejligheden, så det er ikke  

 et hjem, vi vil sige, der er efter dyreværnsloven er forsvarlig til  

 opbevarelse af katte.
----- O.H.J.:  . Så vi vil gerne endnu engang  

 advare mod [K], og hvis kattene ikke kommer i dag, så vil vi  

 offentliggøre adresse og telefonnummer på [K], så de i  

 huset kan se efter, om hun prøver at tage kattene forskellige steder  

 hen.
----- O.H.J.: Men vi vil gerne hermed advare.
Det er  

 sjældent, at vi gør det så hårdt på denne her  

 måde.
Men vi bliver nødt til det.
Og adresse og telefonnummer  

 vil blive offentliggjort på [K], såfremt hun ikke afleverer de  

 katte.
Og vi vil gå til politiet, og vi vil føre retssag, hvis  

 det er nødvendigt.
Så er det sagt.
----- O.H.J.: Det er en grov ting at forære andres  

 katte væk.
Det er en svinestreg, som vi naturligvis nu vil melde til  

 politiet og gå alle de veje, som der er mulige i sådan en sag  

 her.
Det er sidste ting, der er sket i denne kattesag - kattekidnapningssag -  

 må jeg hellere kalde det.
----- Herefter følger en samtale mellem en ukendt  

 opringer og  Ole  Hans  Jensen.
----- O.H.J.: Men når vi får en henvendelse  

 fra en, vi tidligere har hjulpet i en pensionssag, som har kommet i vore  

 lokaler her, så regner man jo med, at det er en person, som ikke vil  

 lave et sådant svinsk nummer, som der er blevet lavet.
Man havde kat i  

 forvejen og udgav sig for at være dyreven, og så viser det sig,  

 at man har måske skumle bagtanker.
Det er grimt.
Derfor er jeg meget,  

 meget, meget fortørnet.
Og hvis man kender  Ole  Hans  Jensen,  

 så ved man nok, at denne her sag, den bliver ikke bare syltet.
----- O.H.J.:  .Tænk de små sølle  

 kræ, der ikke kender de nye mennesker, der sidder bange i deres bure og  

 har været opbevaret i bure, og som måske står på et  

 pulterkammer eller står i en kælder eller et eller andet sted,  

 fordi hun gemmer dem for os, ikk´.
Det er jo ikke en dyreven.
Det er svinsk.  

 Det er at betragte som barnebortførelse vil jeg sammenligne det  

 med.
Opringer: Jeg vil da håbe, at hun vil blive  

 generet på alle måder, nu hendes navn er kommet.
Det vil jeg da  

 håbe, hun bliver, sådan så at .
O.H.J.: Nu har de personer jo altid hemmeligt  

 nummer, men vi er ikke blege for at opgive telefonnummeret og fortælle,  

 hvor hun bor i det her tilfælde, fordi jeg påtager mig gerne en  

 pressenævnsdom på det, hvis det skal være.
Vi skal  

 sørge for, at ejendommen i hvert fald kigger efter, om hun kommer af  

 sted med de katte, om de står i et kælderrum og Opringer: Nej, men altså min tanke var  

 altså, det jeg tænkte på var en anerkendt dyrepension.
 O.H.J.: Jo, men set i bagklogskabens klare vand,  

 lys, hvad det hedder, så ville det nok også have være bedre  

 end sådan en svinsk person, der udgiver sig for dyreven og så  

 laver sådan noget.
----- O.H.J.: Vi vil helst undgå at bringe  

 politiet og andre styrelser ind i og retssager, det er jo kun udgifter  

 også lidt, men i det tilfælde vil vi samle flasker, for at vi  

 skal få penge til sådan noget.
Det er så svinsk det her,  

 så det mangler modstykke.
----- Herefter følger endnu en samtale med en ukendt  

 opringer.
----- Opringer:  Man kaster ikke rundt med katte eller  

 med dyr på den måde.
Så kunne hun have sat dem i en  

 kattepension.
Der blev udsagt over radioen, om der var nogen, der kunne tage  

 sig af dem.
Hvorfor anbringer hun ikke sådan et par dyr i en  

 kattepension? Man anbringer dem ikke bare tilfældige steder hos andre  

 mennesker.
 O.H.J.: Nej, det skulle vi heller ikke have gjort  

 hos [K], det svin.
----- O.H.J.:  Det er derfor, vi advarer mod [K],  

 så hun ikke kan lave det svinske nummer en anden gang.
Og der bliver  

 taget fat med grovfilen her i denne her sag.
Det er jeg 100% sikker  

 på.
----- O.H.J.:  hvis hun mente, at kattene skulle  

 anbringes på en kattepension, så kunne hun jo have sagt det i  

 stedet for at stjæle kattene.
Jeg kan ikke engang forstå, at man  

 kan gøre det på den måde, hvis man kan kalde sig dyreven.  

 Fy for pokker.
----- Af udsendelsen bragt den 3. marts 2001 fremgik blandt  

 andet følgende:
----- Ole  Hans  Jensen:   Sagen går ud på,  

 at hun har klaget over Frederiksberg-Journalens radio for overtrædelse  

 af god presseskik med mere.
Jeg ved ikke, hvad med mere betyder.
Og det er  

 fordi, jeg har kaldt hende et svin, hun er et svin, den svinske [K].
Hendes  

 hjem er et brud på dyreværnsloven, og der er plastikposer  

 overalt.
Og i et lille rum opholder der sig dyr og mennesker, og fugle flyver  

 rundt.
Det er det, hun har anklaget mig for at sige.
Og det kunne man da  

 sige, som jeg læser det op her, så kunne man også sige:  

 nej, hvad har  Ole  Hans  Jensen nu gjort.
Har han nu kaldt en, der hedder  

 et svin.
Men hun glemmer jo helt at fortælle, at hende, jeg kaldte  

 et svin, og det står jeg ved, jeg har gjort - [K], som bor på  

 Frederiksberg - hun har stjålet to katte, uskyldige katte, som hun  

 havde i pleje i ca. 14 dages tid, givet dem væk imod ejerens vidende  

 til en dyrepension på Samsø, som har ladet kattene løbe  

 væk, siger man.
Men det er jo nok, fordi at man ikke vil udlevere  

 kattene.
Det er i øjeblikket en politisag mod [K], og hun har  

 været i fogeden, hvor hun skulle have fået dagbøder  

 såvidt jeg ved ..
----- O.H.J.: Det er rigtigt, at jeg har kaldt hende et  

 svin, og jeg mener også, at man er et svin, når man stjæler  

 to katte, uskyldige katte, der ikke kan gøre modstand og giver dem  

 væk uden ejerens vidende . .
----- O.H.J.: Og ordet svin, det er jo et ganske  

 almindeligt ord, der står i ordbogen.
Nu har jeg ikke en ordbog lige  

 her så hurtigt, men der er vortesvin, der er andre former for svin,  

 vildsvin, og så er der også nogen, der opfører sig  

 svinagtigt, den svinske [K], som bor på Frederiksberg.
Hendes hjem er  

 et brud på dyreværnsloven, som jeg har fået det forelagt af  

 et vidne, der har været i hjemmet.
Så er det et brud på  

 dyreværnsloven, hvis man har så mange dyr i så lille et  

 rum.
Det kan man så selvfølgelig altid diskutere, om dommeren  

 synes det samme.
Men man har vel lov til i et frit land at udtale, at man  

 mener, at det er et brud på dyreværnsloven, som jeg har  

 fået det forelagt.
Der var plasticposer overalt.
Det er hvad jeg har  

 fået fortalt af det vidne, og det er førstehåndsindtryk,  

 jeg har fået fra vidnet.
Min udtalelse er selvfølgelig  

 andenhåndsudtryk, det er klart.
Det er sjældent, jeg sviner folk  

 til, men i det her tilfælde så mener jeg, at [K] er et svin,  

 når hun har givet to uskyldige katte væk.
Og det er derfor, jeg  

 har sagt det, og det står jeg ved.
Og så skriver hun videre her,  

 at så opfordrer han beboerne til at holde opsyn med mig.
Det mener jeg  

 ikke, at jeg har sagt med hende.
Jeg har sagt, at jeg mener, at man skulle  

 holde opsyn med hende for at se, om kattene var der.
Det er jo noget helt  

 andet.
Det er jo ikke personlig opsyn med [K], jeg har opfordret folk til.  

 Samtidig sagde jeg også, at jeg ville oplyse hendes adresse og  

 telefonnummer, siger hun.
Det har jeg sagt, at vi måske ville  

 gøre, hvis det kom så langt, at hun ikke ville udlevere kattene.  

 Det eneste vi har sagt, det var, at hun boede på  , og det gør  

 hun såvidt jeg ved også.
Det har hun i hvert fald underskrevet  

 sig med her.
Jeg har aldrig nogen sinde nævnt nummeret, men det er  

 klart, at hvis man skal eftersøge nogle katte, der er løbet  

 væk  , hvis de befinder sig på hendes adresse, så må  

 man vide, hvad vej det er.
Man kan jo ikke løbe rundt på hele  

 Frederiksberg og lede efter de katte, hun har stjålet ..
----- O.H.J.: Hvis vi har taget sagen op, så er  

 det, fordi den er meget alvorlig.
Vi betragter denne her  

 bortførelsesaffære lige så slemt, som hvis det havde  

 været to mennesker, som dyrevenner her i radioen.
Og jeg har sagt, at  

 jeg er villig til at tage en pressenævnsdom vedrørende disse  

 udtalelser, og det står jeg da også ved ----- Ukendt: Og vi skulle have en lytter.
 Britt  Bartenbach: Vi siger god eftermiddag.
[K]: Ja, goddag Britt.
Du taler med [K].
B.B.: Jeg har ikke lyst til at tale med  

 vedkommende person, og jeg beder .om at afbryde.. . Ja, vi skal ikke have  

 opringninger fra vedkommende person, der hedder [K].
Vedkommende person har  

 en vis frækhed, må man nok sige.
Det er en utrolig frækhed.  

 Vedkommende er blevet dømt i fogedretten til at udlevere to katte, som  

 hun har stjålet fra en person .
----- B.B.: Nu er vedkommende så fræk oven i  

 købet at ringe op her på radioen og skulle tale med mig.
Hun har  

 lige indgivet en sag til Pressenævnet, fordi vi har nævnt sagen  

 og hendes navn i radioen tidligere og skal nu provokere ved at ringe os op.  

 Jamen, vi vil slet ikke tale med vedkommende og slet ikke lukke vedkommende  

 igennem, fordi det jo kan bevises, at hun udtaler sig løgnagtigt  

 både i fogedretten og til os gentagne gange .
 Af udsendelsen bragt den 10. marts 2001 fremgik blandt  

 andet følgende:
----- Opringer  Svend  Åge: Det jeg så ikke  

 forstår, hun må åbenbart være meget dum, for hvis det  

 lykkes for hende, så skaber jo hun jo lidt af en krig mod sig selv.
 Britt  Bartenbach: Det har hun jo gjort  

 allerede.
S.Å.: Det glæder mig, og hun skal sgu  

 være glad for, at det ikke bliver mig, der bliver hærfører  

 der.
Det kan det jo altså godt blive.
Hvis hun går ret meget  

 videre med det der, og det ikke lykkes myndighederne, at de katte kommer til  

 veje, eller i hvert fald at man får deres skæbne at vide,  

 så har hun skabt sig nogle fjender, og det kan godt blive - som jeg  

 siger selvtægt må man ikke, det må man i hvert fald ikke  

 reklamere med, men hun vil få det meget alvorligt.
 B.B.: Ja, man skal jo ikke tro, at man bare kan  

 slippe straffrit fra sådan noget.
S.Å.: Nej, det kan man nemlig ikke, og  

 selvom de ting er usagte, så vil jeg vove at påstå - for  

 det er de altså, der ligger kun en hentydning i det.
Så kan vi  

 ikke blive straffet for det i hvert fald.
Det er er mig, der siger det, og  

 jeg står ved, hvem jeg er.  . Den blæser hun på.
B.B.: Fuldstændig.
Hun udøver  

 selvtægt, som det passer hende.
 S.Å.: Hun udøver nemlig  

 selvtægt, og når det når op på det plan, så  

 udøver vold vold.
 B.B.: Det er jo det, man ser mange gange, ikk´.  

 Man kan jo godt sige, at det er vold, både psykisk vold og også  

 fysisk ved, at man tilbageholder to katte.
----- Af udsendelsen den 17. marts 2001 fremgik blandt andet  

 følgende:
----- Britt  Bartenbach: Ja, nu er det sådan, at  

 ejeren, som ikke er i studiet nu her mere, ville henvende sig igen til  

 Kattens Værn og få hjælp der.
Opringer  Svend  Åge: Det synes jeg, hun  

 skulle gøre.
For der er altså nogle stykker, kan jeg godt  

 fortælle, der sidder og venter.
Det skal foregå lovligt, men  

 holder det op med at foregå lovligt, så kan de være sikker  

 på i den sag.
Kattene var ude for selvtægt, og så kan det  

 godt være, at hun kommer det også.
 B.B.: Ja, det er jo ikke noget, vi vil opfordre  

 til i hvert fald.
S.Å.: Nej, det skal du heller ikke  

 gøre.
Radioen har bestemt ikke sagt noget om det her.
Det er mig, der  

 siger det.
B.B.: Vi vil igen opfordre til nu her for  

 åben æter, at politiet nu går hårdt til værks -  

 også retten på Frederiksberg.
Jeg finder, at det er en utrolig  

 alvorlig sag.
S.Å.: Jamen, alle ved, hvem jeg er.
De  

 må som godt anklage mig for at have sagt, at det her ender med  

 selvtægt, hvis politiet ikke tager sig lidt mere sammen.
 B.B.: Ja.
S.Å.: Og det gør det virkeligt.  

 Så kan hun i hvert fald sidde og tygge lidt på den, for det vil  

 blive hårdt for hende.
Det kan jeg garantere dig for.
----- Klageren har anført, at der i udsendelsen den 27.  

 januar 2001 udtales, at hun er et svin, at hendes hjem er et  

 brud på dyreværnsloven, og at der i hendes hjem er  

 plasticposer overalt, dyr og mennesker opholder sig i et lille rum , og fugle  

 flyver rundt i hjemmet.
Den ansvarshavende redaktør  Ole  Hans  Jensen  

  opfordrer beboerne til at holde opsyn med klager, ligesom han har truet med  

 at oplyse klagers adresse og telefonnummer.
Et par uger senere oplyses det,  

 at klager bor på  . Endelig oplyses det på et tidspunkt, at  

 indklagede har hjulpet hende med en pensionssag.
Udsendelsen fra den 27.  

 januar 2001 er desuden genudsendt den 28. og 29. januar 2001.
 Klageren har anført, at indklagede herved groft har  

 overtrådt alle former for presseetik og almindelig hæderlighed.  

 Det er er psykisk belastende at blive svinet til på denne måde  

 gennem lang tid, og alle beskyldninger er naturligvis usande.
Klageren har i relation til udsendelsen den 3. marts 2001  

 anført, at  Ole  Hans  Jensen igen udtaler sig om  

 pressenævnssagen og gennemgår den punkt for punkt og siger, at  

 han står ved alt, hvad han har sagt og er parat til at tage en  

 pressenævnsdom på alle disse udtalelser.  Ole  Hans  Jensen  

 fremkommer i den forbindelse med lignende udtalelser som i udsendelsen den  

 27. januar 2001. Klager har ikke stjålet to katte.
Sagen drejer sig om  

 brudte aftaler (måske misforståelser) eller måske  

 bondefangeri fra katteejerens og radiostationens side.
Klager stiller sig  

 uforstående over for, at man må bruge en lokalradio til  

 personforfølgelse og privat eftersøgningstjeneste.
Klageren har herudover anført, at hun den 3. marts  

 2001 ringede til Radio Frederiksberg-Journalen og ville tale med  Britt  

  Bartenbach for at spørge, hvorfor  Ole  Hans  Jensen tidligere  

 på dagen havde udtalt, at jeg skulle have fået dagbøder i  

 Fogedretten, når det ikke var tilfældet.
Som det fremgår af  

 udsendelsen afbryder  Britt  Bartenbach  klagers opringning, inden hun  

 når at udtale sig.
Hun forhindrer herved klager i at udtale sig  

 overhovedet, hvilket sker både privat og på lokalradioen.  

 Sagsfremstillingen af kattesagen bliver som altid fremstillet meget  

 ukorrekt.
Med hensyn til tilsviningen af klagers bolig har klager  

 oplyst, at hun har en bolig på 86 m2 med to altaner.
Klager bebor de 70  

 m2 sammen to katte og fire undulater, som står i et stort bur og flyver  

 ikke rundt omkring.
De katte, som klager passede, havde hele stuen på  

 ca. 18 m2 for sig selv, så det kan man vist ikke kalde et brud på  

 dyreværnsloven eller være grund til offentligt at tilsvine  

 klagers hjem.
 Klageren har i relation til udsendelsen den 10. marts 2001  

 anført, at der af en lytter,  Svend  Åge, bringes trusler om  

 vold mod klager.
Klageren har i relation til udsendelsen den 17. marts 2001  

 anført, at der på ny af samme lytter fremsættes trusler om  

 vold mod klagers person.
Det viser, hvordan  Britt  Bartenbach som  

 radioværtinde ikke ønsker eller er i stand til at stoppe  

 personen, som kommer med alvorlige trusler om vold mod klagers person.
Det  

 må tages alvorligt, da vedkommende person har klagers navn og gadenavn  

 gennem radiostationens udsendelser.
Klager har i den forbindelse  

 anført, at det vist ikke er formålet med en lokalradio at drive  

 hetz og chikane mod enkeltpersoner og lade personer komme med trusler om vold  

 samt oplyse om navn og gadenavn.  Britt  Bartenbach er ellers hurtig til at  

 afbryde personer øjeblikkeligt, hvis de ikke har samme mening som  

 radiostationen.
 Radio Frederiksberg-Journalen har i forhold til klagen  

 over udsendelsen den 27. januar 2001 anført, at klagefristen på  

 4 uger fra offentliggørelsen er overskredet, og at sagen skal afvises.
Indklagede har videre anført, at klager i  

 øvrigt groft har misledt Pressenævnet, idet hun har glemt at  

 oplyse nævnet om, at hun har tilbageholdt og kidnappet to katte, som  

 hun har givet væk.
I betragtning af sagens alvor og den svinske  

 behandling, som kattene, ejeren og indklagede har været udsat for fra  

 klager og hendes medsammensvornes side, er det måske ikke så  

 mærkeligt, at indklagede har taget sagen så kraftigt op i  

 radioens sendetid.
Medieansvarslovens § 34 er i den forbindelse ikke  

 overtrådt.
Dette skal specielt ses i lyset af den alvorlige  

 forbrydelse, samt at sagen er uden sidestykke i dansk pressehistorie.
Indklagede har yderligere anført, at man kender  

 klager fra tidligere, og at man har hjulpet hende med en pensionssag.
I  

 øvrigt har indklagede skriftlig fuldmagt fra klager til at udtale sig  

 offentligt om hendes person og hendes forhold.
Indklagede har ikke  

 offentliggjort klagers adresse, idet man kun har nævnt gaden, hvor man  

 skulle kigge efter de ulovligt bortførte katte.
Indklagede har i forhold til klagen over udsendelserne den  

 3. og 10. marts 2001 protesteret mod, at nævnet overhovedet betragter  

 klagers brev af 13. marts 2001 som en klage, da hun klager over udsendelserne  

 fra den 28. og 29. januar 2001. Indklagede gør samtidig  

 opmærksom på, at hovedudsendelsen, der klages over, er fra den  

 27. januar 2001. Den dato er datoen for offentliggørelsen, og det er  

 kun udsendelsen denne dato, der kan klages i forhold til ifølge  

 medieansvarslovens § 34. Det er ikke muligt at klage over genudsendelser, og  

 der kan derfor udelukkende klages over udsendelsen den 27. januar 2001. I  

 øvrigt er udsendelsen genudsendt én gang og ikke to.
Indklagede  

 finder det samtidig skandaløst, at Pressenævnet nærmest  

 opfordrer klageren til at klage flere gange - på trods af, at  

 nævnet er vidende om, at fristen for at klage er overskredet.
 Indklagede har endvidere anført, at det er korrekt,  

 at  Ole  Hans  Jensen i udsendelsen den 3. marts 2001 har udtalt sig om  

 pressenævnssagen og gennemgået den punkt for punkt, men ingen kan  

 naturligvis hindre ham i at omtale en sag, som han selv er part i som  

 ansvarshavende redaktør.
Indklagede har i den forbindelse anført, at  Ole  

  Hans  Jensen ikke har opfordret beboerne til at holde øje med klager,  

 idet han kom med en opfordring til at holde øje med kattene i det  

 område, hvorfor vi har oplyst, at klager bor på . Hverken klagers  

 telefonnummer eller adresse er opgivet, som klager antyder.
Indklagede  

 må derfor afvise, at lokalradioen anvendes til  

 "personforfølgelse eller eftersøgningstjeneste", som  

 af klager anført.
Det er i øvrigt grove injurier, når  

 klager anfører, at hun ikke har stjålet de to katte, men at det  

 kun drejer sig om "brudte aftaler (måske misforståelse)  

 eller måske bondefangeri fra katteejerens og Radio Frederiksberg  

 Journalens side".
Indklagede har endvidere anført, at man ikke har  

 forhindret klager i at udtale sig, da indklagede har læst op af de  

 skriftlige klager, hvor klager har gjort sine synspunkter gældende over  

 for Pressenævnet.
Klagers påstand om, at kattesagen altid bliver  

 fremstillet ukorrekt, er løgn.
Med hensyn til udtalelserne om klagers lejligheds tilstand  

 har indklagede anført, at disse oplysninger stammer fra et  

 førstehåndsvidne, nemlig ejeren af de to bortførte og  

 stjålne katte, og indklagede har ingen grund til at tro, at det ikke er  

 sandt.
De to udlægninger af lejlighedens svineri er påstand mod  

 påstand og ikke noget, der kan betragtes som en overtrædelse af  

 medieansvarslovens § 34. I øvrigt er 18 m2 ikke megen plads at  

 indespærre to katte på, og 70 m2 kan generelt ikke siges at  

 være megen plads til 1(2) voksne, 4 katte, 4 undulater, møbler,  

 mange stående plastikposer og et stort fuglebur.
Indklagede har i forhold til klagen over udsendelsen den  

 10. marts anført, at  Svend  Åges ytringer er indringet til  

 indklagedes studie og må stå for hans egen regning, hvilket de  

 også gør ifølge medieansvarslovens regler om dette.
Der  

 er ikke sket nogen som helst "ophidsning" af den  

 pågældende lytter, da personerne i studiet optrådte  

 neutralt i den situation.
Klager ved i øvrigt ikke, hvorfor denne  

 samtale mellem  Britt  Bartenbach og  Svend  Åge er refereret, da der  

 så vidt ses ikke er klaget over noget.
Indklagede har i forhold til klagen over udsendelsen den  

 17. marts 2001 anført, at det ikke har noget på sig, når  

 klager anfører, at der i udsendelsen er fremført trusler om  

 vold mod hende, hvilket tydeligt fremgår af ordvekslingen mellem  

 indringeren,  Svend  Åge, og  Britt  Bartenbach.
Såfremt klager  

 føler sig krænket over lytterens udtalelser, er det ikke  

 udtalelser, som indklagede og ansvarshavende redaktør  Ole  Hans  

  Jensen kan stilles til regnskab for, da de ikke overtræder  

 medieansvarslovens § 34 og 36. Derfor bør også dette  

 forældede klagepunkt afvises af Pressenævnet dels på grund  

 af forældelse, dels på grund af, at der ikke findes basis for i  

 loven at straffe indklagede for disse udtalelser.
 I sagens behandling har følgende  

 nævnsmedlemmer deltaget:
 Jørgen Nørgaard, Aage Lundgaard, Tage  

 Clausen og Ole Askvig.
 Pressenævnet udtaler:
Pressenævnet bemærker indledningsvis, at  

 klagen over udsendelsen den 27. januar 2001 er modtaget i nævnet den  

 26. februar 2001. Klagen over udsendelsen den 17. marts 2001 er modtaget i  

 nævnet den 17. april 2001. Af Justitsministeriets vejledning om  

 forvaltningsloven fremgår i forhold til fristberegning, at  

 såfremt en klagefrist udløber på en lørdag eller en  

 helligdag, vil det i almindelighed være rigtigst at anse klagefristen  

 for forlænget til den påfølgende hverdag.
Nævnet  

 finder herefter, at klagerne modtaget i nævnet den 26. februar 2001 og  

 17. april 2001 er indgivet rettidigt.
Nævnet har samtidig valgt at anse klagers brev af  

 13. marts 2001 som en klage over udsendelserne den 3. marts og 10. marts  

 2001, hvilket klager også efterfølgende har bekræftet over  

 for nævnet.
Nævnet skal i den forbindelse bemærke, at  

 nævnet ikke - som anført af indklagede - har opfordret klager  

 til at fremkomme med yderligere klager, men alene i overensstemmelse med god  

 forvaltningsskik søgt at afklare de tvivlsspørgsmål, som  

 klagen af 26. februar 2001 afstedkom.
Nævnet finder, at omtalen af klager i udsendelserne  

 den 27. januar og 3. marts 2001 er krænkende, idet der fremsættes  

 en lang række ringeagtsytringer vedrørende klager og klagers  

 hjem.
Endvidere truer indklagede med at oplyse klagers telefonnummer og  

 adresse, ligesom lytterne opfordres til at holde øje med klager.  

 Indklagede har herved handlet groft i strid med god presseskik, og  

 nævnet udtaler sin alvorlige kritik.
Nævnet finder ikke, at  

 sagens karakter kan berettige indklagedes handlemåde.
 Det fremgår af de vejledende presseetiske regler, at  

 oplysninger, som kan være skadelige, krænkende eller virke  

 agtelsesforringende for nogen, skal efterprøves i særlig grad,  

 inden de bringes, først og fremmest ved forelæggelse for den  

 pågældende.
 Nævnet finder, at indklagede - henset til karakteren  

 af de beskyldninger, der er rejst mod klager - har handlet i strid med god  

 presseskik ved ikke i udsendelsen den 3. marts 2001 at lade klager komme til  

 orde, og det anses for en særlig grov tilsidesættelse af god  

 presseskik, at klageren afskæres fra at udtale sig i en direkte  

 udsendelse, efter at hun har præsenteret sig over for lytterne.  

 Nævnet udtaler således tillige på dette punkt sin alvorlige  

 kritik.
 Nævnet finder ikke grundlag for at udtale kritik i  

 anledning af udtalelserne fra lytteren den 10. og 17. marts 2001.  

 Nævnet har herved lagt vægt på, at der er tale om en  

 direkte udsendelse, og at indklagede ikke har opfordret lytteren til at  

 fremkomme med disse udtalelser, men i udsendelsen den 17. marts 2001 netop  

 understreger, at man ikke vil opfordre til selvtægt.
 I medfør af medieansvarslovens § 49  

 pålægges det herefter den ansvarshavende redaktør af Radio  

 Frederiksberg-Journalen at offentliggøre følgende  

 resumé:
"Kendelse fra Pressenævnet Den 27. januar 2001 og 3.marts 2001 bragte Radio  

 Frederiksberg-Journalen nogle indslag om to katte, som [K] ifølge  

 radioen uretmæssigt havde givet bort. [K], der omtales i udsendelsen,  

 har klaget til Pressenævnet over, at god presseskik er tilsidesat.
Pressenævnet finder, at omtalen af klager i  

 udsendelserne er krænkende, idet der fremsættes en lang  

 række ringeagtsytringer vedrørende klager og klagers hjem.  

 Endvidere truer indklagede med at oplyse klagers telefonnummer og adresse,  

 ligesom lytterne opfordres til at holde øje med klager.
Indklagede har  

 herved handlet groft i strid med god presseskik, og nævnet udtaler sin  

 alvorlige kritik.
Nævnet finder ikke, at sagens karakter kan berettige  

 indklagedes handlemåde.
 Det fremgår af de vejledende presseetiske regler, at  

 oplysninger, som kan være skadelige, krænkende eller virke  

 agtelsesforringende for nogen, skal efterprøves i særlig grad,  

 inden de bringes, først og fremmest ved forelæggelse for den  

 pågældende.
 Nævnet finder, at indklagede - henset til karakteren  

 af de beskyldninger, der er rejst mod klager - har handlet i strid med god  

 presseskik ved ikke i udsendelsen den 3. marts 2001 at lade klager komme til  

 orde, og det anses for en særlig grov tilsidesættelse af god  

 presseskik, at klageren afskæres fra at udtale sig i en direkte  

 udsendelse, efter at hun har præsenteret sig over for lytterne.  

 Nævnet udtaler således tillige på dette punkt sin alvorlige  

 kritik.
København, den 31. oktober 2001 Jørgen Nørgaard, Aage Lundgaard, Tage  

 Clausen og Ole Askvig." Afsagt den 31. oktober 2001.
