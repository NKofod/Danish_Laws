Cirkulæreskrivelse om beregning af klagefrist Ankestyrelsen har skriftligt orienteret Beskæftigelsesministeriet om, at Ankestyrelsen har ændret praksis i forhold til beregning af klagefristen for, hvornår en afgørelse anses for at være kommet frem til adressaten, jf. § 3, stk. 1 i bekendtgørelse nr. 908 af 1. september 2004 om klage over a-kassernes afgørelser.
Arbejdsdirektoratet har besluttet at indføre samme praksis for, hvornår en afgørelse anses for at være kommet frem.
Og dermed også for, hvordan klagefristen på 4 uger beregnes.
Praksis har hidtil været, at en afgørelse blev anset for at være kommet rettidigt frem til adressaten 1 dag efter, den blev afsendt.
Fremover anses en afgørelse for at være kommet frem til adressaten, 2 dage efter afgørelsen er dateret og afsendt.
 Den ændrede praksis får virkning for klager modtaget fra dags dato.
Direktoratet vil i overensstemmelse hermed ændre fristreglerne i de regelsæt, der indeholder en frist for, hvornår en afgørelse anses for at være kommet frem.
Dette vil ske i takt med, at reglerne i øvrigt skal ændres.
