Skriftlig fremsættelse (5. maj 2020) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
 Forslag til lov om ændring af udlændingeloven, integrationsloven og forskellige andre love (Forenkling af regler, herunder om klageadgangen til Udlændingenævnet og indrejseforbud, indførelse af en bagatelgrænse for tilbagebetaling af gebyr, ændring af adgangen og kompetencen til at forlænge en udrejsefrist, opfølgning på evaluering af Danmarks anvendelse af Schengenreglerne om bl.a. tilbagesendelse samt præcisering af rækkevidden af indrejseforbud omfattet af udsendelsesdirektivet, m.v.).
(Lovforslag nr.
L 189) Formålet med lovforslaget er at gennemføre en række forenklinger og tekniske ændringer i blandt andet udlændingeloven, indfødsretsloven, integrationsloven, folkeskoleloven, danskuddannelsesloven og planloven med henblik på at skabe større klarhed og overblik på en række områder.
 Der foreslås en række ændringer, der bl.a. omfatter:
- Opfølgning på Rådets henstillinger om at ændre udlændingeloven for at sikre, at Danmark opfylder forpligtelserne efter Schengenreglerne - Præcisering af rækkevidden af et indrejseforbud - Ændringer af udlændingeloven, der er en nødvendig følge af den mangelfulde gennemførelse af udsendelsesdirektivets regler om indrejseforbud, som Folketinget blev orientereret om den 6. september 2019 - Muligheden for at forlænge udrejsefrister i visse tilfælde - Reglerne om processuelt ophold og opsættende virkning - Bagatelgrænse for tilbagebetaling af beløb, der er betalt for meget i forbindelse med gebyrpålagte ansøgninger mv.
- Opfølgning på Rådets anbefaling om skærpet bødeniveau ved transportøransvar - Forenkling af reglerne om klageadgang og overførsel af klageadgang fra Udlændinge- og Integrationsministeriet til Udlændingenævnet - Kodificering af praksis for nedsættelse af den økonomiske sikkerhedsstillelse i sager om ægtefællesammenføring - Præcisering af, at danskbonus ikke anses som hjælp efter integrationsloven i udlændingelovens forstand - Central registrering af afgørelser om repatrieringsstøtte i UdlændingeInformationsPortalen (UIP) - Bemyndigelse til at fastsætte regler om opbevaring af registrering af kursisters deltagelse i danskuddannelse - Ændring af planloven for at kommunerne får fleksible rammer for fortsat at sikre midlertidige opholdssteder - Kodificering af praksis vedrørende iværksættelse af visse sociale foranstaltninger over for mindreårige udlændinge og unge udlændinge i alderen fra 18 til 22 år uden lovligt ophold - Tekniske ændringer af integrationsloven, lov om kommunale særlige tilbud om grundskoleundervisning til visse udenlandske børn og unge og folkeskoleloven i forlængelse af vedtagelsen af følgelovgivningen på udlændingeområdet til finansloven for 2019.
 Det foreslås, at lovforslaget i det væsentlige træder i kraft den 15. juni 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
