1. Ved anordning nr. 189 af 19. april 1978 om ændring  

 af anordning om afgrænsningen af søterritoriet blev oprettet nye basislinier  

 i Ålbæk Bugt og Hesselø Bugt.
I denne anledning bestemmes i medfør af § 1,  

 stk. 5 i anordning nr. 73 af 27. februar 1976 (KFF B. 5-1976) om fremmede  

 orlogsfartøjers og militære luftfartøjers adgang til dansk område under  

 fredsforhold, at fremmede orlogsfartøjer samt andre fartøjer, som ejes eller  

 benyttes af en fremmed stat, og som ikke udelukkende anvendes til kommercielt  

 formål, kan foretage uskadelig passage af det derved opståede nye danske  

 indre territorialfarvand i Ålbæk Bugt og Hesselø Bugt mod forudgående  

 anmeldelse ad diplomatisk vej.
 2. For sejlads i det ved anordningen etablerede nye  

 danske ydre territorialfarvand gælder de almindelige adgangsregler, jf. § 3 i  

 anordning nr. 73 af 27. februar 1976.
3. Ankring eller standsning i de i punkt 1 og 2 nævnte  

 områder må kun ske, såfremt dette følger med almindelig sejlads og navigation  

 eller nødvendiggøres af force majeure eller nød.
Som ankring eller standsning  

 »i forbindelse med almindelig sejlads og navigation« anses i  

 almindelighed opankring for at søge nødvendigt læ under hårdt vejr og  

 lignende, hvorimod genforsyning eller omlastning af skibe ikke betragtes som  

 værende »nødvendige i forbindelse med almindelig sejlads og  

 navigation«.
 4. Den trufne bestemmelse om, at de nye indre  

 territorialfarvande kan passeres under forudsætning af forudgående anmeldelse  

 (og ikke efter tilladelse) beror på gældende folkeret, der foreskriver, at  

 hvor basislinier trækkes på en sådan måde, at områder, der tidligere er  

 betragtet som en del af det ydre territorialfarvand eller af det åbne hav,  

 afgrænses som indre territorialfarvand, vil retten til uskadelig gennemfart i  

 sådanne farvande fortsat bestå.
 5. Udenrigsministeriet har ved cirkularnote af 21.  

 august 1978 orienteret de herværende fremmede ambassader om anordningen af  

 19. april 1978 og om den i medfør af adgangsanordningens paragraf 1, stk. 5  

 trufne bestemmelse, jf. pkt. 1.
 6. Denne kundgørelse udgør det retlige grundlag for  

 suverænitetshåndhævelse i Ålbæk Bugt og Hesselø Bugt.
 Poul Søgaard.
