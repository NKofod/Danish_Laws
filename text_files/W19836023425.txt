Monopoltilsynet pålagde Smith & Co.
A/S at sælge cykler af mærket  

 SCO og reservedele hertil til Bilka lavprisvarehuse på selskabets sædvanlige  

 vilkår for tilsvarende salg, dog således at Smith & Co.
ville kunne betinge sig, at cyklerne kun forhandledes i den eller de  

 afdelinger, der opfyldte forhandlerantagelsesbetingelserne, for tiden  

 afdelingen i Hundige.
Pålægget blev af Smith & Co. indbragt for  

 Monopol-ankenævnet, der stadfæstede det meddelte leveringspålæg.
År 1983, den 2. december, blev i sagen, j.nr. 61/82, Smith & Co.
A/S,  

 ctr. monopoltilsynet afsagt sålydende K E N D E L S E:
I skrivelse af 29. november 1982 har højesteretssagfører Børge Kock som  

 advokat for Smith & Co.
A/S Odense klaget over en af monopoltilsynet ved  

 skrivelse af 25. november 1982 truffet afgørelse, hvorved det blev pålagt  

 Smith & Co.
A/S i henhold til monopollovens § 12, stk. 3, senest den 2.  

 december 1982 at sælge cykler af mærket SCO og reservedele til disse til  

 Dansk Supermarked A/S, Bilka Lavprisvarehuse på selskabets sædvanlige vilkår  

 for tilsvarende salg, dog således, at selskabet vil kunne betinge sig, at  

 cyklerne kun forhandles i den eller de afdelinger, der opfylder  

 forhandlerantagelsesbetingelserne, for tiden afdelingen i Hundie.
 Klagerne har nedlagt påstand om, at pålægget bortfalder.
Monopoltilsynet har påstået afgørelsen stadfæstet.
Advokat Morten  

 Henriksen er på vegne Bilka Lavprisvarehus A/S indtrådt som biintervenient  

 til støtte for monopoltilsynet.
Over for nævnet er der redegjort for sagen i indlæg af 8. marts og 29.  

 september 1983 fra klagerne og i indlæg af 6. april, 6. og 7. oktober 1983  

 fra monopoltilsynet.
Parterne er gjort bekendt med hinandens indlæg.
 Sagen har været behandlet på nævnets møder den 20. oktober og 2. november  

 1983. På det første møde var parterne repræsenteret og udtalte sig.
Den påklagede afgørelse er indeholdt i sålydende skrivelse af 25. november  

 1982 fra monopoltilsynet til højesteretssagfører Børge Kock.
I foråret 1981  

 klagede Bilka Lavprisvarehuse over, at Smith & Co.
A/S, Odense, havde  

 nægtet at levere de af selskabet producerede og forhandlede cykler af mærket  

 SCO til lavprisvarehuset.
 Selskabet begrundede leveringsnægtelsen med, at det var selskabets  

 standpunkt at ville modsætte sig at levere til supermarkeder, stormagasiner  

 og lavprisvarehuse, uanset om de i øvrigt måtte opfylde forhandlerkravene, da  

 selskabets produkter foretrækkes markedsført af fagbranchen og afsat gennem  

 legale brancheforretninger med butik, værksted og komplet reservedelslager .  

 Herudover henviste selskabet til, at Bilka ikke opfyldte selskabets konkrete  

 betingelser for antagelse af forhandlere.
Ved skrivelse af 5. januar 1982 pålagde monopoltilsynet i henhold til  

 monopollovens § 12, stk. 2, jfr. stk. 1, Smith & Co.
A/S at ophøre med at  

 praktisere selskabets forhandlerkrav, hvorefter supermarkeder, stormagasiner  

 og lavprisvarehuse udelukkes fra at kunne optages som forhandlere af  

 selskabets produkter.
Denne afgørelse blev stadfæstet ved monopolankenævnets  

 kendelse af 24. august 1982.
 Tilsynet foreslog på denne baggrund ved skrivelse af 26. august 1982, at  

 selskabet rettede henvendelse til Bilka Lavprisvarehuse med henblik på  

 optagelse af levering til Bilka.
Smith & Co.
A/S fastholdt imidlertid ved skrivelse af 2. september  

 1982 leveringsnægtelsen og begrundede bl.a. denne med, at Bilka  

 Lavprisvarehuse ikke opfyldte de konkrete betingelser for samhandel og  

 henviste i øvrigt til de i tidligere redegørelser anførte begrundelser.
 Bilka Lavprisvarehuse erklærede derefter at ville indrette værkstedet i  

 Hundieafdelingen straks, hvorimod Bilka ville vente med at foretage  

 værkstedsindretningen i de andre afdelinger indtil der var sikkerhed for, at  

 Smith & Co. optog leverancer af cykler af mærket SCO til forhandling i  

 afdelingen i Hundie.
 Efter at Bilka havde meddelt, at indretningen af værkstedet var afsluttet,  

 samt at der var ansat en branchekyndig person til at lede cykelafdelingen i  

 Hundie aflagde en af tilsynets inspektører besøg i afdelingen.
Den i anledning af besøget udarbejdede inspektørrapport har været forelagt  

 Smith & Co. og Bilka Lavprisvarehuse.
Det fremgår af rapporten, at  

 værkstedsindretningen var afsluttet, og det blev oplyst, at der dagligt er 5  

 personer inklusive afdelingschefen, der er skønnet kvalificeret til at  

 rådgive, vejlede og informere forbrugeren i køb af cykler, samt at der  

 desuden er ekstra mandskab torsdag, fredag og lørdag.
På besøgstidspunktet,  

 den 28. september og 1. oktober 1982 var der ikke en fuldtidsansat  

 medarbejder på cykelværkstedet, men det blev oplyst, at der den 1. november  

 1982 ville tiltræde kvalificeret arbejdskraft til kombineret cykelsalg og  

 reparation samt klargøring.
Endvidere oplystes det, at Bilkas krav til  

 ansatte på cykelværkstedet var et grundigt branchekundskab og deltagelse i  

 kurser hos de enkelte producenter/importører.
Smith & Co.
A/S fremkom ikke med bemærkninger til de i  

 inspektørrapporten indeholdte oplysninger.
 Monopoltilsynet har herefter den 11. november 1982 afholdt forhandling med  

 selskabet i henhold til monopollovens § 11, stk. 1, med henblik på at søge  

 leveringsnægtelsen bragt til ophør for så vidt angår forhandling i  

 Hundieafdelingen.
Under forhandlingen indtog selskabet det standpunkt, at Bilka ikke  

 opfyldte selskabets forhandlerkrav medmindre samtlige afdelinger var  

 indrettet i overensstemmelse med kravene.
Derimod har selskabet ikke gjort  

 indsigelser over for indretningen m.v. af Bilkas afdeling i Hundie.
Selskabet  

 henviste dog til, at Bilka ikke som tidligere anført havde ansat  

 branchekyndig arbejdskraft i Hundieafdelingen.
Bilka har senere oplyst, at  

 den foran nævnte branchekyndige person, der efter det oplyste er faguddannet  

 cykel- og knallertekspedient, er ansat med tiltræden pr. 1. december 1982.
 Endelig anførte selskabet, at Bilka ikke har væsentlig erhvervsmæssig  

 interesse i at føre cykler af mærket SCO, hvilket efter selskabets opfattelse  

 er yderligere bestyrket af ændringer i markedsforholdene i det seneste år.
 Herefter har sagen været forelagt monopolrådet på dets møde onsdag den 24.  

 november 1982.
 I denne anledning skal tilsynet udtale følgende:
Smith & Co.
A/S udøver eller vil kunne udøve en væsentlig indflydelse  

 på pris-, produktions- og omsætningsforholdene inden for cykelbranchen som  

 omhandlet i monopollovens § 2, stk. 1, jfr. at selskabet er anmeldt som  

 dominerende enkeltvirksomhed i henhold til monopollovens § 6, stk. 2, for  

 produktion og salg af cykler.
Endvidere finder tilsynet, at Bilka Lavprisvarehuse har en væsentlig  

 erhvervsmæssig interesse i at kunne føre cykler af mærket SCO og reservedele  

 til disse.
Det er det førende cykelmærke, og der er tale om et stærkt  

 opreklameret dansk produceret mærke, som har en præferencestilling i  

 forbrugernes bevidsthed.
Dette mærke kan ikke uden videre erstattes af andre  

 produkter, hvilket også fremgår af den traditionelle cykelhandels interesse i  

 at forbeholde sig salget.
Da Bilka opfylder Smith & Co's forhandlerantagelsesbetingelser i  

 afdelingen i Hundie, må Bilka på tilstrækkelig måde anses at have sikret  

 selskabet, at de pågældende cykler i denne afdeling vil blive solgt i  

 overensstemmelse med selskabets kvalifikationskrav.
Leveringsnægtelsen må  

 derfor anses for usaglig.
Traditionelle cykelhandlere kan uden videre opnå forhandling af de  

 pågældende cykler, når forhandlerkravene er opfyldt.
Leveringsnægtelsen  

 indebærer derfor yderligere en urimelig ulighed i vilkårene for  

 erhvervsudøvelsen.
Da den urimelige indskrænkning i Bilkas frie erhvervsudøvelse og den  

 urimelige ulighed i vilkårene for erhvervsudøvelsen ikke har kunnet imødegås  

 ved forhandling i henhold til monopollovens § 11 eller ved indgreb efter  

 lovens øvrige bestemmelser, skal monopoltilsynet i medfør af monopollovens §  

 12, stk. 3, pålægge selskabet senest den 2. december 1982 at sælge cykler af  

 mærket SCO og reservedele til disse til Dansk Supermarked A/S, Bilka  

 Lavprisvarehuse på selskabets sædvanlige vilkår for tilsvarende salg, dog  

 således, at selskabet vil kunne betinge sig, at cyklerne kun forhandles i den  

 eller de afdelinger, der opfylder forhandlerantagelsesbetingelserne, for  

 tiden afdelingen i Hundie.
Selskabet kan dog altid kræve kontant betaling  

 eller betryggende sikkerhed.
 Tilsynet forventer inden for samme tidsfrist, 8 dage fra i dag, at modtage  

 enten meddelelse om, at selskabet vil efterkomme tilsynets pålæg eller, at  

 dette pålæg ønskes indbragt for monopol-ankenævnet, jfr. monopollovens § 18,  

 stk. 1.
 Smith & Co A/S, advokat Morten Henriksen, Århus samt Bilka  

 Lavprisvarehuse er orienteret i overensstemmelse med foranstående.
 Om sagens baggrund er det oplyst, at monopol-ankenævnet den 24. august  

 1982 afgjorde en sag mellem Smith & Co. og monopoltilsynet, der angik  

 spørgsmålet om, hvorvidt et pålæg afgivet af monopoltilsynet i henhold til  

 monopollovens § 12, stk. 2, var lovligt.
 I kendelsen hed det, at efter udformningen af det påklagede pålæg kan  

 nævnet alene tage stilling til spørgsmålet om, hvorvidt klagerne er  

 berettigede til, således som det har fundet udtryk i de anmeldte  

 forhandlerbetingelser, generelt og uden noget forbehold på forhånd at afvise  

 ethvert salg af cykler til stormagasiner, supermarkeder og lavprisvarehuse.
 Efter nævnets opfattelse kan der ikke bortses fra, at praktiseringen af en  

 sådan ubetinget samhandelsnægtelse i vel tænkelige situationer kan have  

 skadelige virkninger som omhandlet i monopollovens § 11. Herefter finder  

 nævnet ikke grundlag for at ophæve monopoltilsynets pålæg.
 Klagerne har til støtte for deres påstand henvist til deres  

 anbringender i den af monopol-ankenævnet afsagte kendelse af 24. august 1982.  

 Desuden har klagerne bl.a. anført, at monopoltilsynet ikke har haft  

 lovhjemmel til at afgive pålægget, da Bilka ikke har nogen væsentlig  

 erhvervsmæssig interesse i levering af cykler af mærket SCO og  

 leveringsnægtelsen derfor ikke medfører nogen urimelig indskrænkning i Bilkas  

 adgang til erhverv eller nogen urimelig ulighed i adgangen til erhverv.
 Udgangspunktet må være, at man har ret til frit at bestemme, med hvem man  

 vil etablere forretningsforbindelse og klagerne må på rimelig måde kunne  

 reservere deres varer for den kundekreds, som i en årrække har medvirket til  

 indarbejdelsen af SCO mærket i publikums bevidsthed.
 Bilkas forretningsform er en sådan, at Smith & Co. ikke kan være tjent  

 med, at selskabets højt teknisk udviklede produkter bliver gjort til genstand  

 for markedsføring af Bilka, og hvis SCO cykler fremtidig vil blive leveret  

 til og markedsført af Bilka, vil en ændring af den hidtidige og nuværende  

 kundekreds' indkøbsmønster blive til skade for Smith og Co.
Monopoltilsynet har i pålægget skrevet, at Bilka har en væsentlig  

 interesse i at få leveret og har om adgangen til at udstede pålæg fremhævet  

 bemærkningerne til monopolloven, hvorefter et pålæg om levering således vil  

 kunne være nødvendigt, såfremt en ophævet eksklusiv- eller boykotaftale  

 fortsat bliver praktiseret, og såfremt bestemmelserne i forslagets § 11 omgås  

 ved, at der ikke leveres til forretninger, som undersælger vejledende  

 bruttopriser, eller såfremt en eneproducent eller dominerende  

 enkeltvirksomhed af usaglige grunde nægter levering til visse virksomheder  

 eller typer af virksomheder, der herved i væsentlig grad hæmmes i deres  

 erhvervsudøvelse . Men fra klagernes side må det fremhæves, at der i denne  

 sag aldrig har været tale om eksklusiv- eller boycotaftale, og der har ikke  

 været vejledende bruttopriser.
Der er en fri prisdannelse i faget, og der  

 forekommer en meget effektiv konkurrence mellem cykelhandlerne indbyrdes.  

 Smith & Co. leverer til 1100 cykelhandlere, og de konkurrerer indbyrdes.  

 Til spørgsmålet om Bilka i væsentlig grad hæmmes i sin erhvervsudøvelse må  

 det fremhæves, at der er cykler nok at få på markedet, og af omsætningen på  

 det danske marked er 65-70% import, og her er alle kvaliteter repræsenteret.
 Monopoltilsynet betegner SCO som det førende mærke og som stærkt  

 opreklameret.
Tilsynet burde uddybe, hvad man mener med et førende mærke, og i hvert  

 fald bruger cykelmærker som Raleigh og Centurion større beløb på reklame end  

 Smith & Co.
En præferencestilling i publikums bevidsthed burde vel også  

 udmønte sig i markedsandel, og her har SCO ca. 12,5-13% af salget af cykler i  

 Danmark.
I den monopolretlige teori hævdes det (v.
Eyben Priser og Monopoler II p.  

 512), at i det omfang hvor det har været muligt at få andre varer, er der  

 ikke noget væsentligt hensyn til leverandøren.
 Monopoltilsynet afviser i sin redegørelse, at det forhold, at cykler kun  

 udgør en beskeden andel af Bilkas samlede omsætning skal tillægges nogen  

 betydning, men ankenævnet har af og til tillagt det betydning, at der var et  

 spring mellem den relevante omsætning og den samlede omsætning f.eks. i  

 kødbakkesagen (meddelelser fra Monopoltilsynet 1979, side 387) og Højesteret  

 har accepteret dette i B & O sagen (meddelelser fra Monopoltilsynet 1978,  

 side 169).
 Også konkurrenceforholdene i branchen har nævnet tillagt betydning,  

 således i eternitsagen (meddelelser 1979 p. 379), hvor ankenævnet hævede et  

 pålæg, fordi 600 forhandlere af eternit indbyrdes havde en effektiv  

 konkurrence.
 SCO leverer til 1100 cykelhandlere, som indbyrdes har fri konkurrence.
 Bilkas interesse kan ikke være væsentlig, hovedsagelig på grund af det  

 store vareudbud.
Spørgsmålet er herefter, om leveringsnægtelsen er urimelig efter  

 monopollovens § 12, stk. 3. Smith & Co. sælger cykler til cykelhandlere,  

 der er en ensartet kundekreds med de fornødne faglige håndværksmæssige  

 forudsætninger.
Cykelhandleren har også haft gavn af ikke at have været truet  

 af den urimelige konkurrence, der er opstået med lavprisvarehusene, hvor  

 service og garantiordninger er trådt i baggrunden, og hvor det ikke er  

 nødvendigt at placere omkostningerne korrekt, og hvor konkurrencen derfor  

 bliver ulige.
 Smith & Co. er trofaste mod dem, der har markedsført produkterne i  

 lange tider, og det kan ikke være rimeligt, at cyklerne, der er teknisk  

 avancerede produkter, skal stå hos Bilka til en lavere pris.
 Det er klart i cykelhandlernes interesse, at Smith & Co. ikke leverer  

 til Bilka, og Smith & Co. har afgørende interesse i at undgå  

 repressalier.
 At markedet er følsomt, viser statistikken, hvorefter SCO har oplevet en  

 nedgang i markedsandelen på 5%.
 Sportgoodssagen (meddelelser fra Monopoltilsynet 1980, side 451) ligner  

 ikke denne sag - der var ikke tale om trusler eller advarsler som her.
 Spørgsmålet er herefter, om Bilka har opfyldt de konkrete  

 samhandelsbetingelser.
Det er her en kendsgerning, at monopolrådet anser krav om værksted og  

 kvalificeret arbejdskraft på stedet som rimeligt begrundet.
Af referatet til  

 monopolrådets møde den 24/11 1982 fremgår det, at det ikke blev betragtet som  

 en urimelig forretningsbetingelse at stille krav om, at der fandtes et  

 værksted.
Af mødeprotokollen for monopolrådets møde den 24. november 1982  

 fremgår det, at det var en forudsætning for udstedelse af et pålæg, at Bilka  

 opfyldte forhandlerbetingelserne.
 Det er ligeledes en kendsgerning, at Bilka ikke i nogen af sine afdelinger  

 har opfyldt dette krav i tiden før Bilkas klage til monopoltilsynet, som  

 fremkom i foråret 1981, - og Bilka opfylder stadig ikke kravet i afdelingerne  

 i Ålborg, Århus, Odense og Ishøj.
 Kun i afdelingen i Hundie har Bilka efter monopoltilsynets tilskyndelse i  

 efteråret 1982 indrettet et værksted.
 Der er ikke tvist om, hvorvidt værkstedets tekniske stade er i orden.
 Derimod har Bilka ikke sørget for kvalificerede folk på værkstedet.
Det må stå klart, at Bilka ikke har indrettet værkstedet for forbrugernes  

 skyld, men udelukkende for at søge sit krav om levering af SCO cykler  

 gennemført med monopolmyndighedernes hjælp.
Det forekommer at være rimeligt  

 at kræve, at værksted og personale skal være i orden i samtlige afdelinger,  

 før der overhovedet leveres til Bilka.
Tilliden til, at der ikke, hvis der  

 leveres til Hundie afdelingen alene, sker salg af SCO cykler i andre  

 afdelinger, kan under de påviste omstændigheder ikke være stor, og det er  

 urimeligt at pålægge Smith & Co. den ubehagelige pligt at skulle føre  

 kontrol hermed.
Af samhandelsbetingelserne fremgår det klart, hvordan værkstedet skal være  

 indrettet - og det er klart, at dette også skal kunne betjenes.
Værkstedet  

 skal naturligvis også godkendes - det skal være lovligt.
Af det lærebrev, som er bilagt den inspektørrapport, som monopoltilsynet  

 på opfordring af klagerne har fremlagt i sagen, fremgår det, at den person,  

 som angiveligt bemander værkstedet i Bilka, Per Bo Frederiksen, har stået i  

 lære i butiksfaget, cykler og knallerter.
Af underbilaget,  

 uddannelsesaftalen, er under hovederhvervsområdet ordet Ekspedient udstreget,  

 og med håndsrkift påført butiksfaget, cykel- og knallertforretninger . Af en  

 erklæring fra Hos Allan ved Allan Møller, ApS, hvor Per Bo Frederiksen blev  

 uddannet, bekræftes det også, at Per Bo Frederiksen på ingen måde har været  

 beskæftiget på cykelværkstedet eller har kendskab til cykelfabrikation.
Han  

 er uddannet inden for handels- og butiksfaget, medens cykelmekanikere får en  

 særskilt uddannelse.
I virkeligheden burde det være monopoltilsynet, som  

 skulle bevise, at kravet om, at der var kvalificerede medarbejdere i  

 værkstedet, var opfyldt, men det fremgår klart af det materiale,  

 monopoltilsynet har fremlagt, at dette krav stadig ikke er opfyldt.
Af  

 materialet fremgår det også, at Bilka har en ganske betydelig omsætning,  

 nemlig på 5,1 mio, og en sådan omsætning inden for cykler kræver en betydelig  

 arbejdsindsats på et værksted, som ikke kan honoreres.
 Monopoltilsynet har til støtte for sin påstand bl.a. anført, at  

 betydningen af anmeldelse og registrering af en virksomhed er, at det herved  

 er fastslået, at virksomheden uden videre er omfattet af monopollovens § 2,  

 stk. 1. Monopoltilsynet kan således i henhold til §§ 11 og 12 gribe ind over  

 for en af en virksomhed foretagen konkurrencebegrænsning, forudsat at denne  

 medfører eller må antages at ville medføre urimelige virkninger.
 Ankenævnet stadfæstede da også monopoltilsynets pålæg, hvilket ikke kunne  

 være sket, hvis nævnet ikke havde anset Smith & Co. for at være omfatttet  

 af monopollovens § 2, stk. 1.
 Tilsynet finder, at Bilka Lavprisvarehuse har en væsentlig erhvervsmæsig  

 interesse i at kunne føre cykler af mærket SCO og reservedele til disse.  

 Dette mærke kan ikke uden videre erstattes af andre produkter, hvilket også  

 fremgår af den traditionelle cykelhandels interesse i at forbeholde sig  

 salget, og Bilka har oplyst, at der påregnes en væsentlig meromsætning i  

 cykelafdelingen, såfremt man opnår forhandlingen af SCO-cykler.
 Den kendsgerning, at Bilkas omsætning af cykler kun udgør en beskeden  

 andel af Bilkas samlede omsætning, kan ikke tillægges afgørende betydning, et  

 standpunkt, der er tiltrådt af ankenævnet i kendelse af 23. juni 1980 i sagen  

 vedrørende Sportgoods' leveringsnægtelse over for Bilka.
 Det kan tilføjes, at monopollovens § 12, stk. 3, intet indeholder om, at  

 det er en betingelse for udstedelse af et leveringspålæg, at de virksomheder,  

 der er udsat for leveringsnægtelse, i væsentlig grad skal være hæmmet i deres  

 erhvervsudøvelse.
Af forarbejderne til monopolloven fremgår det, at det, at et pålæg fra  

 tilsynet under ganske særlige omstændigheder skal kunne omfatte bestemmelser  

 om, at salg skal finde sted til bestemte købere på vedkommende virksomheds  

 sædvanlige vilkår for tilsvarende salg, er begrundet i ønsket om i særlige  

 tilfælde at kunne hindre omgåelse af lovens regler og sikre opnåelse af dens  

 formål.
Lovens forarbejder omtaler ikke de virksomheder, der udsættes for  

 leveringsnægtelse, og følgelig heller intet om, at en betingelse for  

 leveringspålæg måtte være, at disse virksomheder i væsentlig grad bliver  

 hæmmet i deres erhvervsudøvelse.
En sådan betingelse ville da også være i  

 strid med den erklærede begrundelse for § 12, stk. 3: at hindre omgåelse af  

 lovens regler og sikre opnåelsen af dens formål.
Klagerne har bebrejdet monopoltilsynet, at man ikke foretog et uanmeldt  

 besøg for at kontrollere værkstedet hos Bilka, men tilsynet foretager kun i  

 ekstraordinære tilfælde uanmeldte besøg.
Om værkstedsforholdene kan det  

 anføres, at de ca. 1100 cykelværksteder, som Smith & Co. leverer til,  

 ikke alle har værkstedsuddannede cykelsmede, men at en meget stor del af  

 disse startede på den gammeldags maner og herefter lærte sig håndteringen.
Om  

 B & O sagen må det anføres, at det i denne sag særlig blev understreget,  

 at varerne var af en særlig klasse, og at B & O's varer bl.a. er  

 udstillet i Museum of Modern Art.
Smith & Co's produkter kan godt nok  

 erstattes af andre produkter, men man må dog bemærke, at der er tale om et  

 dansk mærke af særlig høj kvalitet, og at dette ikke nødvendigvis direkte kan  

 substitueres med udenlanske mærker af høj kvalitet, og det må fastholdes, at  

 der ikke er åben konkurrence på markedet, ådan som stormagasiner og  

 lavprisvarehuse har, men priserne er skruet op på grund af den eksklusivitet,  

 der findes på dette marked.
At en kontrol af, at Bilka overholder de vilkår, der er opstillet for  

 parternes samhandel, skulle stille selskabet i en speciel vanskelig  

 situation, må afvises.
Leverandører af mærkevarer opstiller ofte betingelser,  

 som forhandlerne skal overholde, uden at kontrol af disse betingelser  

 erfaringmsæssigt volder særlige problemer.
Også selskabets  

 kontrolvanskeligheder må antages at blive minimale, da cykelhandlerne i de  

 repsektive områder synes at følge udviklingen nøje.
 Det tilføjes, at selskabet, hvis det efter optagelse af leverancer til  

 afdelingen i Hundie, konstaterer tilsidesættelse af vilkårene for levering,  

 vil kunne rette henvendelse til monopoltilsynet med henblik på en fornyet  

 vurdering af leveringspålægget.
 Biintervenienten har til støtte for monopoltilsynets påstand i  

 sagen bl.a. anført, at leveringsnægtelsen både er en urimelig indskrænkning i  

 erhvervsudøvelsen og en urimelig ulighed i vilkårene for erhvervsudøvelse.
Den urimelige indskrænkning i erhvervsudøvelsen består i, at omsætningens  

 størrelse for alle Bilkas forretninger ville stige ganske betydeligt, hvis  

 man fik mulighed for at sælge Smith & Co.'s cykler.
For alle  

 forretningerne er den samlede omsætning af cykler pr. 31. august 1983 på 14  

 mio. kr., og man budgetterede med, at der kunne sælges SCO cykler for 7,2  

 mio. kr. i 1 år.
I Sportsgoodsagen, hvor man også på forhånd lavede et skøn  

 over, hvilken salgsstigning, der ville komme, hvis man fik lov at føre de  

 ønskede produkter, skønnede man i underkanten, og Bilka regner med, at der er  

 en afsmittende effekt på den øvrige omsætning på ca. 10%, hvilket ville  

 betyde en meromsætning på 8 mio. kr.
Det forhold, at man har mulighed for at  

 føre mange forskellige cykelmærker betyder, at flere kunder lokkes til, og  

 SCO cykler er det, forbrugerne vil have.
Der er tale om en ulighed, fordi Bilka stilles dårligt, når der er en  

 leveringsnægtelse, da det er vigtigt at have et fuldt dækkende sortiment til  

 at tilfredsstille forbrugerne.
Et varehus som Bilka ønsker fortrinsvis at  

 have gode kendte mærkevarer.
Bilka respekterer, at mærkevarerne markedsføres  

 loyalt over for forbrugerne.
Efter Bilkas mening skal loven fortolkes i  

 overensstemmelse med udviklingen i samfundet, og det forpligter at være en  

 førende mærkevareproducent.
Der må være lighed for de erhvervsdrivende til at  

 føre de kendte mærker og til effektivt at konkurrere.
Til spørgsmålet om at  

 fabrikstilsynet ikke har godkendt værkstedet og problemer knyttet hertil,  

 samt spørgsmålet om kvalificeret bemanding af værkstedet, har  

 biintervenienten anført, at det er klart, at hvis disse betingelser ikke er i  

 orden, må pålægget ophæves.
 Til det således foreliggende skal nævnet udtale:
 Det for ankenævnet forelagte spørgsmål angår kun levering af cykler og  

 cykelreservedele til salg i Bilkas afdeling i Hundie.
Uanset at omsætningen af cykler kun udgør en beskeden del af Bilkas  

 samlede omsætning, har Bilka en rimelig erhvervsmæssig interesse i at kunne  

 forhandle klagernes produkter.
Bilka har erklæret sig villig til, og må efter  

 det oplyste antages at være i stand til, at overholde klagernes  

 forhandlerantagelsesbetingelser.
 Nævnet finder herefter at måtte give monopoltilsynet medhold i, at  

 klagernes leveringsnægtelse indebærer en konkurrencebegrænsning, som  

 omhandlet i monopollovens § 2, stk. 1, og at denne konkurrencebegrænsning  

 medfører eller må antages at ville medføre en urimelig indskrænkning i den  

 frie erhvervsudøvelse, som nævnt i lovens § 11, stk. 1.
 Det tiltrædes derfor, at monopoltilsynet har pålagt klagerne at levere  

 cykler m.v. til salg i Bilkas Hundie afdeling.
 Under henvisning til det anførte bestemmes:
 Monopoltilsynets afgørelse af 25. november 1982 stadfæstes.
 Særliger noter:
 (* 1) Monopoltilsynet: Kendelser og domme 1983, s. 183-192.
 (* 2) Afgørelsen vedrører §§ 11, stk. 1, og 12, stk. 3, i monopolloven,  

 der blev ophævet 1/1-1990.
