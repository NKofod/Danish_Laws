Beretning afgivet af Social- og Ældreudvalget den 3. marts 2022 Beretning over Forslag til folketingsbeslutning om korrekt beregning af afregningspriser til ikkekommunale plejevirksomheder [af Mette Abildgaard (KF), Jane Heitmann (V), Karina Adsbøl (DF), Mette Thiesen (NB), Henrik Dahl (LA) og Jens Rohde (KD)]:
1. Politiske bemærkninger Venstre, Radikale Venstre, Det Konservative Folkeparti, Nye Borgerlige, Liberal Alliance, Karina Adsbøl (UFG), Liselott Blixt (UFG) og Marie Krarup (UFG) Et flertal i udvalget bestående af Venstre, Radikale Venstre, Det Konservative Folkeparti, Nye Borgerlige, Liberal Alliance, Karina Adsbøl (UFG), Liselott Blixt (UFG) og Marie Krarup (UFG) bakker op om de ældres ret til frit valg af plejehjem og leverandører af hjemmepleje.
Korrekt fastsættelse af priser til ikkekommunale leverandører af ældrepleje er en forudsætning for, at private virksomheder kan få økonomien til at hænge sammen og levere en ordentlig ydelse til de ældre.
 Flertallet anerkender, at der er et problem med fastsættelse af korrekte takster til ikkekommunale leverandører af ældrepleje, som i sidste ende kan betyde, at de ældre ikke får de samme valgmuligheder, fordi private leverandører ikke får grundlag for at levere ydelserne til de  ældre.
Flertallet noterer sig, at der på nuværende tidspunkt ikke er opbakning til beslutningsforslaget.
Der henvises til, at der er igangsat et arbejde i KL, der bl.a. skal munde ud i en skabelon og vejledning til kommunerne til at beregne deres afregningspriser.
Flertallet afventer resultatet af KLs arbejde, med henblik på om initiativerne er tilstrækkelige i forhold til at sikre en fair og gennemsigtig beregning af afregningstaksterne.
Flertallet vil forpligte regeringen på at følge op på problemstillingen og genbesøge beslutningsforslaget, hvis det viser sig, at der fortsat kan identificeres ukorrekte afregningspriser til ikkekommunale leverandører af ældrepleje i kommunerne.
Socialdemokratiet og Socialistisk Folkeparti Et mindretal i udvalget bestående af S og SF er meget opmærksomme på de problematikker, der i den seneste tid er kommet frem vedrørende kommunernes afregningspriser til private leverandører i ældreplejen.
S og SF noterer sig derfor også med tilfredshed, at der allerede er igangsat et arbejde for at finde løsninger på udfordringerne, idet der i regi af KL er igangsat et arbejde, der skal hjælpe kommunerne med en korrekt og ensartet beregning af deres afregningspriser.
KL inddrager blandt andet Dansk Industri, Dansk Erhverv og Selveje Danmark i arbejdet, der skal munde ud i en skabelon og vejledning til kommunerne til at beregne deres afregningspriser.
Med skabelonen er målet, at der skal ske en reel og mærkbar forøgelse af gennemsigtigheden i afregningspriserne til de private leverandører af hjemmehjælp og friplejeboliger.
KL har oplyst, at de forventer at kunne pilotteste deres produkt i begyndelsen af 2022.
S og SF noterer sig desuden, at Social- og Ældreministeriet har igangsat en evaluering af afregningsmodellen for friplejeboliger, som bliver gennemført af VIVE.
Evalueringen vil se på, hvordan kommunerne afregner priserne for friplejeboligleverandørerne, og se nærmere på beregningsgrundlaget.
Da afregningsmodellen i 2015 blev ændret, skete det, bl.a. fordi hverken friplejeboligleverandørerne eller kommunerne var tilfredse med den tidligere model.
Evalueringen vil give et bud på, om den nye afregningsmodel har levet op til intentionen.
Evalueringen forventes at være færdig i 2022.
S og SF  bakker op om det frie valg, men mener ikke, at det bør medføre yderligere bureaukrati, og der bør ikke gives flere penge til administration og øget bureaukrati.
Midler til ældreområdet bør i stedet bruges på omsorg og nærvær for borgerne.
Velfærd skabes i mødet mellem borger og medarbejder, ikke af regler og kontrol.
S og SF bemærker endvidere, at de økonomiske udgifter, som må formodes at være forbundet med beslutningsforslaget, ikke vurderes at stå mål med de forventede effekter.
Med beslutningsforslaget pålægges kommunerne et ekstra administrationsarbejde, og modellen vil derfor blive dyrere end de anslåede 5 mio. kr. til etablering af kontrolenheden og de yderligere 3 mio. kr. til den årlige drift af kontrolenheden.
Hvor meget ekstra administrationsarbejde der er tale om, er vanskeligt at vurdere, men modellen må forventes at blive dyrere end angivet i beslutningsforslaget.
 S og SF  kan på den baggrund ikke støtte beslutningsforslaget.
 Dansk Folkeparti, Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 12. oktober 2021 og var til 1. behandling den 7. december 2021. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
 P.u.v.
