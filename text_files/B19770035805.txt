 I medfør af § 12, stk. 1, i lov om tilsyn med skibe, jfr. lovbekendtgørele  

 nr. 336 af 31. august 1965 med senere ændringer fastsættes herved følgende  

 bestemmelser vedrørende industrifiskelaster i skibe:
 Definitioner.
 § 1.  I denne bekendtgørelse forstås ved:
 DIREKTORATET: Direktoratet for statens skibstilsyn.
 FORMALIN: Vædsken formaldehyl HCHO opløst i vand.
 FRISKLUFTAPPARAT: Enten et indåndingsapparat med komprimeret luft eller et  

 indåndingsapparat med maske og luftpumpe samt luftslange af tilstrækkelig  

 længde.
 GODKENDT: Godkendt af statens skibstilsyn.
 INDUSTRIFISK: Fisk, der fanges udelukkende til anvendelse i fiskemels- og  

 fiskeolieindustrier.
 KULDIOXID: CO2 i gasform, under tryk i flydende form og i fast form  

 (tøris).
 SKIBSTILSYNET: Statens skibstilsyn.
 SVOVLBRINTE: Gasarten H2S(hydrogensulfid).
 TYPEGODKENDT: Typegodkendt af statens skibstilsyn.
 Almindelige bestemmelser.
 § 2.  Skibe og fartøjer på 5 BRT og derover, der  

 anvendes til fangst og/eller transport af industrifisk, skal opfylde de i  

 denne bekendtgørelse fastsatte bestemmelser og skal være godkendt til  

 formålet.
 Stk. 2.  Om godkendelse som i stk. 1 omhandlet skal der  

 af skibstilsynet være gjort antegning i skibets tilsynsbog.
 § 3.  For imødegåelse af forrådnelse i fiskelaster og  

 dermed udvikling af giftige og sundhedsfarlige gasarter gælder de af  

 fiskeriministeriet fastsatte bestemmelser.
 Stk. 2.  For imødegåelse af sundhedsfare i forbindelse  

 med losning af industrifisk gælder de af arbejdstilsynet fastsatte  

 bestemmelser.
 Særlige bestemmelser for anvendelse af kuldioxid.
 § 4.  I træskibe er anvendelse af kuldioxid som køle-  

 og konserveringsmiddel ikke tilladt.
 Stk. 2.  I stålskibe, hvor kuldioxid anvendes som køle-  

 og konserveringsmiddel, skal skodder mellem de enkelte lastrum og mellem  

 lastrum og den øvrige del af skibet være gastætte.
 Stk. 3.  Gastætheden i de lastrum, hvori industrifisk  

 skal stuves, skal prøves efter de i »Skibstilsynets Meddelelser«  

 angivne retningslinjer.
 Stk. 4.  Spores utætheder, skal tætning foretages, og  

 prøvningerne gentages, indtil gastæthed er opnået.
 Stk. 5.  Ved prøvningen af gastæthed skal alle  

 rørgennemføringer i skodderne samt lænsesystemets ventilkasser og pumper nøje  

 kontrolleres.
 Opbevaring af kuldioxid og formalin.
 § 5.  Kuldioxid som tøris skal opbevares på frit dæk  

 og vel klar af nedgangsåbninger.
 Stk. 2.  Anvendes kuldioxid i flydende form, skal såvel  

 flaskernes anbringelse og fastgørelse som installationen af rørledninger,  

 ventiler og doseringsapparatur m.v. i forvejen være godkendt af  

 skibstilsynet.
 Stk. 3.  Formalin skal opbevares på frit dæk i godkendte  

 beholdere.
 Måleudstyr.
 § 6.  Til kontrol af luften i skibets rum skal der om  

 bord findes typegodkendt måleapparatur, der skal kunne måle indholdet af ilt,  

 kuldioxid og svovlbrinte samt af formalin, for så vidt dette medføres om  

 bord.
 Sikkerhedsudstyr.
 § 7.  Der skal om bord findes typegodkendt  

 sikkerhedsudstyr bestående af mindst 2 sikkerhedsseler med tilhørende livline  

 samt mindst 1 friskluftapparat.
 Stk. 2.  Endvidere skal der til brug ved arbejde med  

 formalin findes gummi- eller plastichandsker samt beskyttelsesbriller eller  

 ansigtsskærm.
 Sikkerhedsbestemmelser.
 § 8.  Ingen må gå ned i lastrum, storesrum og lignende  

 rum under dæk, før det ved målinger er konstateret, at luften i rummet ikke  

 er sundhedsfarlig.
 Stk. 2.  Ingen må gå ned i lastrum uden at være iført  

 sikkerhedssele med tilhørende livline og uden en lineholder som vagt ved  

 lugen.
 Stk. 3.  Ingen må gå ned i lastrum, hvor kuldioxid  

 anvendes til køle- og konserveringsformål, medmindre det af hensyn til  

 skibets sikkerhed er absolut påkrævet, og da kun iført sikkerhedsudstyr  

 bestående af sele med tilhørende livline og friskluftapparat.
 Skiltning.
 § 9.  På undersiden af hvert lugedæksel (bortset fra  

 isdæksler), der fører ned til lastrum til opbevaring af industrifisk, skal  

 der være anbragt et advarselsskilt fremstillt af holdbart, søvandsbestandigt  

 materiale.
 Stk. 2.  Teksten på skiltet i skibe, hvor kuldioxid ikke  

 benyttes, skal være:
FARE GIFTIGE OG KVÆLENDE LUFTARTER Det er forbudt at gå ned, før målinger er foretaget.
 Sikkerhedssele og livline skal benyttes.
 Der skal være vagt ved lugen.
 Stk. 3.  I skibe, hvor kuldioxid i flydende form eller  

 som tøris benyttes, skal teksten være:
LIVSFARE DER ER KULDIOXID (CO2) I RUMMET LUFTEN ER ØJEBLIKKELIG DØDBRINGENDE Kun adgang, såfremt det af hensyn til skibets sikkerhed er absolut  

 påkrævet, og da kun for personer iført friskluftapparat og sikkerhedssele med  

 tilhørende livline.
 Der skal være vagt ved lugen.
 Instruktion og øvelser.
 § 10.  Der skal om bord findes et eksemplar af denne  

 bekendtgørelse samt af arbejdstilsynets og skibstilsynets publikation:  

 »Arbejde med industrifisk, anvisninger om faremomenter og  

 sikkerhedsregler«.
 § 11.  Skibets fører skal drage omsorg for, at alle af  

 ham eller rederen ansatte personer, som er beskæftiget med lastning, stuvning  

 og losning af industrifisk, har kendskab til sikkerhedsbestemmelserne i  

 nærværende bekendtgørelse og den i § 10 nævnte publikation.
Stk. 2.  Ovennævnte personer skal instrueres i brugen af  

 det i §§ 6 og 7 nævnte måle- og sikkerhedsudstyr. Øvelser skal jævnlig  

 afholdes med udstyret, dog mindst een gang månedlig.
Skibets fører skal i  

 tilsynsbogen indføre tid og sted for øvelsernes afholdelse.
 Straffebestemmelse.
 § 12.  Overtrædelse af denne bekendgørelse straffes i  

 medfør af § 42 i lov om tilsyn med skibe med bøde.
 Ikrafttrædelsesbestemmelse.
 § 13.  Bekendtgørelsen træder i kraft den 15. juli  

 1977.
 Handelsministeriet, den 24. juni 1977.
 Ivar Nørgaard.
 /Svend Lunddahl.
