Nr BTL 173 Betænkning over Forslag til lov om ændring af fondsbeskatningsloven  

 (Lempelse af selvangivelsespligt)   

 Nr L 173 1988-89, 1. samling Afgivet af Skatte- og Afgiftsudvalget Afgivet: 19890127 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med  

 det af skatteministeren stillede ændringsforslag.
 Et mindretal inden for flertallet (Fremskridtspartiets medlem af  

 udvalget) beklager, at der ikke i denne omgang kunne opnås flere og større  

 lempelser end ministerens ændringsforslag.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved dettes 2. behandling.
Ændringsforslag Til § 1 Af skatteministeren, tiltrådt af et flertal (udvalget med  

 undtagelse af SF):
 1) I den foreslåede affattelse af § 15, stk. 3, indsættes efter nr.  

 3 som nyt nummer:
 »4) der efter tilladelse fra direktøren for Arbejdstilsynet, jf.  

 ferielovens § 22, anvender uhævet feriegodtgørelse til ferieformål, og som er  

 fritaget for registrering efter § 1, stk. 3, i lov om fonde og visse  

 foreninger, kan i stedet for selvangivelse indgive erklæring om, at  

 tilskuddet udelukkende anvendes til formålet,».
 Nr. 4 bliver herefter nr. 5.
Bemærkninger Til nr. 1 Efter ændringsforslaget skal en fond oprettet i henhold til  

 dispensationsbestemmelsen i ferielovens § 22 om uhævet feriegodtgørelse kunne  

 indgive erklæring i stedet for selvangivelse, såfremt fonden er fritaget for  

 registrering efter § 1, stk. 3, i lov om fonde og visse foreninger.
Som hovedregel tilfalder uhævet feriegodtgørelse Arbejdsmarkedets  

 Feriefond, der ikke er omfattet af lov om fonde og visse foreninger og dermed  

 heller ikke af fondsbeskatningsloven.
Under Arbejdsministeriets ressort  

 findes imidlertid en række feriefonde, der i medfør af ferielovens § 22, stk.  

 1, har opnået tilladelse til, at uhævet feriegodtgørelse anvendes til særlige  

 ferieformål og derfor ikke skal indbetales til Arbejdsmarkedets Feriefond.
Som betingelse for dispensation kræves, at der oprettes en særlig fond med  

 et klart afgrænset ferieformål.
Endvidere skal der være sikkerhed for, at  

 beløbene faktisk anvendes til formålet.
 Feriefonde oprettet i henhold til ferielovens § 22 er som udgangspunkt  

 omfattet af registreringspligten efter lov om fonde og visse foreninger, men  

 mange er dog efterfølgende blevet fritaget for registrering efter denne lovs  

 § 1, stk. 3. Da feriefonde i en vis grad i deres faktiske virke kan  

 sidestilles med Arbejdsmarkedets Feriefond, foreslås, at lempelsen af  

 selvangivelsespligten også kommer til at omfatte feriefonde, der er fritaget  

 for registrering.
