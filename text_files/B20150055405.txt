Bekendtgørelse om ændring i forretningernes fordeling mellem ministrene Efter statsministerens indstilling er der ved kongelige resolutioner af 3. februar 2014, 29. september 2014 og 3. november 2014 fastsat følgende bestemmelser vedrørende forretningernes fordeling mellem ministrene:
 § 1. Betegnelsen for Ministeriet for Ligestilling og Kirke ændres til Kirkeministeriet.
 Stk. 2. Betegnelsen for Social-, Børne- og Integrationsministeriet ændres til Ministeriet for Børn, Ligestilling, Integration og Sociale Forhold.
 Stk. 3. Betegnelsen for Ministeriet for Forskning, Innovation og Videregående Uddannelser ændres til Uddannelses- og Forskningsministeriet.
 § 2. De under handels- og europaministeren hørende områder, undtagen sager vedrørende europapolitiske opgaver, dog inklusiv EUs handelspolitik, og de under udviklingsministeren hørende områder henlægges til handels- og udviklingsministeren.
 Stk. 2. Den departementale ekspedition af sager vedrørende disse forretningsområder fortsat sker i Udenrigsministeriet under ledelse af handels- og udviklingsministeren og på dennes ansvar.
 § 3. De under handels- og europaministeren hørende sager vedrørende europapolitiske opgaver, dog undtagen EUs handelspolitik, henlægges til udenrigsministeren.
 § 4. Ressortansvaret for sager vedrørende Eksport Kredit Fonden (EKF), jf. lov om Dansk Eksportkreditfond m.v., overføres fra Udenrigsministeriet til Erhvervs- og Vækstministeriet.
 § 5. Ressortansvaret for Ligestillingsafdelingen med tilhørende sagsområder overføres fra Ministeriet for Ligestilling og Kirke til Ministeriet for Børn, Ligestilling, Integration og Sociale Forhold.
 § 6. Ressortansvaret for Kystdirektoratet med tilhørende sagsområder, undtagen ejerskabet til færgelejerne i Bøjden og Fynshav samt sager vedrørende lov om havne og lov om Metroselskabet I/S og Arealudviklingsselskabet I/S, overføres fra Transportministeriet til Miljøministeriet.
 § 7. Ressortansvaret for lov om vederlag og pension m.v. for ministre, jf. lovbekendtgørelse nr. 273 af 20. april 2004, som ændret senest ved lov nr. 480 af 30. maj 2012, bortset fra lovens § 8 om ministres hverv og § 9 om udnævnelse af tjenestemænd til ministre, overføres fra statsministeren til finansministeren pr. 1. oktober 2014.
 § 8. Ressortansvaret for opgaver i henhold til lov om færgefart, jf. lovbekendtgørelse nr. 915 af 27. august 2008, bortset fra lovens § 2, stk. 5 og 6, § 4 og § 5, stk. 3, 3. pkt., for så vidt angår besejlingen af Christiansø, overføres fra transportministeren til forsvarsministeren.
 § 9. Ressortansvaret for lov om sikkerhed m.v. for offshoreanlæg til efterforskning, produktion og transport af kulbrinter (offshoresikkerhedslov), jf. lovbekendtgørelse nr. 520 af 13. maj 2013, og opgaver i tilknytning hertil, overføres fra klima-, energi- og bygningsministeren til beskæftigelsesministeren pr. 1. januar 2015.
