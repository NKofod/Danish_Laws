Nr BSF 16 Forslag til folketingsbeslutning om udbetaling af ATP-midlerne til  

 pensionister og lønmodtagere Fremsat af Preben Møller Hansen (FK) Berlau (FK) Kurt Frederiksen (FK)  

 Jørgen Tved (FK) den 27. oktober 1987 Folketinget pålægger regeringen at fremsætte lovforslag om afvikling af loven om Arbejdsmarkedets Tillægspension senest den 15.
 december 1987 efter følgende retningslinier:
1. De indestående midler skal udbetales uden beskatning til deres rette ejermænd: lønmodtagerne og pensionisterne.
2. Alle obligationer og andre værdipapirer etc. skal realiseres og indgå ved formueopgørelsen som en del af lønmodtagernes og pensionisternes penge.
3. Staten skal via Nationalbanken indfri ATP's samlede fondsbeholdning til kursværdien pr. 31. december 1986.
4. Arbejdgivernes bidragydelse, således som den er gældende ved ATP-lovens ophævelse, skal fremover tilfalde lønmodtagerne i form af lønforhøjelse.
5. Regeringen pålægges endvidere at gribe ind over for al børshandel, såfremt loven medfører kurssvingninger ved obligationshandelen på mere end 2 point.
BEMÆRKNINGER TIL FORSLAGET Da loven om arbejdsmarkedets tillægspension i 1964 blev gennemført, var det et bluffnummer over for lønmodtagerne, idet det aldrig har været hensigten at forbedre pensionsydelserne, men udelukkende at skabe en ny mulighed for tilførsel af risikovillig kapital til erhvervslivet.
Ingen pensionister, som har indbetalt den fulde ydelse til ATP-fonden siden lovens ikrafttræden, vil nogen sinde modtage et tilsvarende beløb i tillægspension, når der tages højde for inflation og rentetilskrivning.
ATP-fonden råder pr. 31. december 1986 over mere end 50 mia. kr., som retmæssigt må tilfalde lønmodtagerne og pensionisterne.
ATP-fonden tilfører for nærværende kapital til mere end 60 industrivirksomheder i Danmark.
Inden for handel og service drejer det sig om mere end 20 virksomheder.
Mere end 20 banker og forsikringsselskaber nyder godt af lønmodtagernes penge.
Spekulationen i jord og fast ejendom har medført, at ATP-fonden ved udgangen af 1986 ejede 85 ejendomme, som ingen lønmodtager nyder godt af.
Disse forhold skal bringes til ophør.
Lønmodtagernes penge skal indsættes på lønkontoen og ikke anvendes til spekulation til gavn for erhvervslivet.
Da hensigten med forslaget ikke er at friholde erhvervslivet for nogle omkostninger, skal arbejdsgivernes bidragydelser, som er gældende ved ATP-lovens ophævelse, tilfalde lønmodtagerne som lønforhøjelse.
