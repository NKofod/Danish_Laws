Formålet med registeret er at lette statens og kommunernes administration af lov om opkrævning af indkomst- og formueskat for personer m.fl. (kildeskat) samt lov om indkomstbeskatning af aktieselskaber m.fl. (selskabsskatteloven), herunder foretage skatteberegning for skattepligtige selskaber, bogføring af tilsvar, indbetaling m.v., kursberegning for aktie- og anpartsselskaber samt opkrævning af selskabsskat.
Personkreds: Registeret må kun indeholde oplysninger om de personer, selskaber, foreninger m.fl., der er skattepligtige efter kildeskattelovens afsnit VI (udbytteskat), samt selskabsskattelovens §§ 1 og 2. Herudover må registeret indeholde oplysninger om ikke skattepligtige foreninger m.v. til observation af skattepligtsspørgsmål.
 Ikrafttrædelsesdato: 20/09/1989. Erstatter tidligere forskrifter.
