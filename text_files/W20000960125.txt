Skattefri aktieombytning Reference:
ABL § 13, stk. 1 A's klage til Landsskatteretten vedrører et af told- og  

 skatteregionen meddelt afslag af 26. maj 2000 på tilladelse til  

 skattefri aktieombytning, jf. aktieavancebeskatningslovens § 13, stk. 1.
 Ved en ansøgning af 7. marts 2000 blev anmodet om tilladelse til  

 skattefri aktieombytning af A's nom. 500.000 kr. aktier i B A/S, jf.  

 ovennævnte bestemmelse.
I ansøgningen oplystes, at A er eneaktionær i B A/S,  

 som har en aktiekapital på nom. 500.000 kr., at der ikke er  

 flere aktieklasser, at aktierne er erhvervet i forbindelse med  

 selskabets stiftelse ved en skattefri virksomhedsomdannelse pr. 1. januar  

 1999, at aktierne ikke er omfattet af aktieavancebeskatningslovens § 2  

 a, og at selskabets formål er at drive handel, industri og  

 servicevirksomhed, herunder frisørvirksomhed og dermed beslægtet  

 virksomhed.
Den påtænkte aktieombytning vil blive  

 gennemført ved stiftelse af et nyt holdingselskab, hvor aktierne i  

 selskabet benyttes som indskud af selskabskapital.
Der vil ikke ske kontant  

 vederlæggelse.
Formålet med aktieombytningen skal ses i lyset af  

 hovedaktionærens ønske om på sigt at afhænde en del  

 af aktierne i B A/S og samtidig beholde salgssummen i selskabsform.  

 Ejerandelen i det fremtidige datterselskab vil blive bevaret i mindst 3  

 år.
 B A/S havde ifølge årsregnskabet med status pr. 31. december  

 1999 en egenkapital på 1.225.255 kr.
Told- og skatteregionen har ved en afgørelse af 26. maj 2000  

 meddelt afslag på anmodningen om tilladelse til skattefri  

 aktieombytning.
Det er herved lagt til grund, at anmodningen alene bygger  

 på en udskydelse af beskatningen af aktieavance ved afståelse af  

 aktier i B A/S.
Det er anført, at der ikke i anmodningen er angivet noget  

 erhvervsmæssigt eller forretningsmæssigt formål, og at det  

 heller ikke er angivet, at transaktionen foretages ud fra forsvarlige  

 økonomiske betragtninger såsom f.eks. omstrukturering eller  

 rationalisering.
Afhænder holdingselskabet efter mere end 3 års  

 ejertid aktier i datterselskabet, opnås der en skatteudskydelse, idet  

 holdingselskabet vil kunne afhænde aktierne skattefrit, jf.  

 aktieavancebeskatningslovens § 4, stk. 1, og stk. 6. Afhænder A derimod  

 selv aktierne efter mere end 3 års ejertid, vil en avance udløse  

 aktieindkomstskat.
Det er endvidere anført, at reglerne i aktieavancebeskatningslovens  

 § 13 ikke kan anvendes alene med det formål at opnå en rent  

 skattemæssig fordel.
Der er med baggrund i Vejledning fra Told Skat fra  

 juni 1999 (gengivet i TfS 1999.528) henvist til, at indhentelse af tilladelse  

 skal sikre, at hovedformålet eller et af hovedformålene med  

 aktieombytningen ikke er skatteunddragelse eller skatteundgåelse.
Der  

 er endvidere henvist til, at EF-domstolen i Leur-Bloem dommen af 17. juli  

 1997 har udtalt, at begrebet "forsvarlige økonomiske betragtninger" i  

 artikel 11 i fusionsdirektivet (90/434 EØF) skal fortolkes  

 således, at det er mere vidtgående end hensigten om blot at  

 opnå en rent skattemæssig fordel.
Ombytning af aktier, der kun  

 skal tjene et sådant formål, kan derfor ikke anses for en  

 økonomisk forsvarlig betragtning.
 Til støtte for, at hovedformålet med aktieombytningen ikke er  

 skatteunddragelse eller skatteundgåelse har A`s repræsentant i et  

 brev til told- og skatteregionen af 24. maj 2000 - som ifølge regionen  

 først er modtaget den 29. maj 2000 og således efter afslaget -  

 vedrørende formålet uddybende oplyst følgende:
"Selskabet opererer indenfor frisørbranchen,  der dels er  

 kendetegnet ved en endog meget hård konkurrence, ligesom kapitalkravet  

 til anskaffelse og vedligeholdelse af driftsmateriellet i form af inventar,  

 samt goodwill er ganske betydeligt.
For at kunne honorere disse krav skal  

 selskabet på lidt længere sigt kunne opbygge en større  

 egenkapital til imødegåelse af konkurrencen samt adgangen til en  

 lettere og billigere financiering.
Således har min klient lagt planer for at eventuelle medarbejdere  

 eller andre på lidt længere sigt skal kunne træde ind i  

 selskabet som aktionærer.
Som selskabets kapitalforhold er på  

 nuværende tidspunkt vil dette indebære en for stor risiko for  

 medarbejderne/nye ejere, at ejerskab i form af aktier med tilhørende  

 kaution overfor bankforbindelse, ikke er acceptabel.
 Selskabet vil på lidt længere sigt opbygge  en  

 tilfredsstillende egenkapital.
Når dette sker vil det være aktuelt med optagelse af  

  medarbejdere/nye ejere i ejerkredsen.
For den oprindelige aktionær vil  

 en optagelse af medarbejdere/nye ejere i ejerkredsen betyde en beskatning af  

 avancen af salget af aktierne, som aktionæren nødvendigvis  

 må hente i selskabet i form af udbytteudbetalinger.
Herved forringes  

 selskabets konsolidering.
Det er derfor den oprindelige aktionærs tanke at adskille  

 beskatningen ved optagelse af nye aktionærer med beskatningen ved  

 afhændelse ved fratræden i selskabet.
Ved at gennemføre en  

 aktieombytning vil det være muligt for aktionærerne skattefrit  

 efter mindst tre år at overdrage en del af aktierne til nye  

 aktionærer uden at de oprindelige aktionærer beskattes heraf, og  

 lade hele provenuet gå til holdingselskabet.
Når et eventuelt  

 provenu tilgår koncernen og ikke hovedaktionæren styrkes  

 koncernens egenkapital.
 Beskatningen ved optagelse af nye aktionærer og beskatning ved  

 fratræden, når tid kommer, adskilles herved.
Endvidere vil en holdingselskabsstiftelse betyde en større  

 kreditorbeskyttelse ved at der åbnes mulighed for udbetaling af udbytte  

 fra datterselskabet til holdingselskabet.
Denne sikkerhed er væsentlig  

 indenfor branchen og indgår ligeledes som et moment i  

 holdingselskabsstiftelsen." Afslaget af 26. maj 2000 er påklaget til Landsskatteretten, idet det  

 er anført, at klagen skal ses i lyset af, at de uddybende  

 bemærkninger af 24. maj 2000 ikke indgår i beslutningsgrundlaget  

 for afslaget.
 Told- og skatteregionen har under sagens behandling bl.a. udtalt, at  

 regionen - efter at have modtaget de uddybende bemærkninger den 29. maj  

 2000, har gennemgået disse i en skrivelse til repræsentanten, jf.  

 fremlagt kopi af skrivelse af 7. august 2000, hvorefter de uddybende  

 bemærkninger ikke gav grundlag for en ændret vurdering, og  

 afslaget derfor blev fastholdt.
Repræsentanten har supplerende under sagens behandling givet udtryk  

 for, at selskabet, når der på lidt længere sigt er opbygget  

 en tilfredsstillende egenkapital, vil foretage udlodning af egenkapital til  

 holdingselskabet, hvor egenkapitalen er til stede for koncernen samtidig med,  

 at medarbejdere kan investere i selskabet uden at skulle betale for en  

 ophobning af egenkapital i selskabet.
Det er herved anført, at  

 hovedhensigten med aktieombytningen er at opnå så gunstige  

 købsbetingelser for medarbejderne som mulig, og at koncernen endvidere  

 opnår kreditorbeskyttelse ved at overføre egenkapital til  

 holdingselskabet.
 Landsskatteretten udtalte:
 Betingelsen i aktieavancebeskatningslovens § 13, stk. 1, om, at ombytning  

 af aktier som defineret i lovens § 13, stk. 2, kræver tilladelse, har  

 baggrund i artikel 11, stk. 1, litra a i fusionsdirektiv 90/434/EØF.
Ifølge fusionsdirektivets artikel 11, stk. 1, litra a kan en  

 medlemsstat fravige direktivet, når hovedformålet eller et af  

 hovedformålene bag en af de transaktioner, direktivet dækker,  

 herunder ombytning af aktier, er skattesvig eller skatteunddragelse.
Videre  

 fremgår, at såfremt en transaktion  ikke foretages ud fra  

 forsvarlige økonomiske betragtninger, såsom omstrukturering  

 eller rationalisering af aktiviteterne i de selskaber, der deltager i  

 transaktionen, kan dette skabe en formodning om, at hovedformålet eller  

 et af hovedformålene med transaktionen er skattesvig eller  

 skatteunddragelse.
Ved afgørelsen af, om den påtænkte  

 transaktion som hovedformål eller et af hovedformålene har  

 skattesvig eller skatteunddragelse, skal fortages en samlet  

 undersøgelse af den konkrete transaktion, jf. herved EF-domstolens dom  

 af 17. juli 1997 i Leur-Bloem sagen offentliggjort i SU 1997.257, hvoraf  

 også fremgår, at begrebet forsvarlige økonomiske  

 betragtninger i fusionsdirektivets artikel 11 skal fortolkes således,  

 at det er mere vidtgående end hensigten om blot at opnå en rent  

 skattemæssig fordel.
Retten finder ud fra en samlet vurdering af de i sagen foreliggende  

 oplysninger, at transaktionen - hvorefter aktierne i B A/S, der er erhvervet  

 i forbindelse med selskabets stiftelse ved skattefri virksomhedsomdannelse  

 pr. 1. januar 1999, benyttes som indskud af selskabskapital ved stiftelse af  

 et nyt holdingselskab - har som hovedformål eller et af  

 hovedformålene at opnå en udskydelse af aktieavancebeskatningen  

 ved afståelse af aktierne i B A/S med deraf følgende  

 skattebesparelse.
Det bemærkes, at det på sigt er hensigten at  

 afhænde en del af aktierne i selskabet, og at den omstændighed,  

 at holdingselskabet vil bevare ejerandelen i det fremtidige datterselskab i  

 mindst 3 år, sammenholdt med det oplyste om formålet i  

 øvrigt, ikke på det foreliggende giver grundlag for at antage,  

 at hovedformålet eller et af hovedformålene med transaktionen  

 ikke er skatteunddragelse eller skatteundgåelse som anført i  

 Told Skat Vejledning fra juni 1999 (optrykt i TfS 1999.257).
 Afslaget af 26. maj 2000 på tilladelse til skattefri aktieombytning  

 efter aktieavancebeskatningslovens § 13, stk. 1, findes derfor ikke at  

 være i strid med fusionsdirektivets artikel 11, stk. 1, litra a, og  

 afslaget stadfæstes derfor.
