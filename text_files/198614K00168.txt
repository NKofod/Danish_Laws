Nr BTL 168 Betænkning over Forslag til lov om ændring af lov om beskatning til  

 kommunerne af faste ejendomme (Ejendomme, der periodevis anvendes til  

 dækningsafgiftspligtigt formål, morarenteberegning og rentegodtgørelse ved  

 tilbagebetaling af ejendomsskat)   

 Nr L 168 1986-87, 1. samling Blad nr 760 Afgivet af kommunaludvalget Afgivet: 19870424 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
Udvalget har endvidere modtaget skriftlige henvendelser fra Kommunernes Landsforening og Københavns Magistrats 6. afdeling.
Der er af indenrigsministeren og af udvalget stillet ændringsforslag, hvorom henvises til de ledsagende bemærkninger.
Herefter indstiller UDVALGET lovforslaget til VEDTAGELSE med de stillede ændringsforslag.
ÆNDRINGSFORSLAG Til § 1 Af UDVALGET:
 1) NR. 3 affattes således:
»3. Efter § 27 indsættes som ny paragraf: »§ 27 A.
Bestemmelsen  

 i § 27, stk. 2, gælder også for forrentning af øvrige betalinger, der vedrører ejendommen, og som opkræves sammen med de kommunale ejendomsskatter.«» Af INDENRIGSMINISTEREN, tiltrådt af UDVALGET:
 2) Efter nr. 4 indsættes som nyt nummer:
 »01. I KAPITEL V indsættes efter § 30 som ny paragraf: »§ 30 A.
Indenrigsministeren kan fastsætte regler om kommunalbestyrelsernes adgang til at opkræve gebyr for meddelelse af ejendomsoplysninger til private.«» Til § 2 3) I STK. 3 ændres datoen »1. april 1987« til: »1. juli  

 1987«.
BEMÆRKNINGER Til nr. 1 Med ændringsforslaget opnås den administrative lettelse, som bruges som begrundelse for det stillede forslag i lovforslagets § 1, nr.
3, men som ikke opnås i kommuner, som opkræver andre beløb over ejendomsskattebilletten end de i lovforslaget opregnede.
Udvalget anser de i ændringsforslaget opstillede kriterier som en klar afgrænsning, nemlig at betalingen skal vedrøre den faste ejendom og samtidig opkræves over ejendomsskattebilletten.
Da bestemmelsen alene vedrører en fælles morarenteberegning, som kun beskedent afviger fra den generelle renteberegning, anser udvalget det ikke for at skabe nogen reel form for forskelsbehandling eller retsusikkerhed.
Til nr. 2 Efter ændringsforslaget vil der kunne indføres hjemmel til, at kommunerne kan opkræve et gebyr i tilfælde, hvor de efter begæring meddeler diverse standardoplysninger vedrørende fast ejendom.
Det er et sædvanligt led i ejendomshandler, at advokater og ejendomsmæglere indhenter forskellige oplysninger om ejendommen hos den kommune, den ligger i.
Der er til dette formål af Kommunernes Landsforening udarbejdet et standardskema, der omfatter en række oplysninger vedrørende den pågældende ejendom (bl.a zonestatus, foreliggende planer, pålignet gæld vedrørende vand, vej, kloak m.v.).
Der er således tale om oplysninger, der ikke fremgår af en enkelt sag, og det vil sige, at udfyldelsen af skemaet kræver en vis tværgående indsamling af oplysninger.
Kommunerne kræver i vidt omfang et gebyr for udfyldelsen af disse skemaer.
Der findes ingen udtrykkelig lovhjemmel hertil, men opkrævningen var efter Indenrigsministeriets opfattelse legitimeret af en fast og langvarig praksis.
Folketingets ombudsmand har imidlertid i forbindelse med en konkret sag udtalt, at kommunernes gebyropkrævning ved anvendelse af det af Kommunernes Landsforening udarbejdede standardskema kun i en enkelt og forholdsvis snævert afgrænset henseende har støtte i en langvarig og fast administrativ praksis.
Ordningen som helhed havde efter Folketingets ombudsmands opfattelse ikke en sådan støtte.
Efter at spørgsmålet har været drøftet med de kommunale organisationer, Justitsministeriet og Finansministeriet, Administrationsdepartementet, finder Indenrigsministeriet, at der bør indføres en udtrykkelig hjemmel til at kræve gebyr i forbindelse med kommunernes meddelelse af ejendomsoplysninger.
Der er herved lagt vægt på, at forespørgsler om ejendomsoplysninger normalt fremkommer i tilknytning til ejendomshandler.
Det administrative arbejde i kommunerne med at udfylde skemaet med ejendomsoplysninger kan således reelt siges at ligge på linje med de øvrige forskellige omkostninger i forbindelse med handlen, der må afholdes af handlens parter.
Det findes derfor rimeligt, at kommunerne får mulighed for at opkræve et gebyr som følge af det administrative arbejde, der er forbundet med den samlede tilvejebringelse af oplysninger, der præsteres gennem udfyldelsen af skemaet.
Rent teknisk foreslås hjemlen udformet på den måde, at der i en ny § 30 A i den kommunale ejendomsskattelov gives indenrigsministeren bemyndigelse til at fastsæte regler om opkrævning af gebyr for kommunernes meddelelse af ejendomsoplysninger.
Gebyrets størrelse vil herefter i givet fald blive fastsat i en bekendtgørelse fra Indenrigsministeriet, og senere reguleringer af gebyret vil ligeledes ske administrativt.
Fastsættelsen af gebyrets størrelse vil ske efter drøftelse med Kommunernes Landsforening ud fra et skøn over det administrative arbejde, udfyldelsen af skemaerne indebærer for de kommunale forvaltninger.
De gebyropkrævninger, der hidtil har været praktiseret, har typisk været på 200-250 kr., så det må forventes at være et gebyr i denne størrelsesorden, der i første omgang vil blive fastsat i henhold til den foreslåede § 30 A i ejendomsskatteloven.
Til nr. 3 Den oprindeligt foreslåede ikrafttrædelsesdato for bestemmelserne i lovforslagets § 1, nr. 3 og 4, har måttet udskydes.
De nævnte bestemmelser vedrører reglerne om morarenteberegning og rentegodtgørelse ved tilbagebetaling af ejendomsskat.
KAREN HØJTE JENSEN (KF) nfmd.
FLEMMING JENSEN (KF) LIZZIE LICHTENBERG (KF) LIS AALTONEN (KF) SVEND HEISELBERG (V) NIELS ANKER KOFOED (V) MAISTED (V) STEFFENSEN (KRF) HANNE ANDERSEN (S) DORTE BENNEDSEN (S) TOVE LINDBO LARSEN (S) LERKE (S) HENNING RASMUSSEN (S) fmd.
TAANQUIST (S) AGERSCHOU (SF) TOMMY DINESEN (SF) OLE VIG JENSEN (RV) Partierne CD, FP og VS havde ikke medlemmer i udvalget.
