Skriftlig fremsættelse (16. november 2012) Skatteministeren: (Holger K.: Nielsen):
 Herved tillader jeg mig for Folketinget at fremsætte:
Forslag til lov om afgift af bidraget til Arbejdsmarkedets Erhvervssygdomssikring og af arbejdsulykkeserstatninger m.v. (Arbejdsskadeafgiftsloven) (Lovforslag nr.
L 68) Lovforslaget er en udmøntning af en del af finanslovsaftalen for 2012 mellem regeringen (Socialdemokraterne, Det Radikale Venstre og Socialistisk Folkeparti) og Enhedslisten om et bedre og mere sikkert arbejdsmiljø.
Det foreslås, at afgiften bliver beregnet, dels på grundlag af de bidrag, som arbejdsgivere indbetaler for erhvervssygdomssikringen, dels på grundlag af de arbejdsulykkeserstatninger m.v., som tilkendes af Arbejdsskadestyrelsen.
Afgiften kommer dermed til at omfatte alle arbejdsskader, dvs. både arbejdsulykker og erhvervssygdomme.
 Efter forslaget skal afgiften opkræves hos Arbejdsmarkedets Erhvervssygdomssikring, som samtidig forudsættes at søge dækning for afgiften hos arbejdsgiverne via en forhøjelse af de bidrag, som arbejdsgiverne allerede i dag indbetaler til Arbejdsmarkedets Erhvervssygdomssikring.
Ved forhøjelsen af bidragene til erhvervssygdomssikringen bliver afgiften fordelt forholdsmæssigt på arbejdsgiverne i de branchegrupper, som afgiften kan henføres til.
Denne struktur giver arbejdsgiverne et vist økonomisk incitament til at mindske risikoen for erhvervssygdomme og arbejdsulykker for på den måde at undgå en del af de stigende omkostninger ved arbejdsskader, som afgiften medfører.
 Det foreslås, at loven træder i kraft den 1. januar 2013.
 Lovforslaget er i høring til og med den 16. november 2012 og dermed henover tidspunktet for fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
