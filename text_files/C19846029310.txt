 (Til amtskommuner og kommuner omfattende de små øer,  

 sammenslutningen af Danske småøer, færgeselskaber for ruterne til de små øer,  

 samt ørepræsentanterne).
 1. Indledning.
 Ifølge § 1 i lov nr. 620 af 21. december 1983 om støtte til de små  

 øsamfund (trafikstøtte m.v.) kan miljøministeren og de amtskommuner og  

 kommuner, hvori øerne er beliggende, yde tilskud til færgedrift til øerne og  

 til vedligeholdelse af vejforbindelser til Mandø.
Ved bekendtgørelse nr. 205 af 8. maj 1984 har miljøministeren fastlagt,  

 hvilke færgeruter, der omfattes af tilskudsordningen.
Bekendtgørelsen  

 vedlægges.
 Administrationen af loven er ved bekendtgørelse nr. 31 af 31. januar 1984  

 henlagt til planstyrelsen.
 I lovens § 2 er som statens bidrag til trafikstøtten afsat maksimalt 10  

 mill. kr. for 1984 (1983-prisniveau). For følgende år fastsættes det årlige  

 statslige bidrag på finansloven.
 Under lovens behandling i folketinget tilkendegav miljøministeren, at det  

 med lovens tilskudsordning vil blive tilstræbt, at de færgeruter, der har  

 driftsunderskud, skal have dette dækket gennem lige store tilskud fra stat,  

 amtskommune og kommune.
 For at opnå dette, er det nødvendigt, at planstyrelsen i større omfang end  

 under den midlertidige støtteordning foretager en regulering i forbindelse  

 med den endelige fastsættelse af det statslige støttebeløb, jfr.  

 bekendtgørelsens § 7.
Det fremgår af lovens forarbejder, at det er et udgangspunkt for  

 administrationen af støtteordningen, at serviceniveauet i 1982-sejlplanerne  

 opretholdes, og at amtskommuner, kommuner og øboere i samarbejde opstiller et  

 program for den enkelte rutes sejlplan, takster og serviceniveau.
Dette  

 trafikprogram udgør sammen med rutens foreløbige regnskab (for året forud) og  

 budget (for ansøgningsåret) grundlaget for vurderingen af ansøgningen om  

 trafikstøtte, jfr. bekendtgørelsens § 6.
Udbetaling af den statslige andel af trafikstøtten forudsætter, at  

 øboernes indstilling til trafikprogrammet er kendt af planstyrelsen.  

 Trafikprogrammet, der vedlægges ansøgningen om støtte, skal derfor omfatte en  

 udtalelse fra den pågældende øboforening/ørepræsentant samt de kommunale  

 myndigheders bemærkninger hertil.
Det skal i denne forbindelse bemærkes, at  

 det i betænkningen over lovforslaget er anført, at såfremt »der ikke kan  

 opnås enighed i forhandlingerne om sejlplaner mellem kommune, amtskommune og  

 øboere, optages forhandling herom mellem planstyrelsen og de involverede  

 parter«, jfr. tillige bekendtgørelsens § 9, stk. 2.
 2. Beregning af trafikstøtten.
Trafikstøtteordningen er en driftsstøtteordning.
Dette indebærer, at de  

 udgifter, der kan indgå i den enkelte rutes tilskudsgrundlag ikke omfatter  

 afskrivninger vedrørende færger samt henlæggelser og udbytte, jfr.  

 bekendtgørelsens § 5, stk. 2.
 Udgifter til almindelig vedligeholdelse og drift af færgelejer kan indgå i  

 tilskudsgrundlaget.
 Trafikstøtteordningen er i lighed med den hidtidige midlertidige ordning  

 baseret på et princip, hvorefter stat, amt og kommune hver betaler en 1/3 af  

 det offentlige tilskud til ruterne.
Statens samlede tilskud var imidlertid under den midlertidige ordning  

 maksimeret af folketingets finansudvalg, således at staten ikke til fulde  

 kunne leve op til målsætningen om at afholde 1/3 af udgifterne.
Næsten alle  

 færgeruter havde derfor efter at have modtaget det statslige tilskud plus  

 tilsvarende tilskud fra amt og kommune stadig underskud under den  

 midlertidige støtteordning.
Dette underskud blev dækket af de respektive  

 amtsråd og kommunalbestyrelser.
 Under lovens behandling var folketinget opmærksom på dette og fandt, at  

 det i loven afsatte beløb burde være tilstrækkeligt til, at ovennævnte  

 situation ikke gentages i lovens støtteordning.
 På denne baggrund og med udgangspunkt i 1982-regnskaberne blev der som  

 nævnt afsat 10 mill. kr. for 1984.
 I det følgende beskrives hvorledes det gennem administrationen af lovens  

 støtteordning nu i større omfang vil blive forsøgt indenfor den maksimale  

 støtteramme at dække hver enkelt rutes underskud.
 De retningslinier, der er indeholdt i bekendtgørelsens §§ 2, 3 og 4 for  

 fordeling af den statslige støtteramme, giver ved anvendelse på det for 1984  

 fastsatte beløb den på side 4 viste fordeling.
 Beløbene vil senere i 1984 blive reguleret i overensstemmelse med lovens §  

 2, stk. 2, jfr. nedenfor.
 3. Administrationen af trafikstøtteordningen.
 3.1 Generelt.
Planstyrelsens udbetaling af det statslige tilskud vil ske aconto i to  

 rater.
Udbetaling sker til det pågældende amtsråd.
De under 2. anførte fordelingsnøglebeløb danner udgangspunkt for  

 acontoudbetalingen.
I forbindelse med den første acontoudbetaling - som  

 typisk vil udgøre 3/4 af fordelingsnøglebeløbet - vil planstyrelsen tage  

 forbehold for udbetaling af det maksimale støttebeløb samt stille vilkår om,  

 at for megen udbetalt statsstøtte tilbagebetales.
 Første acontoudbetaling finder sted så snart budgetter og trafikprogrammer  

 (for tilskudsåret) og foreløbige regnskaber (for året forud) foreligger i  

 planstyrelsen.
Planstyrelsen skal hermed anmode om, at dette materiale foreligger i  

 styrelsen senest den 1. april (for 1984 henvises dog til afsnit 3.2).  

 Udbetaling vil ske snarest herefter.
I forhold til den midlertidige  

 støtteordning sker acontoudbetalingen således ca. et halvt år tidligere.
I forbindelse med 2. acontoudbetaling omkring 1. oktober reguleres for  

 pris- og lønstigninger.
Reguleringen foretages på grundlag af  

 forbrugerprisindekset for transport for april måned.
Beløbet forhøjes eller  

 nedsættes med samme procent som den, hvormed prisindekset er ændret i forhold  

 til et indeks på 211 (april 1983).
Når samtlige endelige regnskaber foreligger i juli kvartal det følgende  

 år, fastlægges det endelige statslige støttebeløb.
I forbindelse hermed kan  

 der gennemføres en regulering ruterne imellem af tilskudsbeløbene.
Såfremt  

 der er udbetalt for meget i acontotilskud, vil der blive modregnet -  

 eventuelt krævet tilbagebetalt - ved førstkommende acontoudbetaling.
På denne  

 måde kan det blive muligt at give supplerende tilskud til andre ruter.
Ved  

 disse tilskud vil den fordeling ruterne imellem, som fordelingsnøglen er  

 udtryk for, blive lagt til grund.
 Ved reguleringen lægges til grund, at staten kun kan bidrage med 1/3 af  

 tilskuddet til trafikstøtte indenfor den pågældende amtskommune, og at  

 omfordelingen totalt set ikke må medføre merudgifter for staten.
 Der vil ikke blive beregnet renteindtægter/renteudgifter i forbindelse med  

 den nævnte regulering.
Det skal bemærkes, at budget- og regnskabsoplysningerne af hensyn til en  

 mere ensartet administration af støtteordningen skal afgives i særlige  

 skemaer.
Disse skemaer giver samtidig planstyrelsen mulighed for at foretage  

 den løbende vurdering af trafikstøtteordningen, som styrelsen er forpligtet  

 til.
Et antal af disse skemaer vedlægges.
 Planstyrelsens frist for modtagelsen af de endelige regnskaber fastsættes  

 til 1. august.
 3.2 Administrationen af ordningen i 1984.
 Planstyrelsens administration af trafikstøtteordningen vil i 1984 stort  

 set følge de i 3.1 nævnte retningslinier, men styrelsen er opmærksom på, at  

 1984 er et overgangsår mellem den midlertidige ordning og østøttelovens  

 ordning.
 Udbetaling af 1. acontobeløb for 1984 vil ske snarest muligt efter, at  

 planstyrelsen har modtaget de under 3.1 nævnte trafikprogrammer og budgetter  

 for 1984.
 Endelige regnskaber for 1983 fremsendes til planstyrelsen senest 1. august  

 1984.
 Efter modtagelsen af endelige regnskaber vil planstyrelsen omkring 1.  

 oktober 1984 foretage 2. acontoudbetaling for 1984.
 I denne udbetaling indgår pristalsregulering som nævnt under 3.1 med den  

 procent, som forbrugerprisindekset for april 1984 er ændret i forhold til  

 april 1983.
 Planstyrelsens endelige afregning for 1983 af udbetalte tilskud efter den  

 midlertidige ordning, vil blive foretaget særskilt og vil således ikke berøre  

 2. acontoudbetaling for 1984.
 Eventuelle yderligere oplysninger om trafikstøtteordningen kan fås ved  

 henvendelse til planstyrelsen, tlf, (01) 13 67 60, landinspektør Inge  

 Livbjerg og civilingeniør Svenn Godvin.
