Ankestyrelsens principafgørelse P-26-03 om helbredstillæg - briller - ansøgningstidspunkt - tilbagevirkende kraft Resume:
 Der kunne ikke gives afslag på helbredstillæg til briller alene med den begrundelse, at udgiften var afholdt før ansøgningstidspunktet.
Ankestyrelsen lagde til grund, at der som udgangspunkt først kan ydes hjælp fra ansøgningstidspunktet.
Det kan dog efter praksis, i særlige tilfælde efter en konkret vurdering ydes hjælp med tilbagevirkende kraft.
 Ankestyrelsen fandt ikke, at reglerne om helbredstillæg eller beregning heraf eller forarbejderne til disse afskærer fra i særlige tilfælde at yde hjælp med tilbagevirkende kraft.
 Sagen blev hjemvist til kommunen til konkret vurdering af, at der forelå sådanne særlige forhold, at der kunne ydes helbredstillæg, selv om brillerne var købt før ansøgningen.
 Love:
Lov om social pension - lovbekendtgørelse nr. 697 af 21. august 2002 - § 14a Sagsfremstilling:
 En folkepensionist henvendte sig i marts 2003 til en optiker og købte et par nye briller til erstatning for et par, der var gået i stykker.
 En måned senere blev pensionisten opmærksom på de nye regler om mulighed for helbredstillæg til briller og søgte herefter kommunen om hjælp.
Kommunen gav afslag på helbredstillæg, fordi brillerne var købt før ansøgningstidspunktet.
Afgørelsen blev tiltrådt af det sociale nævn.
Både nævnet og kommunen henviste til Socialministeriets rundskrivelse af 11. december 2002 med orientering om de nye regler.
Det var heri bl.a. anført, at helbredstillæg ikke kunne ydes med tilbagevirkende kraft.
 Pensionisten klagede, bl.a. med den begrundelse, at der måtte kunne dispenseres, når der ikke var tvivl om, at det var den rigtige ydelse, hun havde fået.
 Sagen blev behandlet i principielt møde med henblik på afklaring af, hvilken betydning det har, at pensionisten selv har afholdt udgiften til briller inden ansøgning om helbredstillæg.
 Afgørelse:
Ankestyrelsen lagde til grund, at der som udgangspunkt først kan ydes hjælp fra ansøgningstidspunktet.
Det har dog været praksis, at der i særlige tilfælde efter en konkret vurdering kunne ydes hjælp med tilbagevirkende kraft.
 Sagen blev hjemvist til kommunen til konkret vurdering af, om der forelå sådanne særlige forhold, at der kunne ydes helbredstillæg, selv om brillerne var købt før ansøgningstidspunktet.
 Begrundelsen var, at der efter Ankestyrelsens opfattelse ikke kunne gives afslag på helbredstillæg alene med den begrundelse, at udgiften var afholdt før ansøgningstidspunktet.
 Ankestyrelsen fandt ikke, at reglerne om helbredstillæg og beregning heraf eller forarbejderne til disse afskar fra i særlige tilfælde at yde hjælp med tilbagevirkende kraft.
