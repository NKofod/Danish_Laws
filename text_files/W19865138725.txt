En sikret havde forud for en sygeperiode fra 29. september 1983  

 modtaget arbejdsløshedsdagpenge, idet hun var ledig som følge af hjemsendelse  

 på grund af råvaremangel.
Da sikrede havde modtaget fulde  

 arbejdsløshedsdagpenge, fandt ankestyrelsen, at bestemmelsen i § 3, stk. 2, i  

 socialministeriets bekendtgørelse af 20. december 1982 om dagpengegivende  

 indtægter var direkte anvendelig, og at sikrede var berettiget til  

 sygedagpenge af samme størrelse som hendes arbejdsløshedsdagpenge.
 REDEGØRELSE FOR SAGEN:
En sikret havde indgivet anmodning om dagpenge fra det sociale udvalg i  

 forbindelse med en sygeperiode fra den 29. september 1983. Forud for  

 sygemeldingen havde sikrede i en periode modtaget supplerende  

 arbejdsløshedsdagpenge, idet hun havde været hjemsendt på grund af  

 råvaremangel hos arbejdsgiveren.
I ugerne 35 og 36 i 1983 (22. august - 4.  

 september 1983) havde sikrede haft henholdsvis 14 og 8 timers beskæftigelse,  

 mens hun i ugerne 37 og 38 (12. - 25. september 1983) var helt ledig og  

 modtog arbejdsløshedsdagpenge med 1.812 kr. om ugen.
Det sociale udvalg beregnede sikredes sygedagpenge på grundlag af den  

 gennemsnitlige udbetaling af dagpenge fra arbejdsløshedskassen og hendes  

 lønindtægt indenfor de seneste 4 uger før sygefraværet.
Sikredes dagpenge  

 udgjorde herefter 1.751 kr. ugentlig.
Socialudvalget havde begrundet sin  

 beregning med henvisning til sikringsstyrelsens vejledning af 5. maj 1980 om  

 beregning af sygedagpenge fra kommunen til lønmodtagere, der indtil  

 sygefraværet modtog supplerende arbejdsløshedsdagpenge under delvis  

 beskæftigelse.
 Overfor amtsankenævnet anførte sikredes faglige organisation, at sikrede i  

 medfør af dagpengelovens § 23, nr.4, og sikringsstyrelsens cirkulære af 23.  

 december 1982, pkt. 1d, måtte være berettiget til sygedagpenge med samme  

 beløb, som hun ville have fået udbetalt i arbejdsløshedsdagpenge, hvis  

 sygdommen ikke var indtrådt.
 AFGØRELSEN, DER KLAGES OVER:
Amtsankenævnet tiltrådte socialudvalgets beregning af dagpenge.
Nævnet  

 lagde til grund, at sikrede ved sygdommens indtræden stadig var ansat hos  

 arbejdsgiveren, og at sygedagpengene derfor måtte beregnes i henhold til  

 sikringsstyrelsens vejledning.
 KLAGEN TIL ANKESTYRELSEN:
Sikredes faglige organisation henviste til, at sikrede var fuldt ledig før  

 sygdommen indtraf, idet hun var hjemsendt på grund af råvaremangel.  

 Organisationen henveste endvidere til arbejdsdirektoratets udtalelser af 5.  

 april 1982 og 29. marts 1983, hvori det bl.a. er anført, at lønmodtagere, der  

 er ledige på grund af hjemsendelse ved råvaremangel, står til rådighed for  

 arbejdsmarkedet og har ingen arbejdsgivertilknytning, således at de er frit  

 stillet med hensyn til andet arbejde.
Medlemmerne er i denne situation  

 beretiget til udbetaling af arbejdsløshedsdagpenge svarende til fuld  

 ledighed.
 LOVGRUNDLAG:
 Dagpengeloven, § 23, nr.4.
 Socialministeriets bekendtgørelse nr. 689 af 20. december 1982 om  

 dagpengegivende indtægter, § 3, stk. 2.
 Sikringsstyrelsens cirkulære af 23. december 1982 om ændringer i lov om  

 dagpenge ved sygdom eller fødsel, pkt. 1d.
 ANKESTYRELSENS AFGØRELSE:
 Ifølge § 3, stk. 2, i socialministeriets ovennævnte bekendtgørelse  

 beregnes dagpenge til arbejdsledige, der er dagpengeberettigede medlemmer af  

 en anerkendt arbejdsløshedskasse, fra 1. april 1983 de første 13 uger af  

 sygdomstilfældet med samme beløb, som den arbejdsledige kunne have oppebåret  

 i arbejdsløshedsdagpenge, hvis pågældende ikke havde været syg.
 Da sikrede før sygefraværet oppebar fulde arbejdsløshedsdagpenge, finder  

 ankestyrelsen, at den ovenfor nævnte bestemmelse finder direkte anvendelse,  

 således at sikrede var berettiget til sygedagpenge af samme størrelse som  

 arbejdsløshedsdagpengene.
 Ankestyrelsen ændrer således amtsankenævnets afgørelse.
