Nyt fra erhvervssygdomsudvalget - april 1999 -  

 "museskader" -manganforgiftning - muskelinfiltrationers  

 sammenhæng med arbejdet 1. Arbejde med computermus I Danmark har der gennem de senere år været  

 stigende interesse for de gener, arbejdet med computermus kan  

 medføre.
 Arbejdsskadestyrelsen har modtaget anmeldelser om lidelser  

 i skuldre, nakke og arme på grund af arbejde med computermus.
 De hyppigste diagnoser, der optræder i  

 anmeldelserne, er: myoser, tennisalbue, golfalbue, seneskedebetændelse  

 og forandringer i skulderleddets rotatorsener.
 Museskaderne er ikke omfattet af  

 erhvervssygdomsfortegnelsen, de kan derfor kun anerkendes efter  

 forelæggelse for Erhvervssygdomsudvalget.
International konference I foråret 1998 holdt Arbejdsskadestyrelsen en  

 international konference, der skulle belyse, hvilke arbejdsskader  

 skærmarbejde kan medføre.
 Der var deltagere fra flere europæiske lande, og  

 hensigten med konferencen var at indsamle viden og udveksle erfaringer  

 på området.
 Der kom bl.a. oplæg om edb-tastaturets og musens  

 betydning for sygdomme i arme, skuldre og nakke.
 Konferencen viste, at der ikke er undersøgelser,  

 som både opfylder krav til diagnostik og metode mv., og som samtidig  

 viser sammenhæng mellem skærmarbejde og bestemte lidelser.
Forelæggelse af 7 sager for Erhvervssygdomsudvalget På et møde i december 1998 blev 7 sager om  

 "museskader" forelagt Erhvervssygdomsudvalget.
Det fremgik af sagerne, at der var tale om meget  

 uensartede og diffuse sygdomsbilleder.
Der var også stor variation i  

 antal arbejdstimer om dagen og antal år, der var arbejdet med  

 computermus.
 Drøftelserne i Erhvervssygdomsudvalget førte  

 til, at Arbejdsskadestyrelsen fandt det nødvendigt at få en  

 vurdering fra Retslægerådet, der afgiver lægevidenskabelige  

 og farmaceutiske skøn til offentlige myndigheder i sager om  

 enkeltpersoners retsforhold.
 Retslægerådet har imidlertid meddelt, at  

 spørgsmålene falder uden for rådets opgaver.
 Arbejdsskadestyrelsen overvejer derfor nu, hvordan en  

 fornyet forelæggelse for udvalget kan forberedes bedst muligt.
2. Mangan i arbejdsmiljøet Erhvervssygdomsudvalget behandlede den 3. november 1998 7  

 sager om manganforgiftning hos ansatte på et  

 stålvalseværk.
Som led i forberedelsen af sagerne var der indhentet  

 journalnotater fra arbejdsmedicinsk klinik, neuropsykologisk  

 speciallægeerklæring og genvurdering og neuromedicinsk  

 speciallægeerklæring.
Endvidere indhentede Arbejdsskadestyrelsen  

 en udtalelse fra professor i miljømedicin Philippe Grandjean for at  

 få belyst mangans betydning for udvikling af en erhvervsbetinget  

 lidelse.
Det fremgik bla. af udtalelsen, at der var tale om en  

 miljøbetinget påvirkning af nervesystemet, og at symptombilledet  

 i sagerne var i overensstemmelse med, hvad der kan forventes ved  

 manganforgiftning.
 De skadelidte havde været ansat i 10 - 20 år  

 som reparatør, mekaniker, transportarbejder, tekniker og  

 arbejdsmand.
Erhvervssygdomsudvalget indstillede i 5 af sagerne til  

 Arbejdsskadestyrelsen, at der var tale om en erhvervsbetinget lidelse i form  

 af manganforgiftning.
I 3 af de 5 sager indstillede et mindretal afvisning.
I  

 2 af sagerne blev der taget forbehold for forudbestående lidelser.  

 Udvalget lagde ved anerkendelsen vægt på, at der havde  

 været tale om mange års udsættelse for mangan, der er kendt  

 for at kunne medføre hjerneskade.
Udvalget lagde endvidere vægt  

 på, at der var sammenhæng mellem udviklingen af symptomerne og  

 den arbejdsmæssige udsættelse for mangan. 2 sager blev udsat med  

 henblik på henholdsvis at undersøge omfanget af en konkurrerende  

 lidelse og udsættelsen for opløsningsmidler.
3. Vigtig højesteretsdom På Erhvervssygdomsudvalgets møde den 6.  

 oktober 1998 blev 3 sager udsat med henblik på principiel  

 drøftelse af sammenhængen mellem arbejdsmæssige  

 belastninger og udviklingen af muskelinfiltrationer i  

 nakke/skulderbæltets muskulatur og rotator cuff syndrom set i forhold  

 til en dom, som Højesteret afsagde den 24. september 1998.
3.1. Højesteretsdommen Dommen drejer sig om en kvinde, som i perioden 1970 - 76  

 slidsede 120 kg fisk i timen.
Fra 1976 til 1984 var hun beskæftiget med  

 at pakke filetblokke, hvilket indebar at hun omhældte 450 kg fisk i  

 timen, især med belastning af højre arm, fordi baljen stod til  

 højre for hende.
 Højesteret fandt det ubetænkeligt at  

 lægge til grund, at de i speciallægeerklæringen  

 påviste muskellidelser var forårsaget af arbejdets særlige  

 art.
 Højesteretsdommen må forstås  

 således, at både muskelinfiltrationerne i  

 nakke/skulderbæltets muskulatur og rotator cuff syndromet var omfattet  

 af anerkendelsen.
 Højesteret lagde vægt på en udtalelse  

 fra Retslægerådet, som fandt, at der var tidsmæssig  

 sammenhæng mellem muskelsymptomerne og de belastninger i arbejdet, de  

 pågældende muskler havde været udsat for, og at kvinden  

 ikke uden for sit erhvervsarbejde havde været udsat for belastninger af  

 de pågældende muskler.
 Højesteretsdommen kan tages som udtryk for, at der  

 ikke længere skal stilles så strenge krav til dokumentation  

 på dette område for årsagssammenhæng mellem  

 arbejdsforhold og lidelse, som Arbejdsskadestyrelsen har gjort efter hidtidig  

 praksis.
 På den baggrund overvejer Arbejdsskadestyrelsen,  

 hvilke justeringer af praksis, dommen bør give anledning til.
Som led i disse justeringer vil Arbejdsskadestyrelsen  

 indtil videre forelægge sager for Erhvervssygdomsudvalget, hvor  

 sygdomsbilledet omfatter myoser i nakke/skulder og rotator cuff syndrom eller  

 en af lidelserne, og hvor belastningen kan sammenlignes med nogle års  

 slidsearbejde og nogle års pakkearbejde.
Der skal naturligvis  

 også være tidsmæssig sammenhæng mellem belastning og  

 symptomdebut.
3.2. Konkrete sager De 3 sager, som Erhvervssygdomsudvalget udsatte i oktober  

 1998, blev behandlet på udvalgets møde den 12. januar 1999.  

 Udvalget indstillede, at der i 2 sager var tale om en arbejdsskade, mens  

 indstillingen i den tredje sag gik ud på, at der ikke var tale om en  

 arbejdsskade.
 1. sag:
Mandlig elektriker havde fra 1982 til 1992 arbejdet  

 på skibsværft, boreplatform og olieraffinaderier i sammenlagt 4-5  

 år og havde i den periode i en væsentlig del af arbejdstiden  

 været beskæftiget med kabeltræk.
Kablerne vejede 16-20 kg  

 pr. meter.
I 1992 var han arbejdsledig, og i 1993 kom han i jobtilbud, der  

 indebar opsætning af trådhegn og maling af skabe.
I denne periode  

 fik han markante skulderproblemer og måtte sygemeldes.
 Symptomerne i højre skulder opstod i 1989/90 men  

 gav ikke anledning til sygemelding.
 Diagnosen var en degenerativ lidelse i højre  

 skulder og en slimhindeirritation.
Erhvervssygdomsudvalget indstillede, at skaden burde  

 anerkendes som en arbejdsskade.
Udvalget lagde til grund, at han havde  

 arbejdet som elektriker på skibsværft, boreplatform og  

 olieraffinaderi i perioden 1985-1992, hvor han en væsentlig del af  

 arbejdstiden var beskæftiget med træk af tunge kabler.
Udvalget  

 lagde vægt på, at der var tale om flere års kraftbetonet og  

 skulderbelastende arbejde i den nævnte periode.
 2. sag:
Mandlig slagteriarbejder havde fra 1988 til 1996 arbejdet  

 med at presse bacon.
Den daglige vægtmængde var 35-3700 kg, der  

 blev håndteret 2 gange.
I november 1996 blev han flyttet til en anden proces, hvor  

 han skulle fjerne tarme fra fileter.
Symptomerne opstod 1-2 uger efter, at  

 han begyndte arbejdet med afrivning af tarme.
Diagnosen var rotator cuff-  

 lidelse (supraspinatus tendinit).
Erhvervssygdomsudvalget indstillede, at skaden burde  

 anerkendes som en arbejdsskade.
Udvalget lagde vægt på, at  

 skadelidte fra 1988 til 1996 havde arbejdet på slagteri, hvor han var  

 udsat for skulderbelastende arbejde i form af håndtering af presset  

 bacon og afrykning af tarme fra fileter.
 3. sag:
 Kvindelig bryggeriarbejder havde været ansat  

 på bryggeri siden 1971. Fra 1971 til 1982 var hun ansat i en afdeling,  

 hvor hun håndterede 2200 flasker i timen og løftede 10 tons  

 dagligt.
 Fra 1982 til 1988 var hun ansat som  

 rengøringsassistent og maskinoperatør uden særlige  

 belastninger.
 Fra 1988 havde hun halvdelen af dagen stillesiddende  

 arbejde med at kontrollere flasker, og den anden halvdel af dagen betjente  

 hun en etikettemaskine.
Diagnosen var slidgigt i begge skulderhøjdeled og  

 forandringer i begge skuldres rotatorsener.
Symptomerne viste sig i 1986.
 Erhvervssygdomsudvalget indstillede, at skaden ikke kunne  

 betragtes som en arbejdsskade.
 For så vidt angår forandringen i begge  

 skuldres rotatorsener fandt udvalget, at arbejdet i perioden 1971-82 havde  

 været skulderbelastende, men at hun siden 1982 ikke havde haft  

 skulderbelastende arbejde i et omfang, der kan medføre skulderlidelse.  

 Udvalget lagde vægt på, at der ikke var dokumentation for  

 skuldersymptomer før 1986. Symptomerne var således ikke  

 opstået i forbindelse med det skulderbelastende arbejde.
 For så vidt angår slidgigt i begge  

 skulderhøjdeled lagde udvalget vægt på, at der ikke er  

 medicinsk erfaring for, at denne lidelse kan skyldes arbejde.
 I de 3 sager er der tale om arbejde, der er anderledes end  

 det beskrevne i højesteretsdommen, men som på baggrund af dommen  

 er fundet tilstrækkeligt belastende til anerkendelse i 2 af  

 sagerne.
