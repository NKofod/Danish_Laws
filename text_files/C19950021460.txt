1. Indledning Med virkning fra den 1. januar 1996 træder lov nr. 387 af 14. juni 1995 om  

 forældremyndighed og samvær i kraft.
Loven ophæver kapitel 2 og §§ 35, 36 og  

 37 i myndighedsloven, jf. lovbekendtgørelse nr. 443 af 3. oktober 1985, idet  

 myndighedslovens regler om forældremyndighed og samvær nu indeholdes i denne  

 nye lov.
 I medfør af lovens § 17, stk. 4 og § 31 er der ved bekendtgørelse nr. 994  

 af 14. december 1995 om forældremyndighed og samvær fastsat nærmere  

 administrative regler.
 I det følgende redegøres - især på baggrund af forarbejderne til loven om  

 forældremyndighed og samvær - for en række af de ændringer, som navnlig vil  

 have betydning for statsamterne.
2. Fælles forældremyndighed Efter lovens §§ 6 og 7, stk. 2, skal aftaler om fælles forældremyndighed  

 for fremtiden alene anmeldes til statsamtet . Hensigten hermed er at  

 gøre det lettere for de mange forældre, som ønsker fælles forældremyndighed.  

 Statsamtet skal således alene modtage og kvittere for anmeldelsen.
Anmeldelse  

 kan dog ikke finde sted, hvis aftalen om fælles forældremyndighed er  

 tidsbegrænset eller i øvrigt betinget.
Anmeldelsen af aftalen er en gyldighedsbetingelse og skal ske  

senest 14 dage efter, at den første af forældrene har underskrevet  

 blanketten.
Modtager statsamtet anmeldelsen efter fristens udløb, afvises  

 anmeldelsen og forældrene orienteres om, at de i givet fald må indgive en ny  

 anmeldelse.
 En anmeldelse anses for rettidig, selv om den måtte være indgivet til et  

 andet statsamt end det, hvortil anmeldelsen skal ske efter reglerne om  

 stedlig kompetence i bekendtgørelsens § 20.
 Aftale om fælles forældremyndighed kan indgås inden barnets fødsel  

 , hvis faderskabet er anerkendt eller anerkendes på dette tidlige tidspunkt.
Det forudsættes som hidtil, at forældre, der aftaler fælles  

 forældremyndighed, er og fortsat kan blive enige om de væsentlige spørgsmål  

 om barnet.
Fælles forældremyndighed er således et frivilligt alternativ for  

 ugifte, herunder fraskilte, og separerede forældre, der kan samarbejde om  

 barnet.
Der er ikke adgang for myndighederne til at træffe afgørelse i  

 tvister mellem forældrene - bortset fra afgørelser om samvær.
En tvist mellem  

 forældrene om f.eks. barnets bopæl vil således ikke kunne indbringes for  

 statsamtet til afgørelse.
Det følger af lovens § 16, at en tvist om samvær kan løses under fælles  

 forældremyndighed, idet der kan udfærdiges resolution om samvær, uanset at  

 forældrene har fælles forældremyndighed.
Denne ændring forventes at komme til  

 at betyde, at færre forældre ønsker ophævelse af fælles forældremyndighed,  

 idet fastsættelse af samvær således ikke er betinget af, at man frasiger sig  

 forældremyndigheden. (Se om samvær under fælles forældremyndighed nedenfor  

 under 3.) 3. Samvær Samvær ved fælles forældremyndighed Efter lovens § 16 har alle forældre, der ikke har barnet boende ,  

 som udgangspunkt ret til samvær.
Det er ikke længere afgørende, hvorledes  

 forældremyndigheden er fastlagt.
Denne adgang indebærer bl.a., at det vil være muligt at behandle tvister  

 om samvær forud for og uafhængigt af en afgørelse eller aftale om fordeling  

 af forældremyndigheden.
En anmodning om en samværsresolution kan således  

 indgives til statsamtet, når blot det ligger fast, hvem barnet skal bo hos i  

 en kortere eller længere tid.
Spørgsmålet om barnets bopæl kan bero på en  

 aftale eller de faktiske forhold.
 Hvis barnet bor lige meget hos hver af forældrene, antages begge at  

 have barnet boende, og der kan ikke udfærdiges samværsresolution.
Samvær ved eneforældremyndighed Selv om ordvalget i § 16 kunne tyde på det modsatte, kan der ikke  

 udfærdiges samværsresolution for den af forældrene, der har  

 forældremyndigheden alene.
Det følger af forarbejderne, at hensigten med det  

 ændrede kriterium for fastsættelse af samvær alene er at sikre forældre med  

 fælles forældremyndighed adgang til at få samvær fastsat.
Den hidtidige forbindelse Efter de hidtidige regler kunne statsamtet afslå at fastsætte samvær samt  

 ophæve eller ændre et samvær, hvis hensynet til, hvad der var bedst for  

 barnet, talte derfor.
Ved afgørelsen skulle der navnlig tages hensyn til den  

 pågældendes hidtidige forbindelse med barnet.
 Efter den nye lovs § 17, stk. 3, kan statsamtet afslå at fastsætte samvær  

 eller ophæve et fastsat samvær, hvis det er påkrævet af hensyn til  

 barnet . Bestemmelsen om, at der ved afgørelsen navnlig skal tages hensyn  

 til den pågældendes hidtidige forbindelse med barnet, er ikke medtaget i den  

 nye lov.
Dette indebærer ifølge forarbejderne til lovændringen bl.a., at der - også  

 selv om forældrene ikke tidligere har boet sammen eller kun har boet  

 sammen i kort tid - i videre omfang end hidtil skal lægges vægt på, at  

 der i takt med barnets alder og udvikling skal etableres en kontakt til den  

 af forældrene, som det ikke bor hos.
Et kortvarigt eller manglende samliv vil  

 således ikke længere tale afgørende mod fastsættelse af samvær.
Afgørelse om  

 samvær skal dog træffes efter en konkret vurdering af, hvad der er bedst for  

 barnet.
Det fremgår således af forarbejderne, at samværet med et lille barn, vil  

 kunne begrænses til få timer ad gangen og derefter forøges i takt med barnets  

 alder.
Et eventuelt samvær skal være regelmæssigt og uden for lange  

 mellemrum.
Der bør herved tages særligt hensyn til, om samværet kan udøves i  

 trygge omgivelser, og det bør overvejes, om støtte og overvågning er  

 hensigtsmæssig.
 Spørgsmålet om, fra hvilket tidspunkt samvær med små børn kan fastsættes,  

 har været drøftet med børnesagkyndige og været forelagt Retslægerådet.
Har den, der anmoder om fastsættelse af samvær, boet sammen med  

 barnet i nogle måneder og deltaget i den daglige omsorg for barnet og  

 søges samvær i umiddelbar forbindelse med samlivsophævelsen, må det i  

 almindelighed antages at være bedst for barnet, at forbindelsen bevares  

 kontinuerligt og uden afbrydelse.
Også et sådant samvær bør under hensyn  

 til barnets alder begrænses til nogle få timer ad gangen.
Da den pågældende  

 har deltaget i den daglige omsorg for barnet, vil der sjældent være behov for  

 at fastsætte overvåget samvær.
Ønsket om kontinuitet kan, afhængig af sagsbehandlingstiden og forholdene  

 i øvrigt, tale for at fastsætte midlertidigt samvær efter lovens § 26. (Se  

 yderligere nedenfor om midlertidigt samvær.) Har den af forældrene, der søger samvær, ikke boet sammen med  

 barnet , vil det i almindelighed være bedst for barnet, at der ikke  

 fastsættes samvær i de første 4 måneder af barnets liv . Baggrunden  

 herfor er, at moderen og barnet skal have ro til at opbygge deres forhold, og  

 at barnet i den spæde alder normalt vil have bedst af ikke at blive overladt  

 til en person, som moderen ikke ønsker at betro det til.
 Det er således normalt yderst uhensigtsmæssigt og utilrådeligt at  

 fastsætte samvær, før barnet er 4 måneder gammelt.
Særlige omstændigheder kan imidlertid efter en konkret vurdering  

 føre til, at der først fastsættes samvær på et endnu senere tidspunkt.
Som  

 eksempler kan nævnes forhold omkring graviditeten eller fødslen, en for  

 tidlig fødsel af barnet, eller en særlig sarthed hos barnet eller hos  

 moderen.
Man bør endvidere tage i betragtning, at barnet i almindelighed i  

 den sidste trediedel af det første leveår ofte har angst for fremmede,  

 således at det ikke vil være hensigtsmæssigt, at barnet i denne periode skal  

 stifte bekendtskab med en ukendt fader.
Det bør desuden tages i betragtning,  

 at det kan være en stor belastning for barnet at lade samværet begynde i nær  

 tidsmæssig sammenhæng med, at barnet begynder i en pasningsordning uden for  

 hjemmet.
Også faderens forhold kan føre til tilbageholdenhed med at fastsætte  

 samvær.
Er spørgsmålet om udlevering af barnet til faderen konfliktfyldt,  

 eller er moderen særligt sårbar, således at samværet vil påføre moderen en  

 sådan belastning, at det forstyrrer hendes forhold til barnet, vil der  

 normalt ikke blive fastsat samvær før barnet er 1 år gammelt,  

 medmindre en konkret, børnesagkyndig vurdering taler for, at der fastsættes  

 samvær.
I ganske særlige tilfælde kan det være påkrævet, at kontakten først  

 etableres, når barnet har den nødvendige forståelse for, hvad der skal  

 foregå, hvilket ifølge de børnesagkyndige først er tilfældet, når barnet  

 er godt 3 år gammelt .
Civilretsdirektoratet skal i særlig grad vedrørende små børn pege på  

 muligheden for børnesagkyndig rådgivning af forældrene, med henblik på at  

 forældrene kan løse deres konflikter.
Der vil også kunne tilbydes  

 børnesagkyndig rådgivning med henblik på at følge barnets reaktioner og  

 udvikling under udøvelsen af et fastsat samvær, jf. lovens § 28, stk. 2.
Det kan være hensigtsmæssigt at holde møde med forældrene og vejlede dem  

 om deres retsstilling, herunder at lovens udgangspunkt er, at barnets kontakt  

 med begge forældre skal søges bevaret.
Forældrene bør således på behørig vis  

 vejledes om, at en protest mod fastsættelse af samvær i givet fald alene kan  

 føre til, at der ikke på nuværende tidspunkt fastsættes samvær, og at det  

 normalt anses for bedst for barnet, at der så tidligt som muligt etableres  

 kontakt med den anden af forældrene.
Et afslag på samvær med et lille barn  

 vil i almindelighed ikke betyde, at der ikke på et senere tidspunkt  

 fastsættes samvær med barnet.
Langvarig manglende kontakt Med hensyn til større børn, der i en årrække ikke har haft kontakt  

 med den, der ønsker samvær, opretholdes den gældende praksis.
Der skal  

 således fortsat ikke alene lægges vægt på varigheden af adskillelsen -  

omkring 5 år i de normale tilfælde - men også på årsagen hertil,  

 f.eks. om det skyldes passivitet fra den samværsberettigedes side.
Man bør  

 være opmærksom på, at barnet i sådanne tilfælde kan have etableret en social  

 kontakt til en anden voksen i den samværsberettigedes sted, ligesom  

 fastsættelse af et samvær i øvrigt kan gribe forstyrrende ind i barnets  

 forhold.
Ændring af samvær ved forandrede forhold I lovens § 17, stk. 2, er der opstillet et særligt kriterium for  

ændring af samvær . Den af forældrene, der anmoder om ændring af  

 samværet, skal normalt kunne påvise, at der foreligger nye forhold, før der  

 kan blive tale om en ændring af den tidligere aftale eller afgørelse.
Dette  

 gælder dog ikke, hvis det fremgår, at der tidligere er sket en fejlbedømmelse  

 af forældrenes og barnets livssituation.
 Baggrunden for, at kriteriet for ændring af samværet er strammet, er i  

 følge forarbejderne til loven, at det i nogle tilfælde har skabt lange  

 perioder med uro, at statsamtet i princippet skulle gennemføre en fuldstændig  

 sagsbehandling ved hver ny henvendelse - også selv om der alene var tale om  

 forandringer af detaljer vedrørende samværet eller om indskrænkning og  

 udvidelse af samvær, som kort tid forinden havde været genstand for grundig  

 sagsbehandling.
Afslag på og ophævelse af samvær Efter lovens § 17, stk. 3, kan statsamtet afslå at fastsætte samvær eller  

 ophæve en aftale eller afgørelse herom, hvis det er påkrævet af hensyn til  

 barnet.
Efter bestemmelsens ordlyd skal afslaget eller ophævelsen således  

 være påkrævet af hensyn til barnet . Selvom ordvalget i forhold til  

 tidligere ordvalg kunne tyde på det modsatte, er det ifølge forarbejderne  

 meningen, at praksis skal lempes.
Man har fundet, at kriteriet »er  

 påkrævet« er bedst stemmende med intentionerne, idet der også i  

 fremtiden skal meget til - dog ikke helt så meget som tidligere - for at der  

 kan træffes afgørelse om ophævelse af samværet eller gives afslag på at  

 fastsætte samvær.
Det må bero på en konkret vurdering af samtlige momenter i sagen om afslag  

 på og ophævelse af samvær i det enkelte tilfælde er påkrævet af hensyn til  

 barnet.
Det kan f.eks. være tilfældet, hvis samværet p.g.a. forældrenes  

 indbyrdes forhold vil blive meget konfliktfyldt.
Der bør således ske en  

 lempelse i forhold til gældende praksis, hvor kravet er, at der skal være  

 tale om alvorlige forstyrrelser og skade i familiesituationen, om negative  

 egenskaber hos samværsberettigede udover den normale variationsbredde eller  

 bestemt tilkendegivne ønsker fra barnet.
Der må som tidligere nævnt også  

 lægges vægt på, om den af forældrene, der ønsker samvær hidtil har været  

 passiv i forhold til barnet og f.eks. gennem en årrække ikke har haft kontakt  

 til barnet.
I sager om afslag på og ophævelse af samvær skal der normalt udarbejdes  

børnesagkyndige erklæringer til brug for vurderingen.
Det kan  

 undertiden være hensigtsmæssigt at nøjes med - som led i sagsbehandlingen -  

 at fastsætte samvær med overvågning , hvor en børnesagkyndig kan se  

 den samværsberettigede og barnet sammen.
Herved kan samspillet og barnets  

 reaktioner vurderes, og den børnesagkyndige kan få et indtryk af, om de  

 grunde, der fremføres for, at yderligere kontakt skal undgås eller afbrydes,  

 er berettigede.
Oplysninger om forløbet af et overvåget samvær kan således  

 indgå selvstændigt ved statsamtets afgørelse eller føre til, at der foretages  

 en egentlig børnesagkyndig undersøgelse.
Midlertidigt samvær Efter lovens § 26 kan der som en nydannelse fastsættes midlertidigt samvær  

 under behandlingen af en sag om samvær . Reglen giver mulighed for at  

 imødegå de problemer, som opstår, når en sagsbehandling er langvarig.
En sag  

 kan trække længe ud, f.eks. på grund af forvaltningslovens regler om  

 partshøring, lovens krav om rådgivning eller på grund af gennemførelse af en  

 børnesagkyndig undersøgelse.
Reglen gør det muligt at etablere eller  

 fastholde en forbindelse på et acceptabelt niveau under en sådan  

 sagsbehandling.
Et midlertidigt samvær - f.eks. med overvågning - kan også  

 være en løsning i tilfælde, hvor der fremkommer anmodning om ophævelse  

 af et eksisterende samvær.
Midlertidigt samvær kan fastsættes, uden at alle de processuelle regler er  

 fulgt fuldt ud.
Efter forvaltningslovens § 19, stk. 2, nr. 3, gælder  

 forpligtelsen til at foranstalte partshøring efter § 19, stk. 1, således  

 ikke, hvis partens interesse i, at sagens afgørelse udsættes, findes at burde  

 vige for væsentlige hensyn til offentlige eller private interesser, der taler  

 imod en sådan udsættelse.
Bestemmelsen tilsiger netop at give den fornødne  

 hjemmel til, at myndigheden kan træffe afgørelse uden forinden at iværksætte  

 partshøring i tilfælde, hvor det er af væsentlig betydning at træffe en  

 foreløbig afgørelse.
Et midlertidigt samvær ophører , når der foreligger en endelig  

 samværsafgørelse.
Kriteriet for afgørelse efter § 26 vil i alle tilfælde  

 være, hvad der er bedst for barnet.
Omfanget af et midlertidigt samvær under en verserende  

 forældremyndighedssag må fastlægges i lyset af, at det er meningen, at  

 barnet skal bevare kontakten med begge forældre under  

 forældremyndighedstvisten.
Der vil således kunne fastsættes samvær ud over  

 det, der i øvrigt ville være muligt inden for rammerne af sædvanlig praksis  

 for fastsættelse af samvær.
Tidligere aftaler eller tilkendegivelser i retten Såfremt forældrene under en sag om forældremyndighed har fremsat  

 tilkendegivelser om det fremtidige samvær, vil disse tilkendegivelser fremgå  

 af retsbogen eller dommen i sagen.
Statsamtet bør i givet fald være en part i  

 en samværssag behjælpelig med at anmode retten om en udskrift af eventuelle  

 aftaler eller tilkendegivelser om samværet, som er nedskrevet af retten under  

 en retssag om forældremyndighed.
4. Etablering af overvåget samvær Det følger af lovens § 17, stk. 1, at statsamtet kan etablere samvær  

 med overvågning , hvis dette er bedst for barnet.
Hensynet til barnet tilsiger, at overvågning varetages af en person, som  

 barnet kender og er tryg ved.
Statsamtet bør således sikre, at overvågning i  

 videst muligt omfang varetages af familiemedlemmer eller personer fra  

 forældrenes bekendtskabskreds .
 Det er statsamtets opgave at tilrettelægge overvåget samvær efter en  

 individuel bedømmelse af behovet.
Det fremgår af lovens § 17, stk. 4, at justitsministeren kan fastsætte  

 regler om overvåget samvær.
Bemyndigelsen er på nuværende tidspunkt endnu  

 ikke udnyttet til en udbygning i forhold til de tidligere gældende regler,  

 men overvågning som et offentligt tilbud er for tiden under overvejelse.
Hvis overvåget samvær skal finde sted i neutrale lokaler, bør forældrene  

 og barnet have mulighed for at se lokalerne, inden samværet iværksættes.
For  

 så vidt angår små børn, kan der i øvrigt peges på, at vuggestuen vil være en  

 god ramme for et overvåget samvær, hvis det er muligt at samarbejde herom.
Overvåget samvær kan have forskellige formål og former.
Der vil være en  

 del tilfælde, hvor man - for at få et samvær i gang - har behov for i en  

kort overgangsperiode at fastsætte, at en person, som barnet kender og  

 er tryg ved, skal overvære samværet.
Dette gælder situationer, hvor der er  

 gået lang tid, siden barnet har set den af forældrene, der ønsker samvær, og  

 hvor der er ængstelse hos barnet eller hos den, der skal udlevere barnet til  

 samvær.
 I andre tilfælde kan der være behov for i en periode at lade samværet  

 foregå på et sted, hvor en erfaren person kan tilkaldes og eventuelt yde  

støtte under samværet.
 Undertiden kan der være behov for en udenforståendes hjælp til at  

 afdramatisere afhentning og aflevering af barnet.
 Det vil formentlig fortsat være i et meget begrænset antal samværssager,  

 at der vil være behov for at etablere en fuld overvågning af samværet.  

 Det kan navnlig tænkes i situationer med mistanke om overgreb eller med  

 risiko for bortførelse.
 Overvågning bør normalt tidsbegrænses , således at det fremgår af  

 resolutionen, hvad der skal være gældende efter tidsbegrænsningen, herunder  

 om samværet da skal tages op til ny vurdering.
5. Anden kontakt Ved lovens § 18 er der åbnet mulighed for, at statsamtet efter anmodning  

 træffer bestemmelse om anden kontakt med barnet i form af telefonsamtaler,  

 brevveksling og lignende.
Af lovens forarbejder fremgår det, at udveksling af  

 indspillede bånd og videoer, telefaxer, elektronisk post samt anden form for  

 skriftlig meddelelse også er omfattet heraf.
Bestemmelsen kan anvendes, uanset at der er fælles forældremyndighed, men  

 kan alene anvendes i særlige tilfælde . Herved er det tilkendegivet,  

 at der skal foreligge en speciel situation, før statsamtet kan træffe  

 beslutning om denne form for kontakt mod den ene af forældrenes ønske.
Det er  

 således ikke hensigten, at det skal blive almindeligt, at der fastsættes  

 bestemmelse om anden kontakt med barnet i forbindelse med statsamtets  

 afgørelser om samvær.
Statsamtet skal endvidere ikke fungere som mellemled  

 for denne kontakt.
 Behovet for statsamtets bistand til at træffe bestemmelse efter lovens §  

 18 kan efter forarbejderne til loven navnlig tænkes at foreligge, hvis den af  

 forældrene, der har barnet boende, griber ind i barnets kontakt med  

 den anden af forældrene uden rimelig grund.
Bestemmelsen kan også anvendes som supplement til et samvær , som  

 på grund af afstanden mellem forældrenes bopæle er meget eller noget mere  

 begrænset end samvær i sædvanligt omfang.
Bor den samværsberettigede i  

 udlandet, således at der kun kan blive samvær i ferier, f.eks 2-3 uger samlet  

 en gang om året, kan telefonsamtaler eller skriftlig kontakt være et godt  

 middel til at bevare forbindelsen og dermed en kontinuitet i relationerne.  

 Det samme kan være tilfældet for børn af sømænd og langturschauffører med  

 længerevarende ophold uden for hjemmet.
Kontakten kan undertiden være et alternativ til et samvær, hvor  

 dette af praktiske grunde ikke kan gennemføres.
Hvis det findes forsvarligt,  

 vil det ikke være udelukket at anvende § 18 i tilfælde, hvor samværet er  

 nægtet eller ophævet efter § 17, stk. 3, fordi fysisk, personlig kontakt vil  

 være til skade for barnet, eller fordi der er konkret fare for bortførelse af  

 barnet.
 Bestemmelsen kan også anvendes til at afstikke grænserne for  

 kontakten , f.eks. til at fastlægge de dage og tidspunkter, hvor  

 opringninger kan finde sted, hvis hyppige opringninger i tide og utide er  

 forstyrrende for familielivet.
 Anmodes der om ændring eller ophævelse af den fastsatte kontakt ,  

 finder grundsætningerne i § 17, stk. 2 og 3, om samvær, anvendelse.
 Statsamtets afgørelser efter § 18 kan ikke gennemtvinges eller  

 sanktioneres , f.eks. gennem fogdens tvangsbøder eller umiddelbare  

 magtanvendelse.
6. Orientering om barnet Lovens § 19, stk. 1, giver den af forældrene, der ikke har  

 forældremyndigheden, adgang til at få en orientering om barnet, fra skoler,  

 institutioner, hospitaler m.v.
Bestemmelsen hjemler ikke ret til aktindsigt  

 eller ret til at repræsentere barnet.
Statsamtet skal ikke fungere som mellemled for denne orientering.
Er  

 statsamtet i besiddelse af oplysninger, som er af betydning for den  

 pågældendes mulighed for at henvende sig til de rette myndigheder og  

 institutioner, skal statsamtet dog som udgangspunkt videregive disse  

 oplysninger.
I øvrige tilfælde kan statsamtet henvise den pågældende til at  

 søge oplysningerne gennem f.eks. skoleforvaltningen i barnets bopælskommune,  

 som kan oplyses af CPR-registret.
 I særlige tilfælde kan statsamtet efter § 19, stk. 2, efter anmodning fra  

 institutionen eller indehaveren af forældremyndigheden fratage den af  

 forældrene, der ikke har del i forældremyndigheden, adgangen til at få  

 orientering om barnet fra den pågældende institution.
Anmoder institutionen om, at den pågældende fratages adgangen til at få  

 orientering om barnet, vil dette navnlig kunne ske, hvor den pågældende  

 benytter adgangen til at få orientering i et sådant omfang, at dette får  

 karakter af en urimelig belastning af institutionen.
Det kan f.eks.  

 være tilfældet, hvis den pågældende gentagne gange - måske næsten dagligt -  

 retter henvendelse til institutionen om mindre vigtige spørgsmål vedrørende  

 barnet.
Der kan ved afgørelsen om at fratage retten til orientering bl.a.  

 tages hensyn til, om der er tale om en lille skole eller børneinstitution med  

 begrænsede ressourcer til at imødekomme gentagne anmodninger om orientering  

 om barnet.
Anmoder indehaveren af forældremyndigheden om, at den pågældende fratages  

 adgangen til at få orientering om barnet, vil grundsætningerne i § 17, stk. 2  

 og 3, om samvær kunne finde anvendelse ved statsamtets afgørelse om  

ændring eller ophævelse af den fastsatte kontakt.
I tilfælde, hvor  

 statsamtet imødekommer forældremyndighedsindehaverens anmodning om at fratage  

 den anden af forældrene adgangen til at få orientering alene af hensyn til  

 indehaveren af forældremyndigheden, er det op til denne selv at orientere de  

 respektive institutioner og myndigheder om statsamtets afgørelse.
 Statsamtets afgørelse om at fratage den anden af forældrene adgangen til  

 orientering kan påklages til Civilretsdirektoratet.
 Der henvises i øvrigt til Civilretsdirektoratets skrivelse af 8. december  

 1995 til samtlige kommuner m.fl. vedrørende § 19 i lov om forældremyndighed  

 og samvær.
7. Børnesagkyndig rådgivning Lovens § 28 indeholder på flere punkter en styrkelse af den  

 børnesagkyndige rådgivning, og det er ikke hensigten med udeladelsen af ordet  

 »familiesagkyndig« at se bort fra den familiesammenhæng, hvori  

 rådgivning indgår.
Formålet med rådgivningen ved uenighed om forældremyndighed og  

 samvær er at hjælpe parterne til at løse deres konflikt under hensyn til,  

 hvad der er bedst for barnet , jf. lovens § 28, stk. 1. En rådgivning,  

 hvor det at opnå enighed mellem forældrene er helt dominerende, vil måske  

 kunne føre til uheldige resultater.
Der bør ikke fokuseres så meget på en  

 løsning af konflikten, at et forlig eller et kompromis bliver et  

 altoverskyggende mål.
Således kan en ordning med fælles forældremyndighed,  

 hvis der er konfliktfyldte relationer, i det konkrete tilfælde være mere til  

 skade end gavn for barnet.
En deleordning, som forældrene kan enes om som et  

 kompromis, vil måske heller ikke være den bedste løsning for barnet.  

 Rådgivningstilbud skal, hvis det findes hensigtsmæssigt, fremsættes over for  

både forældre og børn , idet det således bør sikres, at barnet - hvis  

 muligt - inddrages i rådgivningen.
Statsamtet kan efter en konkret vurdering  

 tillade, at barnet medbringer en bisidder til rådgivningen.
Statsamtet bør,  

 hvis det findes hensigtsmæssigt, vejlede barnet om denne mulighed.
 Statsamtet bør tillige være opmærksom på muligheden for en længerevarende  

 eller kontinuerlig rådgivning i henhold til sociallovgivningen.
Der er nu efter lovens § 28, stk. 2, mulighed for, at statsamtet efter en  

 konkret vurdering kan tilbyde børnesagkyndig rådgivning, selvom der ikke  

 er uenighed om forældremyndighed og samvær, hvis der er et særligt behov  

 herfor.
Det fremgår af forarbejderne til loven, at tilbudet bl.a. kan  

 fremsættes i situationer med fælles forældremyndighed, hvor der er behov for  

 rådgivning om vigtige enkeltspørgsmål med henblik på, at forældrene selv  

 bliver i stand til at løse deres problem.
Statsamtet kan efter lovens § 28, stk. 3, undlade at fremsætte  

 tilbud om rådgivning, hvis det i det enkelte tilfælde findes  

unødvendigt eller uhensigtsmæssigt . Efter forarbejderne til loven  

 tænkes der herved navnlig på situationer, hvor der indenfor de sidste måneder  

 forgæves er gennemført en rådgivning, eller hvor henvendelsen drejer sig om  

 rene detailspørgsmål.
Nogle forældremyndighedssager kan også være uegnede til  

 rådgivning, bl.a. hvis det er oplagt, at sagen ender med en retssag.
Som  

 yderligere eksempler på situationer, hvor rådgivningen er overflødig eller  

 måske skadelig, kan nævnes, at forældrene kan være meget umodne og som følge  

 heraf ikke modtagelige for rådgivning, at den ene eller begge er helt uden  

 ressourcer, f.eks. på grund af alkohol- eller narkotikamisbrug, eller at der  

 har været vold i familien.
Der kan også være tilfælde, hvor den ene af  

 forældrene klart nægter at medvirke til en løsning, der går vedkommende imod,  

 og hvor rådgivning derfor vil være forgæves.
Endelig kan der være sager, der  

 på forhånd må anses for særligt vanskelige, og hvor rådgivning ikke skønnes  

 at være noget middel til løsning af forældrenes konflikt, men hvor der  

 snarere kan være et behov for en hurtig afgørelse af det spørgsmål, der har  

 givet anledning til konflikten.
 Spørgsmålet om undladelse af at fremsætte tilbud om rådgivning må i hver  

 enkelt sag træffes efter en konkret vurdering af samtlige omstændigheder i  

 sagen.
Af bekendtgørelsens § 13 fremgår det, at rådgivning skal finde sted  

blot en af forældrene eller barnet har taget imod tilbudet . Af  

 forarbejderne til loven fremgår det, at begge forældre og barnet bør  

 indkaldes til rådgivning, blot en af forældrene er positiv over for et tilbud  

 herom.
Selvom kun den ene af forældrene møder til en sådan rådgivning, bør  

 rådgiveren som udgangspunkt bruge den afsatte tid til en samtale med den  

 pågældende.
 Statsamtet kan træffe midlertidig afgørelse om samvær , hvis dette  

 findes hensigtsmæssigt, uanset at rådgivning er i gang.
 Efter bekendtgørelsens § 12, stk. 4, er adgangen til åben  

 rådgivning opretholdt, og denne form for rådgivning bør styrkes gennem  

 orientering om muligheden herfor.
Rådgiverne skal bestå af særlige sagkyndige , og disse skal have en  

 indsigt i familiemæssige problemstillinger.
Det bør i den forbindelse  

 tilstræbes, at rådgiverne oplæres og efteruddannes, hvis dette er nødvendigt.
Der skal efter endt rådgivning gøres et notat om rådgivningens resultat og  

 om eventuelle aftaler mellem parterne til brug for det eventuelle videre  

 sagsforløb.
Hvis samtykke kan opnås, bør der endvidere gøres notat om  

 parternes eventuelle modsatrettede ønsker og baggrunden herfor.
Er forældrene  

 uenige om samvær med et lille barn vejledes forældrene om de særlige  

 forhold, der her gør sig gældende, jf. ovenfor under pkt. 3.
Det bør sikres, at parterne får en grundig vejledning om, hvorledes  

rådgivningen kan integreres i et eventuelt sagsforløb.
Det  

 fremgår således af bekendtgørelsens § 19, stk. 3, at sagsbehandleren - som  

 hidtil - kan vejlede parterne om muligheden for at aftale, at der på baggrund  

 af rådgivningen udarbejdes en vurdering eller erklæring til brug for det  

 videre sagsforløb.
8. Forældremyndighed i øvrigt Ved lovens § 14, stk. 1, 4. og 5. pkt., og § 14, stk. 3, er der indsat nye  

 bestemmelser, som regulerer tilfælde, hvor en af forældrene har forvoldt  

 den andens død.
Lovens § 14, stk. 1, 4. og 5. pkt, finder anvendelse, hvis forældrene  

 havde fælles forældremyndighed , og den efterlevende boede sammen med  

 barnet ved dødsfaldet.
Hvis barnet og den efterlevende ikke boede sammen  

 gælder reglerne i lovens § 14, stk. 1, 2. og 3. pkt.
 Dør den af forældrene, der har forældremyndigheden alene , gælder  

 bestemmelsen i lovens § 14, stk. 2.
Anvendelsesområdet for reglen i § 14, stk. 1, 4. og 5. pkt., er begrænset  

 til tilfælde, hvor det efter en konkret vurdering er af afgørende  

 betydning af hensyn til barnet , at forældremyndigheden tillægges en  

 anden.
Det er herved hensigten, at reglen ikke skal anvendes i alle tilfælde,  

 hvor den ene af forældrene har dræbt den anden, men kun hvor hensynet til  

 barnet, herunder hensynet til, at der skabes ro om barnet fremover, gør det  

 nødvendigt.
Hvis den efterlevende af forældrene fortsat må anses for egnet  

 til at varetage opgaven som indehaver af forældremyndigheden over barnet, vil  

 det således ikke blive aktuelt at anvende bestemmelsen.
Det forhold, at den efterlevende frihedsberøves i forbindelse med  

 drabet og i længere tid ikke vil være i stand til at varetage den daglige  

 omsorg for barnet, er derfor ikke i sig selv tilstrækkelig grund til, at  

 forældremyndigheden tillægges en anden.
Udgangspunktet er således, at den  

 efterlevende af forældrene bevarer forældremyndigheden, så barnet ikke  

 samtidig mister begge forældre.
Bestemmelsen kan anvendes i tilfælde, hvor der foreligger manddrab efter  

 straffelovens § 237. Hvis dødsfaldet er forvoldt af den anden af forældrene  

 ved vold (straffelovens § 246, jf. § 245) eller ved, at denne har hensat den  

 anden i hjælpeløs tilstand (straffelovens § 250), kan det også blive aktuelt  

 at anvende bestemmelsen.
Det er heller ikke udelukket at anvende bestemmelsen  

 ved medvirken.
Der er kun adgang til at fratage forældremyndigheden, hvis en anden  

 - eller et ægtepar i forening - ønsker at overtage ansvaret for barnet  

 og anmoder om at blive tillagt forældremyndigheden.
Formålet med fratagelse  

 af forældremyndigheden må også være, at der er udsigt til, at barnet vil få  

 bedre opvækstvilkår hos en ny eller nye indehavere af forældremyndigheden,  

 mens der ikke er mulighed for at fratage forældremyndigheden, hvis ingen  

 ønsker at overtage dette ansvar.
De sociale myndigheder vil imidlertid kunne  

 være opmærksomme på, at der efter omstændighederne kan være særlige hensyn  

 til barnet, der taler for, at en anden person er parat til at påtage sig  

 forældreansvaret.
En afgørelse efter bestemmelsen må afvente, at der foreligger en  

 endelig dom.
Omvendt må det forudsættes, at anmodning fremsættes, inden der  

 er gået længere tid efter dommen.
En anmodning om at blive tillagt forældremyndigheden kan indgives  

 til statsamtet, inden der foreligger endelig dom, hvis den efterlevende af  

 forældrene er sigtet for forholdet . Den pågældende vil i  

 almindelighed blive varetægtsfængslet i forbindelse med sigtelsen.
Der vil i  

 så fald eventuelt være mulighed for at benytte bestemmelsen i § 24, hvorefter  

 der kan træffes en midlertidig afgørelse om
forældremyndigheden .
 For så vidt angår samvær mellem barnet og den efterlevende af forældrene  

 gælder de almindelige regler.
 Den nye bestemmelse i § 14, stk. 3, vedrører tilfælde med  

eneforældremyndighed , hvor indehaveren af forældremyndigheden  

 forvolder den anden af forældrenes død, og en anden anmoder om at få tillagt  

 forældremyndigheden.
Det fremgår af forarbejderne, at betingelserne for at anvende bestemmelsen  

 bliver de samme, som gælder efter § 14, stk. 1. Anmodningen kan således kun  

 imødekommes, hvis det er af afgørende betydning af hensyn til barnet, at  

 forældremyndigheden ikke forbliver hos den efterlevende.
Det kan i den  

 forbindelse have betydning, i hvilket omfang barnet har haft kontakt med den  

 af forældrene, der er blevet dræbt.
Hvis der ikke har været kontakt af  

 betydning mellem den afdøde og barnet, vil det næppe være aktuelt at anvende  

 bestemmelsen.
 De nævnte bestemmelser omhandler ikke den situation, hvor den af  

 forældrene, der er eneindehaver af forældremyndigheden, dræber den anden af  

 forældrene, uanset at denne havde samvær med barnet.
