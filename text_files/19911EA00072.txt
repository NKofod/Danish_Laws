Nr BRB 72 Beretning over Forslag til folketingsbeslutning om beregning af  

 lovforslags miljømæssige konsekvenser   

 Nr 72 1991-92, 1. samling Afgivet af Miljø- og Planlægningsudvalget Afgivet: 19920513 Udvalget har behandlet beslutningsforslaget i nogle møder og har herunder stillet spørgsmål til miljøministeren, som denne har besvaret skriftligt.
 Et flertal (Socialdemokratiets, Socialistisk Folkepartis, Det  

 Radikale Venstres og Kristeligt Folkepartis medlemmer af udvalget) kan  

 tilslutte sig beslutningsforslagets sigte om, at lovforslag ledsages af  

 bemærkninger om de miljømæssige konsekvenser.
 Flertallet har bemærket, at miljøministeren har nedsat en arbejdsgruppe,  

 der inden den 1. oktober 1992 vil fremkomme med:
1) En redegørelse om internationale erfaringer på området, herunder  

 EF-Kommissionens overvejelser om miljøvurderinger, 2) forslag til, hvordan vurderinger af miljøkonsekvenser kan udarbejdes, 3) en analyse af, hvor stort det administrative ressourceforbrug i  

 forbindelse med sådanne miljøkonsekvensvurderinger bliver, og 4) områder, hvor der er behov for miljøkonsekvensvurderinger, og hvor det  

 er muligt at foretage sådanne med den viden, vi har i dag.
 Flertallet lægger vægt på, at beslutningsforslagets intentioner  

 gennemføres med virkning fra begyndelsen af næste folketingsår for alle  

 lovforslag med væsentlige miljømæssige virkninger.
 Flertallet går ud fra, at punkt 4 i redegørelsen vil udmunde i opstilling  

 af kriterier for de lovforslag, der skal være ledsaget af miljøbemærkninger.
 Flertallet opfordrer miljøministeren til samtidig med redegørelsen at  

 fremlægge en plan for en løsning af de mangler i statistik og administrativ  

 kapacitet, der måtte lægge begrænsninger på regeringens muligheder for at  

 give fyldestgørende bemærkninger om lovforslags miljømæssige konsekvenser.
 Et mindretal (Venstres, Det Konservative Folkepartis og  

 Centrum-Demokraternes medlemmer af udvalget) har noteret sig, at  

 miljøministeren i forbindelse med 1. behandling af beslutningsforslaget  

 oplyste, at regeringen ville nedsætte en arbejdsgruppe, som frem til  

 efteråret 1992 skal se på mulighederne for at fremme den proces, som  

 beslutningsforslaget beskriver.
 Mindretallet finder det derfor rigtigst, at kriterierne er afklaret, inden  

 man implementerer dem.
 Et andet mindretal (Fremskridtspartiets medlem af udvalget) kan  

 ikke tilslutte sig flertallets indstilling og skal henvise til, at  

 mindretallet allerede under 1. behandling afviste beslutningsforslaget.  

 Mindretallet finder, at forslaget kun vil føre til yderligere offentlige  

 ansættelser, idet der allerede i dag foretages en miljømæssig vurdering på de  

 områder, hvor det vil være naturligt at gøre det.
