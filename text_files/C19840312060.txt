Forord Skorstensfejerarbejde er omfattet af §§ 17, 38 og 42, i lov nr. 681 af 23.  

 december 1975 om arbejdsmiljø. Desuden er arbejdet omfattet af bestemmelser i  

 arbejdsministeriets bekendtgørelse nr. 32 af 29. januar 1979 om arbejdstøj og  

 personlige værnemidler efter lov om arbejdsmiljø, arbejdsministeriets  

 bekendtgørelse nr. 43 af 22. januar 1981 om tekniske hjælpemidlers indretning  

 og anvendelse, arbejdsministeriets bekendtgørelse nr. 323 af 7. juli 1983 om  

 arbejdets udførelse samt af arbejdstilsynets meddelelse nr. 11/1975 om  

 sundheds- og velfærdsforanstaltninger for arbejdere uden fast arbejdssted.
Anvisningen indeholder nærmere retningslinier for, hvorledes de nævnte  

 retsregler kan opfyldes.
Skorstensfejerarbejde skal udføres i  

 overensstemmelse med disse retningslinier eller på anden måde, som er lige så  

 forsvarlig i sikkerheds- og sundhedsmæssig henseende.
 Anvisningen er udarbejdet af direktoratet for arbejdstilsynet og har været  

 forelagt arbejdsmiljørådet.
 Direktoratet for arbejdstilsynet, den 1.  

 marts 1984.
Erik Andersen Indhold:
1. Indledning 2. Almene bestemmelser 2.1. Foranstaltninger mod faldulykker 3. Særligt arbejdstøj og personlige værnemidler 3.1.  

 Særligt arbejdstøj 3.2. Personlige værnemidler 3.2.1. Åndedrætsværn 3.2.2.  

 Sikkerhedsbælte med line 4. Velfærdsforanstaltninger 4.1. Spiserum 4.2.  

 Garderobe- og omklædningsrum 4.3. Baderum og håndvaske 4.4. Toiletter 4.5.  

 Inventar 4.6. Rengøring m.v.
1. Indledning 1.1. Anvisningen omfatter skorstensfejerarbejde samt arbejde af lignende  

 art, som udføres af andre end skorstensfejere.
2. Almene bestemmelser 2.1. Foranstaltninger mod faldulykker.
2.1.1. Indvendige adgangsveje til skorstenstop skal benyttes i det omfang,  

 det er muligt.
De skal være ryddet for generende genstande, og der skal være  

 en af hensyn til ulykkesfaren passende belysning.
 2.1.2. Rensning af skorstene skal så vidt muligt foretages fra renselem.
 2.1.3. I det omfang adgangen til skorstenstop kun kan foregå over tag,  

 skal der så vidt muligt anvendes en adgangsvej, som kan sikre imod  

 nedskridning eller gennemtrædning, fx en transportabel tagstige med  

 tagrygningsbøjle.
 2.2. Foranstaltninger mod indånding af forbrændingsprodukter.
 2.2.1. Fejning af skorstene, kanaler og kedler og opfejning af sod må så  

 vidt muligt kun foretages, når fyring er afbrudt så lang tid før rensningen,  

 at eventuelle gløder i anlægget er slukket, og der desuden er foretaget en  

 effektiv gennemluftning af systemet, efter at fyringen er afbrudt.
 2.2.2. Hvor det er muligt, skal støvpåvirkninger undgås eller mindskes ved  

 hjælp af tekniske hjælpemidler.
 2.2.3. Rensning fra skorstenstop skal så vidt muligt foregå fra vindsiden,  

 det vil sige således, at vinden blæser luftforureningen bort fra  

 skorstensfejerens åndingszone.
 2.3. Rensning ved indstigning.
 2.3.1. Rensning må først påbegyndes, når der er sikkerhed for, at  

 brænderen ikke utilsigtet kan tændes, medens indstigningen foregår.
2.3.2. Indstigningsarbejde ved høje temperaturer under samtidig høj  

 arbejdsbelastning skal afbrydes af passende pauser.
Arbejdet må ikke udføres  

 af personer, der lider af alvorlige, akutte eller kroniske sygdomme, især  

 hvis de medfører feber.
Arbejdet skal straks afbrydes i tilfælde af  

 ildebefindende eller utilpashed.
 2.3.3. Ved indstigningsarbejde skal een eller flere personer uden for  

 anlægget holde sig i stadig kontakt med fejeren og være klar til at gribe  

 ind, hvis fejeren skulle få et ildebefindende.
 2.3.3.1. Den eller de, som holder vagt, skal til stadighed holde sig i  

 kontakt med fejeren inde i anlægget ved at holde fast i den frie ende af  

 sikkerhedslinen eller friskluftforsyningsledningen eller ved at holde øje med  

 fejeren gennem renselugerne.
 2.4. Anvendelse af særligt arbejdstøj og personlige værmemidler.
 2.4.1. Skorstensfejearbejde må arbejdsgiveren kun lade udføre, hvis der i  

 overensstemmelse med kapitel 2 i arbejdsministeriets bekendtgørelse om  

 arbejdstøj og personlige værnemidler anvendes det arbejdstøj og de  

 værnemidler, som er nævnt i afsnit 3.
2.4.1.1. Renholdelse af det særlige arbejdstøj og de personlige  

 værnemidler skal foretages så ofte, at de yder den tilsigtede beskyttelse.  

Anmærkning:  Den dragt, som anvendes, hvor der ikke foretages  

 indstigning, jfr. 3.1.1., bør normalt rengøres efter en uges anvendelse, og  

 heldragten, jfr. 3.1.2., efter hver arbejdsdag, den har været anvendt.
Rene  

 sokker samt rent undertøj bør tages i brug dagligt.
 2.4.1.2. Åndedrætsværn, sikkerhedsbælte med line m.v. skal forefindes i  

 tilstrækkeligt antal også til brug for de personer, som skal holde vagt i  

 henhold til pkt. 2.3.3.
 2.4.1.3. Det udleverede særlige arbejdstøj og de personlige værnemidler  

 skal bruges under hele arbejdet.
 2.4.2. De anvendte personlige værnemidler skal være afprøvet og mærket i  

 det omfang, direktoratet for arbejdstilsynet har fastsat bestemmelser herom.
 2.5. Oplæring og instruktion.
 2.5.1. Arbejdsgiveren skal gøre den ansatte bekendt med de ulykkes- og  

 sundhedsfarer, der er forbundet med skorstensarbejde.
2.5.2. Arbejdsgiveren skal sørge for, at den ansatte får nødvendig  

 oplæring og instruktion i at udføre arbejdet sikkerheds- og sundhedsmæssigt  

 fuldt forsvarligt.
Arbejdsgiveren skal herunder sørge for, at der gives de  

 ansatte instruktion i brugen af særligt arbejdstøj og personlige værnemidler.
3. Særligt arbejdstøj og personlige værnemidler 3.1. Særligt arbejdstøj.
3.1.1. Ved skorstensfejerarbejde, hvor der ikke foretages indstigning,  

 skal der anvendes dragt, handsker, sokker og fodtøj.
Dette arbejdstøj skal  

 beskytte mod hudkontakt med sod, og handskerne desuden mod varmepåvirkninger.  

 Fodtøjet skal være fastsiddende og med skridsikre såler.
3.1.2. Ved skorstensfejerarbejde, hvor indstigning er nødvendig, skal den  

 i pkt. 3.1.1. nævnte dragt erstattes af en heldragt.
Heldragten skal være  

 udformet således, at den tillader tilstrækkelig bevægelighed.
Den skal  

 desuden være tætsluttende omkring håndled, ankler og hals og være forsynet  

 med forstærkninger på knæ, albuer, underarme og ryg for at kunne modvirke  

 stød og varmepåvirkninger.
Heldragten skal suppleres med en hætte, som er  

 udformet, så den kan bruges sammen med friskluftforsynet åndedrætsværn.  

 Desuden skal hætte, fodtøj og handsker kunne kombineres med heldragten  

 således, at den samlede yderbeklædning beskytter mod hudkontakt med sod også  

 ved overgangen mellem beklædningsdelene.
3.1.2.1. Det arbejdstøj, som anvendes i forbindelse med  

 indstigningsarbejde, skal muliggøre den store svedafgivelse under og lige  

 efter indstigningen og forhindre en uhensigtsmæssig afkøling, når  

 arbejdsstedet forlades.
Dette kan fx ske ved ventilering af heldragten ved  

 hjælp af friskluftforsyningen, jfr. 3.2.1.2., eller ved brug af en  

 underklædning med stor vandbindingsevne samt mulighed for effektiv  

 ventilering af heldragten efter indstigningen.
Heldragten skal suppleres med  

 en beklædning, som isolerer imod kuldepåvirkning, fx en passende varm  

 yderbeklædning eller en termovest.
 3.1.2.2. Fodtøjet skal beskytte mod varmepåvirkninger.
 3.2. Personlige værnemidler.
3.2.1. Åndedrætsværn 3.2.1.1. Ved rensning af skorstene, hvor der ikke foretages indstigning,  

 skal der anvendes åndedrætsværn med støvfilter.
Hvis der forekommer røggasser  

 i væsentligt omfang, skal der dog anvendes friskluftforsynet åndedrætsværn.
 3.2.1.2. Ved skorstenfejerarbejde, hvor indstigning er nødvendig, skal der  

 anvendes friskluftforsynet åndedrætsværn.
3.2.2. Sikkerhedsbælte med line 3.2.2.1. Sikkerhedsbælte, line og ankelstrop skal kontrolleres og bruges i  

 overensstemmelse med arbejdstilsynets anvisninger herom.
 3.2.2.2. Ved rensning fra skorstenstop skal der anvendes fangbælte med  

 støddæmpende line i det omfang, det er praktisk muligt.
3.2.2.3. Ved indstigningsarbejde skal der anvendes løftsele med line og  

 ankelstrop.
Hvis skorstensfejeren skal kunne trækkes ud med hovedet først,  

 skal linen fastgøres nærmest hovedet, og hvis fejeren skal kunne trækkes ud  

 med benene først, skal linen fastgøres i livremmen og kombineres med en  

 ankelstrop.
 4. Velfærdsforanstaltninger m.v.
 4.1. Spiserum.
 4.1.1. Der skal indrettes særskilt spiserum på det faste samlingssted.  

 Rummet skal være opvarmet i den kolde årstid, og der skal være mulighed for  

 at opvarme medbragt mad og drikke.
 4.2. Garderobe- og omklædningsrum.
4.2.1. Der skal på det faste samlingssted indrettes et velventileret  

 omklædningsrum, delt i en afdeling for gangtøj m.v. og en afdeling for  

 arbejdstøj.
Hver afdeling skal indeholde et aflåseligt garderobeskab til hver  

 ansat, medmindre opbevaring af gangtøj, værdigenstande og arbejdstøj kan  

 finde sted på anden lige så forsvarlig måde.
Der skal være mulighed for  

 omklædning for hvert køn for sig.
 4.3. Baderum og håndvaske.
4.3.1. På det faste samlingssted skal der indrettes særskilt baderum med  

 håndvaske og afskærmede brusebade med varmt og koldt vand.
Der skal være  

 mindst 1 håndvask pr. 3 beskæftigede og 1 brusebad for hver 5 beskæftigede.  

 Mænd og kvinder skal kunne bade hver for sig.
 4.3.2. Håndklæder, rensemidler og beskyttelsescreme skal stilles til  

 rådighed af arbejdsgiveren og kunne placeres hensigtsmæssigt i forhold til  

 håndvaskene.
 4.4. Toiletter.
4.4.1. Det faste samlingssted skal være forsynet med et passende antal  

 toiletter.
Toiletrum, der er indrettet uden urinal i forrummet og adskilt fra  

 forrum eller andre toiletter med fuld væg, kan benyttes af både mænd og  

 kvinder.
 4.5. Inventar.
 4.5.1. Spiserum, omklædningsrum og baderum skal være forsynet med  

 nødvendigt inventar.
 4.6. Rengøring m.v.
 4.6.1. Spiserum, omklædningsrum og baderum skal være vedligeholdt og  

 rengjort forsvarligt.
