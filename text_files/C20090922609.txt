Cirkulære om organisationsaftale for visse lederstillinger inden for det statslige beskæftigelsessystem Generelle bemærkninger 1. Finansministeriet og Statstjenestemændenes Centralorganisation II (CO II) har indgået vedlagte organisationsaftale af 5. maj 2009 for visse lederstillinger inden for det statslige beskæftigelsessystem.
 2. Organisationsaftalen udgør sammen med CO II/LC/OC-fællesoverenskomsten det samlede overenskomstgrundlag.
Ikrafttræden Cirkulæret har virkning fra 1. april 2008. Samtidig ophæves Finansministeriets cirkulære af 27. februar 2008 (Perst. nr. 004-08).
Personalestyrelsen, den 5. maj 2009 Carsten Holm Organisationsaftale for visse lederstillinger inden for det statslige beskæftigelsessystem Nedennævnte bestemmelser supplerer og/eller fraviger fællesoverenskomsten mellem Finansministeriet og Statstjenestemændenes Centralorganisation II § 1. Organisationsaftalens dækningsområde Organisationsaftalen omfatter følgende lederstillinger i det statslige beskæftigelsessystem:
a) Jobcenterchefer b) Director  chefer for Wid-centre (World in Denmark) c) Mellemledere i jobcenter København d) Kontor-/økonomichefer i driftsregionerne Stk. 2. Organisationsaftalen dækker ikke ansatte, der er omfattet af anden organisationsaftale eller overenskomst.
 Stk. 3. Organisationsaftalens parter kan aftale, at andre stillinger omfattes af organisationsaftalen.
 Cirkulærebemærkninger til § 1:
 Som jobcenterchefer henregnes udover chefen for det samlede center også de 3 stillinger som leder af en lokal afdeling i Jobcenter København.
§ 2. Lønsystemet Lønsystemet består af en basisløn og en tillægsdel.
 Stk. 2. Deltidsansatte ydes forholdsmæssig løn.
§ 3. Basisløn Basislønnen er angivet i årligt grundbeløb (oktober 1997 niveau).
 Stk. 2. Løngruppe 1 omfatter de i § 1, stk. 1, litra a  c, nævnte stillinger.
 Stk. 3. Basislønnen for løngruppe 1 udgør 330.000 kr.
 Fra 1. april 2009 forhøjes basislønnen for løngruppe 1 til 337.000 kr.
 Stk. 4. Løngruppe 2 omfatter de i § 1, stk. 1, litra d, nævnte stillinger.
 Stk. 5. Basislønnen for løngruppe 2 udgør 365.000 kr.
 Fra 1. april 2009 forhøjes basislønnen for løngruppe 2 til 372.000 kr.
 § 4. Tillæg mv.
 Engangsvederlag fastsættes af ledelsen efter forhandling med den enkelte ansatte.
 Engangsvederlag kan f.eks. ydes som:
a) Honorering af særlig indsats b) Resultatløn c) Honorering af merarbejde.
 Stk. 2. Aftale om varige og midlertidige tillæg indgås på grundlag af forhandling mellem ledelsen og den enkelte ansatte, som kan vælge under forhandlingen at lade sig bistå af sin organisation.
 Såfremt den ansatte ikke selv ønsker at forhandle varige og midlertidige tillæg med ledelsen, føres forhandlingerne med henblik på indgåelse af aftale herom direkte mellem ansættelsesmyndigheden og den forhandlingsberettigede organisation.
 Stk. 3. Resultatet af forhandlingen mellem ledelsen og den enkelte ansatte indsendes til godkendelse i den forhandlingsberettigede organisation.
Stk. 4. Hvis resultatet af forhandlingen ikke kan godkendes, kan den forhand­lingsberettigede organisation inden for en frist af 10 arbejdsdage fra modtagel­sen af resultatet af forhandlingerne kræve, at der optages forhandling med ledelsen.
Såfremt et sådant krav ikke er fremsat inden fristens udløb, anses forhandlingsresultatet for godkendt af organisationen.
Stk. 5. Forslag om lønændringer kan fremsættes af begge parter.
Forhandling skal finde sted mindst én gang om året, hvis en af parterne begærer det.
Løn­ændringer kan i øvrigt aftales løbende, hvis parterne er enige herom.
 Cirkulærebemærkninger til § 4:
 Den forhandlingsberettigede organisation er Foreningen af tekniske og administrative tjenestemænd (TAT).
 Tillæg ydes uden for pulje.
§ 5. Lønregulering Basislønnen og lokalt aftalte tillæg reguleres med de generelle stigninger, der aftales centralt ved aftale- og overenskomstfornyelserne eller udmøntes via en generel reguleringsordning.
§ 6. Pension Ansættelsesmyndigheden indbetaler et pensionsbidrag på 18 pct. af basislønnen samt af varige og midlertidige tillæg, jf. §§ 3 og 4, til CO II Pension i PFA Pension.
Der indbetales endvidere pensionsbidrag på 18 pct. af engangsvederlag efter § 4, stk. 1, i det omfang det er fastsat af ledelsen efter forhandling med den enkelte ansatte.
§ 7. Funktion Der ydes betaling mv. under midlertidig tjeneste i højere stilling efter de for statens tjenestemænd gældende regler.
§ 8. Arbejdstid Den i § 3 fastsatte løn forudsætter fuldtidsbeskæftigelse, hvorved forstås en arbejdstid svarende til gennemsnitlig 37 timer ugentlig.
§ 9. Ikrafttræden Organisationsaftalen har virkning fra den 1. april 2008 og kan af hver af parterne opsiges skriftligt med et varsel på 3 måneder til en 31. marts, dog tidligst til 31. marts 2011.
