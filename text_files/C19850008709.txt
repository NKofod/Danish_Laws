 Efter forhandling med indenrigsministeriet, afdelingen for  

 personregistrering, fastsættes følgende regler om meddelelse til  

 folkeregistrene vedrørende indsatte i kriminalforsorgens institutioner:
 1. Der skal gives meddelelse til folkeregistret for  

 personer, der indsættes til strafudståelse - herunder bødeforvandlingsstraf -  

 såfremt den effektive opholdstid vil vare mere end 3 måneder, eller til  

 anbringelse i forvaring.
2. Meddelelse om indsættelsen skal gives til det  

 folkeregister, hvor den domfældte angiver at være registreret.
Kan den  

 pågældende ikke opgive om eller hvor, registrering er sket, gives meddelelsen  

 til folkeregistret i den kommune, hvor arresthuset/anstalten er beliggende.
Meddelelsen skal afgives snarest muligt og senest 5 dage efter  

 indsættelsen.
For så vidt angår domfældte, der er varetægtsfængslet efter  

 dommen, afgives meddelelsen, så snart fuldbyrdelsesordre er modtaget.
 Meddelelsen, der skal indeholde oplysning om domfældtes personnummer,  

 fulde navn og tidspunktet for indsættelsen, afgives af det arresthus eller  

 den anstalt, hvor den domfældte indsættes eller har ophold, når  

 fuldbyrdelsesordre modtages.
3. Findes den pågældende ikke registreret i  

 folkeregistret, vil meddelelsen blive videresendt til folkeregistret i den  

 kommune, hvor den pågældende er registreret.
Findes den pågældende ikke  

 registreret i noget folkeregister, vil meddelelsen blive videresendt til  

 folkeregistret i arresthus-/anstaltskommunen, hvor den pågældende  

 registreres.
 I alle tilfælde vil arresthuset/anstalten blive underrettet om  

 videresendelsen.
4. Når en indsat overføres fra arresthus til  

 fuldbyrdelsesanstalt, skal vedkommende anstalt underrettes om, til hvilket  

 folkeregister der er givet meddelelse om indsættelsen.
Tilsvarende gælder ved  

 eventuel senere overførsel til anden anstalt.
 Om overførsel til fuldbyrdelsesanstalt og evt. senere overførsel til anden  

 anstalt skal der ikke gives meddelelse til folkeregistret.
5. Er den indsatte gift eller bor i hjemmet hos sine  

 forældre, følges under opholdet ægtefællens eller forældrenes flytninger,  

 såfremt disse anmelder flytning for den indsatte.
Anmeldes der under opholdet  

 flytning for den indsatte til en anden kommune, vil folkeregistret underrette  

 arresthuset/anstalten herom.
Såfremt den indsatte er overført til anden  

 institution, videresendes underretningen hertil.
6. Meddelelse om løsladelse skal af vedkommende  

 arresthus/anstalt gives til folkeregistret i den kommune, hvor den indsatte  

 er registreret.
Meddelelsen skal foruden de under pkt. 2 anførte oplysninger  

 indeholde oplysning om løsladelsestidspunktet og om, hvor den indsatte agter  

 at tage bopæl, eller om den pågældende ikke er i stand til at give nærmere  

 oplysning herom.
I sidstnævnte tilfælde skal den pågældende gøres bekendt  

 med, at flytning skal anmeldes til folkeregistret i vedkommende kommune  

 senest 5 dage efter ankomsten til ny bopæl.
 7. Ved indberetning til folkeregistrene anvendes  

 blanket D.f.k.formular nr. 42.
 8. Direktoratets cirkulære nr. 13 af 23. januar 1973  

 ophæves.
Direktoratet for kriminalforsorgen, den  

 9. august 1985 E.B.
