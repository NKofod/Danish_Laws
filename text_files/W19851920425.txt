 I en sag om hjælp efter bistandslovens § 42 til deltagelse i  

 skibsprojekt, herunder sejlads i udenlandsk farvand, fandt ankestyrelsen, at  

 bistandslovens § 42, stk. 1, i særlige tilfælde kan anvendes i udlandet i  

 forbindelse med gennemførelse af en del af en uddannelse, herunder en  

 erhvervsmodning, hvor det er umuligt at finde en løsning her i landet.  

 Ankestyrelsen fandt imidlertid ikke, at det ansøgte ophold på skibsprojektet  

 var et nødvendigt led i en iværksat uddannelsesplan, og tiltrådte derfor  

 socialforvaltningens afslag på hjælp.
I den anden sag søgtes om hjælp efter bistandslovens § 42 til et 10  

 måneders højskoleophold, hvori indgik 4 måneders sejlads i udenlandsk  

 farvand.
Efter oplysningerne om højskolekurset, herunder om størrelsen af de  

 sejlskibe, der skulle benyttes i forbindelse med sejladsen i udenlandsk  

 farvand, fandt ankestyrelsen, at det omhandlede højskoleophold ikke kunne  

 anses for at være et nødvendigt led i ansøgerens uddannelse inden for søfart.  

 Der fandtes derfor ikke at være grundlag for at yde hjælp efter  

 bistandslovens § 42, stk. 1, til det ansøgte ophold (* 1).
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
En ansøger, der havde en døv søn, født i 1968, søgte i januar om hjælp  

 efter bistandslovens § 33 eller § 42 til sønnens deltagelse i et skibsprojekt  

 fra 1. april 1984 til 31. juli 1985. I projektet indgik sejlads i udenlandsk  

 farvand i ca. 12 måneder.
Forud for ansøgningstidspunktet var ansøgerens søn  

 blevet bortvist fra en fortsættelsesskole for døve børn på grund af  

 adfærdsvanskeligheder.
 AFGØRELSEN, DER KLAGES OVER:
 Socialforvaltningen fandt, at bistandslovens § 33 ikke kunne finde  

 anvendelse, da der i skibsprojektet indgik ophold i udlandet.
Socialforvaltningen fandt endvidere, at et ophold på det anførte  

 skibsprojekt heller ikke faldt ind under bistandslovens § 42. Forvaltningen  

 lagde vægt på, at forvaltningen ikke kunne have det stadige og nødvendige  

 opsyn med drengen.
Endvidere skulle de deltagende lærere først have en 3  

 måneders uddannelse i tegnsprog, ligesom de øvrige deltagere også skulle have  

 undervisning i tegnsprog, for at drengen kunne få udbytte af opholdet.
 KLAGEN TIL ANKESTYRELSEN:
 Sagen blev anket af ansøgeren.
 SUPPLERENDE OPLYSNINGER EFTER ANKEN:
Socialforvaltningen henviste til Socialstyrelsens cirkulæreskrivelse nr.  

 10 af 2. august 1982 og anførte, at der kun under ganske særlige  

 omstændigheder var adgang til at imødekomme ansøgninger om deltagelse i  

 socialpædagogiske skibsprojekter.
Forvaltningen fandt ligeledes, at de ganske  

 særlige omstændigheder som følge af barnets handicap ikke ville gøre en  

 anbringelse af denne karakter forsvarlig.
 LOVGRUNDLAG:
 Bistandslovens §§ 1 og 42. Socialstyrelsens cirkulæreskrivelse nr. 10 af  

 2. august 1982.
Socialstyrelsen har i cirkulæreskrivelse af 12. januar 1983, pkt. 3,  

 udtalt, at bistandslovens § 42, stk. 1, i særlige tilfælde kan benyttes i  

 udlandet i forbindelse med gennemførelse af en del af en uddannelse, herunder  

 erhvervsmodning, hvor det er umuligt at finde en løsning her i landet.
Der er  

 ikke i loven fastsat bestemte tidsfrister for udlandsophold med støtte efter  

 § 42, stk. 1, men i praksis har socialministeriet anset kortvarige  

 udlandsophold af 1-3 måneders varighed for acceptable, når opholdet var et  

 nødvendigt led i en af vedkommende sociale udvalg iværksat uddannelsesplan.
 ANKESTYRELSENS AFGØRELSE:
Ankestyrelsen er enig i, at bistandslovens § 42, stk. 1, i særlige  

 tilfælde kan anvendes i forbindelse med gennemførelse af en del af en  

 uddannelse, herunder en erhvervsmodning i udlandet, hvor det er umuligt at  

 finde en løsning her i landet.
Ankestyrelsen finder imidlertid ikke, at det  

 ansøgte ophold på skibsprojektet er et nødvendigt led i en iværksat  

 uddannelsesplan.
 Ankestyrelsen tiltræder således socialforvaltningens afgørelse.
 2.
 REDEGØRELSE FOR SAGEN:
En ansøger, født i 1966, søgte det sociale udvalg om hjælp efter  

 bistandslovens § 42 til et højskoleophold i tiden 1. juli 1984 - 1. maj 1985.  

 I opholdet indgik 4 måneders sejlads i udenlandsk farvand.
Forud for  

 ansøgningen havde ansøgeren modtaget støtte efter bistandslovens § 42 til  

 ophold på søfartsskole i perioden 30. januar - 27. juni 1984. Opholdet var  

 afsluttet med søfartsbevis, og ansøgeren havde mulighed for at søge hyre, men  

 ønskede at uddanne sig til navigatør.
 Det sociale udvalg gav afslag på hjælp efter bistandslovens § 42 til det  

 omhandlede højskoleophold, idet der ikke fandtes at være hjemmel til at yde  

 støtte til uddannelse i udlandet, når dette ikke var nødvendigt for den  

 videre uddannelse.
 AFGØRELSEN, DER KLAGES OVER:
Amtsankenævnet pålagde det sociale udvalg at yde støtte efter  

 bistandslovens § 42 til det ansøgte højskoleophold.
Nævnet lagde vægt på  

 ansøgerens alder, personlige forudsætninger, uddannelsesmæssige baggrund samt  

 hans interesser, idet han ville kunne anvende sine erfaringer fra kurset i en  

 eventuel senere uddannelse inden for søfart.
 KLAGEN TIL ANKESTYRELSEN:
Det sociale udvalg anførte, at amtsankenævnets afgørelse ikke var i  

 overensstemmelse med bistandslovens § 42, idet der kun kan ydes hjælp til  

 uddannelse i udlandet, når uddannelse ikke kan finde sted i Danmark.
Opholdet  

 på højskolens både, der er under 20 bruttoregistertons, kunne ifølge  

 socialudvalget næppe give nogen egentlig uddannelse og mindede derfor mere om  

 en form for erhvervsmodning.
Det sociale udvalg oplyste endvidere, at  

 ansøgeren i september 1984 havde meddelt sin sagsbehandler, at han ønskede at  

 ophøre på højskolen, dels på grund af økonomiske forhold, og dels fordi  

 opholdet ikke var det, han forventede.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
 Efter oplysningerne om højskoleopholdets art, herunder størrelsen af de  

 sejlskibe, der benyttedes i forbindelse med sejladsen i udenlandsk farvand,  

 finder ankestyrelsen, at det omhandlede højskoleophold ikke kan anses for at  

 være et nødvendigt led i ansøgerens uddannelse inden for søfart.  

 Ankestyrelsen finder derfor, at der ikke har været grundlag for at pålægge  

 det sociale udvalg at yde ansøgeren hjælp i henhold til bistandslovens § 42  

 hertil.
 Ankestyrelsen ændrer således amtsankenævnets afgørelse.
 (* 1) Se endvidere SM O-072-85.
