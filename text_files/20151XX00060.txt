Skriftlig fremsættelse (8. oktober 2015) Udenrigsministeren (Kristian Jensen):
 Herved tillader jeg mig for Folketinget at fremsætte:
 Forslag til lov om omdannelse af retsforbeholdet til en tilvalgsordning.
(Lovforslag nr.
L 29) Loven tilsigter at gøre det muligt for Danmark at omdanne det nuværende retsforbehold til en tilvalgsordning.
Med en tilvalgsordning bestemmer Danmark selv, hvilke dele af EU-samarbejdet om retlige og indre anliggender, Danmark skal deltage i, og hvilke dele Danmark skal stå uden for.
EU-samarbejdet om retlige og indre anliggender omfatter det strafferetlige og politimæssige samarbejde, samarbejdet indenfor det civil-, handels- og familieretlige område samt samarbejdet vedrørende grænsekontrol, asyl og indvandring.
I forbindelse med Lissabon-Traktaten fik Danmark indrømmet en særlig ret til at overgå til en tilvalgsordning, der svarer til den, som Storbritannien og Irland er omfattet af.
Den danske tilvalgsordning er fastlagt i bilaget til protokol nr. 22 om Danmarks stilling, der er knyttet til Lissabon-Traktaten.
Loven tilsigter således ikke at afskaffe retsforbeholdet, men at omdanne det til tilvalgsordningen.
Omdannelsen ændrer ikke på udgangspunktet om, at Danmark ikke deltager i vedtagelsen af  og ikke bliver bundet af  retsakter, der vedtages med hjemmel i Traktaten om den Europæiske Unions Funktionsmådes RIA-afsnit.
Omdannelsen til tilvalgsordningen indebærer derimod som noget nyt, at Danmark  sag for sag  får ret til at træffe beslutning om at deltage i samarbejdet om den pågældende retsakt.
Gør Danmark ikke det, står Danmark som i dag uden for ny EU-lovgivning om rets- og politimæssigt samarbejde.
Aftalepartierne har i de politiske aftaler af 10. december 2014 og 17. marts 2015 fastlagt de politiske rammer for tilvalg af retsakter på området for retlige og indre anliggender.
Det er aftalepartiernes pejlemærke at tilvælge den lovgivning, som enten giver konkrete fordele for borgere og virksomheder, eller hvor det vurderes at være gavnligt for Danmark at bidrage aktivt til udviklingen fremadrettet.
Ambitionen er at gøre det sværere at være kriminel, tryggere at være borger og lettere at være virksomhed i Danmark.
Aftalepartierne er enige om, at Danmark fortsat ikke skal være en del af den lovgivning på asyl- og indvandringsområdet, som Danmark i dag står uden for.
Sådan vil det også være i fremtiden.
Det bemærkes, at regeringen på baggrund af nærværende lovforslag agter at tilvælge 22 eksisterende retsakter, samt de fire retsakter hvor Danmark i dag deltager i samarbejdet gennem parallelaftaler, samt den kommende forordning om Europol.
 Lovforslaget indebærer, at Danmark afgiver suverænitet, hvilket er baggrunden for, at proceduren i grundlovens § 20 følges.
 Idet jeg i øvrigt henviser til de bemærkninger, der ledsager forslaget, skal jeg tillade mig at anbefale det til det høje Tings velvillige behandling.
