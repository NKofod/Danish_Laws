Skriftlig fremsættelse (5. februar 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om tv-overvågning (Styrkelse af trygheden og sikkerheden, herunder udvidelse af adgangen til tv-overvågning for private og offentlige myndigheder samt obligatorisk registrering af tv-overvågning) (Lovforslag nr.
L 102) Lovforslaget har til formål at udvide private og offentlige myndigheders muligheder for at tv-overvåge arealer omkring egne indgange og facader.
 Formålet med lovforslaget er derudover at give kommuner mulighed for  efter drøftelse med politidirektøren  at foretage tv-overvågning af offentligt tilgængelige områder med henblik på at fremme trygheden.
 Herudover ønsker regeringen at understøtte politiets arbejde ved at gøre det obligatorisk for private og offentlige myndigheder at registrere sig i politiets register over tv-overvågningskameraer (POLCAM).
Lovforslaget har derudover til formål at indføre en adgang for politiet til i særlige tilfælde at meddele tilladelse til, at private kan foretage tv-overvågning i nærmere bestemt omfang, når det er nødvendigt for at imødegå en sikkerhedstrussel.
Det kan f.eks. være en terrortrussel rettet mod religiøse bygninger eller opholdssteder.
 Endelig er formålet med lovforslaget, at der gives mulighed for at opbevare visse optagelser med personoplysninger i længere tid end de 30 dage, der følger af tv-overvågningsloven i dag, i situationer hvor det er nødvendigt af hensyn til en indgivet anmeldelse om strafbart forhold.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
