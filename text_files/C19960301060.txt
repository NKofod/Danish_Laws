 Denne At-meddelelse erstatter nr. 1.01.1 om »Arbejdsrum på faste  

 arbejdssteder« af august 1990 og oplyser om krav, hvor der beskæftiges  

 ansatte.
 Arbejdsrum er ethvert rum inden for en virksomheds bedriftsområde, hvor  

 der udføres arbejde.
Generelt Arbejdsrum skal være forsvarligt indrettet.
Det indebærer bl.a., at  

 bygningen skal opfylde bygningsmyndighedens krav på det tidspunkt, bygningen  

 er opført eller væsentlig ombygget.
 Herudover stilles efter arbejdsmiljølovgivningen en række andre krav til  

 arbejdsrums indretning:
 Arbejdsrummet skal være placeret, så de ansatte ikke udsættes for unødige  

 påvirkninger fra stoffer og materialer, stråling, ekstreme temperaturer,  

 ildelugt, støj eller vibrationer fra andre dele af arbejdsstedet og  

 omgivelserne i øvrigt.
 Arbejdsrummet skal være forsvarligt indrettet under hensyn til  

 arbejdsprocesserne, der foregår i arbejdsrummet.
 Hvis der foregår arbejdsprocesser, der er forbundet med særlige  

 sikkerheds- og sundhedsmæssige risici, skal arbejdsrummet være placeret,  

 indrettet og udstyret, så farerne er imødegået mest muligt.
Særlige krav stilles for eksempel for arbejdsrum, hvor der - er opstillet højtryksdampkedler - er opstillet større køleanlæg - er indrettet ilt- og gascentraler - arbejdes med brand- og eksplosionsfarlige stoffer - arbejdes med giftige, ætsende eller på tilsvarende måde sundhedsfarlige  

 stoffer.
I arbejdsrummet skal de enkelte arbejdspladser være hensigtsmæssigt  

 placeret.
Arbejdsplads betegner det sted, hvor den enkelte ansatte udfører et  

 arbejde.
 Nyindrettede og væsentligt ombyggede arbejdsrum skal være placeret  

 hensigtsmæssigt i forhold til hinanden, således at der kan etableres  

 forsvarlige arbejdsgange, herunder forsvarlige transportveje.
isolering Arbejdsrum skal være forsvarligt isoleret mod fugt, kulde, varme, støj og  

 vibrationer, som kommer udefra eller fra andre rum.
Arbejdsrummets størrelse Arbejdsrummet skal have en tilstrækkelig størrelse til, at arbejdet kan  

 foregå forsvarligt.
Dette gælder også, selvom rummet ikke primært har  

 funktion som arbejdsrum, som det for eksempel er tilfældet med toiletter og  

 baderum på plejehjem, der er indrettet til plejekrævende klienter.
 Rumhøjde, gulvareal og luftrum skal være afpasset efter arbejdets art, de  

 tekniske hjælpemidler og inventaret samt det antal personer, der normalt  

 arbejder eller færdes i arbejdsrummet.
Rumhøjden skal normalt mindst være 2,5 m.
Større rumhøjde kræves, hvor  

 arbejdsforholdene gør dette nødvendigt.
Dette gælder bl.a. i arbejdsrum, hvor  

 der er en stærk udvikling af varme, fugt, støj eller sundhedsfarlige stoffer  

 og materialer.
Her vil en rumhøjde på 3 m normalt være tilstrækkelig.  

 Samtidig er det ofte nødvendigt at etablere mekanisk ventilation.
Ved skråloft beregnes rumhøjden som gennemsnitshøjde.
Højder under 2 m  

 medregnes ikke ved beregningen.
 Gulvarealet i et arbejdsrum skal som minimum normalt være på 7 m2.
 Et luftrum på 12 m3 for hver beskæftiget i arbejdsrummet vil normalt være  

 tilstrækkeligt.
 Hvis der er truffet effektive foranstaltninger til luftfornyelse, fx  

 mekanisk ventilation, kan det accepteres, at luftrummet nedsættes, dog aldrig  

 til under 8 m3 pr. beskæftiget.
Arbejdets art kan gøre det nødvendigt med et større luftrum end 12 m3 pr.  

 beskæftiget.
Det samme gælder, hvis andre end de beskæftigede opholder sig i  

 rummet.
Her vil Arbejdstilsynet kræve en forholdsmæssig forøgelse af  

 luftrummet.
 Ved beregning af luftrum medregnes kun de dele af rummet, hvor det under  

 hensyn til rumhøjden er tilladt at indrette arbejdspladser - dvs. hvor der er  

 skrå lofter, medregnes luftrummet ikke ved højder under 2 m.
 Der skal tages hensyn til væsentlige indskrænkninger i luftrummet fra  

 maskiner, inventar, varer m.v..
 Rumhøjder over 4 m medregnes ikke ved beregningen af luftrum.
Udgangsforhold og færdselsveje Færdselsveje skal tydeligt adskilles fra arbejdsarealer, og der skal være  

 forsvarlige udgangsforhold.
 Krav til udgange og færdselsveje fra arbejdsrum er omtalt i At-meddelelse  

 nr. 1.01.2 om udgangsforhold i forbindelse med faste arbejdssteder og  

 At-meddelelse nr. 1.01.1 om faste arbejdssteders indretning.
Gulve Gulvet i arbejdsrummet og under de enkelte arbejdspladser skal så vidt  

 muligt være i samme niveau.
Gulvet skal så vidt muligt være vandret og plant uden huller.
Hvis gulvet  

 skal kunne spules, kan et fald på 1 cm pr. m accepteres.
 Niveauforskelle, der udgør risiko for fald, skal afmærkes.
 Gulvbelægningen skal passe til arbejdets art, herunder i fornødent omfang  

 være skridfast og have en passende hårdhed, så det ikke er trættende at gå  

 eller stå på.
 Hvor der kan forekomme brand- og eksplosionsfare, skal gulvet være egnet  

 hertil, dvs. ikke gnistgivende og med en pasende ledningsevne.
 Forekommer der væsentligt væskespild, eller er der behov for spuling, skal  

 gulvet være indrettet hertil.
Overflader på vægge, lofter og gulve Overfladerne skal kunne rengøres effektivt på forsvarlig måde, dvs. uden  

 at være en unødig belastning for de personer, der udfører rengøringen.
De  

 skal i fornødent omfang være afvisende over for forurening, som fx fedt, støv  

 eller sundhedsfarlige stoffer og materialer.
Overfladerne må ikke afgive dampe eller støv til rummet, kunne danne  

 statisk elektricitet, der er sundhedsskadeligt eller kraftig generende, eller  

 kunne bevirke unødig synsbelastning.
Se i øvrigt At-meddelelse nr. 1.01.16 om  

 kunstig belysning på faste arbejdssteder.
Dagslys Der skal være en tilstrækkelig tilgang af dagslys til arbejdsrum.
 Dagslystilgangen vil normalt være tilstrækkelig, når vinduesarealet ved  

 sidelys svarer til mindst 10% af gulvarealet eller ved ovenlys mindst 7%.
 Vinduesarealet skal forøges forholdsmæssigt ved reduceret lysgennemgang  

 (fx tonede vinduer) eller formindsket lysadgang til vinduerne (fx ved  

 tætliggende bygninger).
 Arbejdsrum kan indrettes uden dagslystilgang, hvor der foregår arbejde,  

 der ikke tillader dagslys, fx på grund af lysfølsomme produkter.
 Det samme gælder helt eller delvis, hvis kravet om dagslystilgang eller  

 udsynsmulighed vil betyde en afgørende ulempe for virksomhedens drift, fx på  

 grund af krav om konstant temperatur/fugtighed i lokalet eller på grund af  

 tyverisikring.
 Vinduer og ovenlys skal være udført, placeret og eventuelt afskærmet  

 således, at de ikke medfører blænding, overophedning eller generende  

 kuldenedfald.
 Det er derfor ofte nødvendigt at etablere udvendig solafskærmning ved  

 vinduer med direkte sollysindfald.
Udsyn Der skal fra arbejdsrummet være mulighed for at se ud på omgivelserne, fx  

 gennem vinduer eller døre med glas.
 Dette gælder dog ikke for arbejdsrum, der før 1. januar 1993 lovligt var  

 indrettet uden udsyn, samt arbejdsrum hvor dagslystilgang ikke kræves af  

 hensyn til produktions- og andre særlige forhold.
Kunstig belysning Kunstig belysning skal passe til arbejdet.
Blænding, generende reflekser  

 og flimren skal undgås.
Lysets fordeling, retning, styrke og farve skal være  

 hensigtsmæssig.
Se i øvrigt At-meddelelse nr. 1.01.16 om kunstig belystning  

 på faste arbejdssteder.
Støj og akustik Arbejdsrummet skal være indrettet, så de akustiske forhold er  

 tilfredsstillende.
 Arbejdsprocesserne i arbejdsrummet skal være placeret, så de ikke unødigt  

 medfører påvirkning fra støj eller vibrationer.
Imødegåelse af påvirkninger fra støj eller vibrationer kan bl.a. ske ved,  

 at - støjende maskiner så vidt muligt anbringes uden for arbejdsrummet - indkapsle støjende maskiner - opstille støjskærme - forsyne loft og vægge i arbejdsrummet med lydabsorberende beklædning.
 Der henvises herom til At-anvisning nr. 1.1.0.1 om akustik i arbejdsrum og  

 At-meddelelse nr. 4.06.1 om støj på arbejdspladsen.
Temperatur Temperaturen i arbejdsrum skal være passende under hensyn til de ansatte  

 og arbejdets art.
 Der henvises til At-meddelelse nr. 1.01.7 om temperaturer i arbejdsrum på  

 faste arbejdssteder.
Ventilation Arbejdsrummet skal have tilstrækkelig tilførsel af frisk luft uden  

 generende træk.
 For at sikre dette, kan det være nødvendigt at etablere mekanisk  

 rumventilation.
 Derudover skal der i forbindelse med en række arbejdsprocesser etableres  

 lokaludsugning, der fjerner forureninger fra arbejdsprocessen og tilfører  

 rummet frisk erstatningsluft.
 Der henvises til At-meddelelse nr. 1.01.8 om ventilation på faste  

 arbejdssteder.
Indeklima Temperatur, belysning, rummets overflader, ventilation og støj er en række  

 faktorer, der bl.a. indvirker på indeklimaet.
 Der henvises i øvrigt til At-meddelelse nr. 1.01.9 om indeklima.
Lempelser De krav, der er omtalt ovenfor, kræves ikke fuldt ud opfyldt for  

 arbejdsrum, hvor der kun lejlighedsvis eller ganske kortvarigt udføres  

 arbejdsopgaver.
 Sådanne arbejdsrum kan for eksempel være:
- ingeniørgange - teknikrum - depotrum, hvor der kun finder indlægning og udtagning af varer sted - arkivrum, hvor der kun finder indlægning og udtagning af varer sted - redskabsrum - lagerrum, hvor der kun finder indlægning og udtagning af varer sted - bade- og toiletrum på plejehjem og lignende.
 De krav, der kan fraviges, er kravene vedrørende:
- isolering - arbejdsrummets størrelse - gulve - overflader på vægge, lofter og gulve, dog må overfladerne ikke afgive  

 dampe, støv eller danne statisk elektricitet - dagslys - temperatur - akustik - placeringen af støjende arbejdsprocesser.
 Kravene kan kun fraviges i det omfang, det efter forholdene og arbejdets  

 karakter er rimeligt og forsvarligt.
 Som eksempel kan nævnes, at kravene til gulve i rum med eksplosionsfare  

 ikke kan fraviges.
 For nogle af ovenstående krav gælder desuden overgangsbestemmelser, der  

 bevirker, at der indtil den 1. januar 1996 lovligt vil kunne være arbejdsrum,  

 der ikke opfylder kravene.
Jens Andersen -------------------------------------------------------------------- BAGGRUND:
 - Bekendtgørelse om faste arbejdssteders indretning.
-------------------------------------------------------------------- Nummer og dato på nævnte bekendtgørelser findes i At-meddelelse nr.  

 0.02.1, der indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
