Betænkning afgivet af Sundhedsudvalget  

 den 10. maj 2000 Betænkning over Forslag til lov om ændring af lov om  

 sygehusvæsenet (Hospicer og frit sygehusvalg) Udvalget har behandlet lovforslaget i nogle møder  

 og har herunder stillet spørgsmål til sundhedsministeren, som  

 denne har besvaret skriftligt.
 Endvidere har udvalget modtaget en skriftlig henvendelse  

 fra Odense Hospice Støtteforening.
 Herefter indstiller et flertal (udvalget med  

 undtagelse af Kristeligt Folkepartis medlem af udvalget) lovforslaget til  

vedtagelse uændret.
 Et mindretal inden for flertallet (Venstres og Det  

 Konservative Folkepartis medlemmer af udvalget) ser positivt på, at der  

 med loven gives uhelbredeligt syge mennesker mulighed for et frit valg til de  

 tre hospicer, der er omfattet af loven.
 Mindretallet er tilfreds med, at der er skabt  

 økonomisk sikkerhed for de pågældende tre hospicer, der  

 alle er privat etablerede.
 Mindretallet finder imidlertid, at en mere fleksibel  

 model, der dels kunne fremme etablering af nye hospicer som private  

 selvejende institutioner, dels kunne sikre frit valg til kommende hospicer,  

 havde været ønskelig.
Et andet mindretal inden for flertallet (Dansk Folkepartis  

 medlem af udvalget) vil påpege, at lovforslaget er en forbedring af det  

 eksisterende tilbud til døende patienter.
Svagheden ved lovforslaget  

 er imidlertid, at ikke alle døende er sikret hospicebehandling uden  

 ventetid og inden for en rimelig afstand fra deres bopæl.
 Et mindretal (Kristeligt Folkepartis medlem af  

 udvalget) vil stemme hverken for eller imod lovforslaget.
Det er mindretallets opfattelse, at vi i Danmark bruger  

 mange kræfter på at gøre syge folk raske, og næsten  

 ingen på at støtte de tusindvis af danskere, der er  

 uhelbredeligt syge og døende.
Mindretallet ønsker, at omsorgen  

 for døende ligesom i adskillige andre lande bliver et vigtigt  

 indsatsområde for sundhedsvæsenet, så døden kan  

 blive en smuk afsked med livet i stedet for en fiasko.
For mindretallet er det vigtigt at sikre, at de  

 døende kan få palliativ pleje enten på hospice, på  

 en hospicelignende afdeling eller i eget hjem, og i sådan en situation  

 skal patienten og de pårørende ikke udsættes for at skulle  

 kæmpe med lange afstande eller økonomiske barrierer.
Det var  

 Kristeligt Folkepartis udgangspunkt for at være medforslagsstiller  

 på beslutningsforslag nr.
B 35 om en hospicelov i november 1999, og det  

 er stadig væk udgangspunktet.
Det er naturligvis positivt, at det  

 fremsatte forslag som sådan giver alvorligt syge og døende  

 mulighed for at komme på et hospice, og lovforslaget bygger da  

 også på tanken om frit valg, men det er desværre et yderst  

 begrænset frit valg.
Kristeligt Folkeparti er positiv over for, at der med  

 loven er skabt økonomisk sikkerhed for de tre hospicer, der er  

 omfattet af lovforslaget.
Et særligt problem i forhold til det  

 foreliggende lovforslag er, at andre hospicer ikke automatisk bliver omfattet  

 af det såkaldt frie valg.
Og der vil stadig være en stor del af  

 den danske befolkning, som skal køre meget langt for at komme på  

 hospice, og det er bestemt ikke tilfredsstillende.
Det er helt  

 afgørende, at man har familien i nærheden, når man er  

 døende, og derfor er det langtfra tilstrækkeligt at  

 indsætte tre hospicer i lovgivningen og så kalde det frit valg.
I  

 stedet bør der naturligvis være et generelt tilbud om  

 hospiceophold, uanset hvor i landet man bor, og det vil sige mindst ét  

 hospice og/eller et palliativt team i hvert amt.
Om det er i offentligt regi  

 eller privat regi, kommer for Kristeligt Folkeparti i anden række.
Som lovforslaget er fremsat, er intentionen, at det skal  

 være gratis for døende at komme på hospice, men reelt  

 bliver det jo kun frit valg til hospice med ledig kapacitet inden for den  

 aftalte økonomiske ramme.
Det vil sige, at man faktisk kan komme ud  

 for den situation, at der ikke er plads på det nærmeste hospice,  

 og i den situation har den døende så tre valgmuligheder.
Man kan  

 enten selv betale for en plads og måske få kommunen til at  

 hjælpe med det, man kan vælge et andet hospice, som måske  

 ligger på den anden side af Storebælt, eller man kan komme  

 på en venteliste.
Det vil betyde, at efter finanslovsaftalen om hospice  

 vil der så på samme hospice kunne være mennesker med  

 offentligt betalt ophold og mennesker, der selv har skaffet pengene til  

 opholdet.
Det er urimeligt for alle parter.
Det virker også  

 umenneskeligt at kalkulere med ventelister til hospicer, for man kan stille  

 det spørgsmål, hvor længe en døende bør  

 stå på venteliste.
Et gennemsnitligt ophold på et hospice  

 er på mellem 17 og 25 dage, og hvor mange af de dage synes man, det er  

 acceptabelt, at man skal bruge på en venteliste? Hvis det enkelte  

 menneske altså skal have et ægte frit valg af hospice og frit  

 valg ikke skal være et rent politisk luftkastel, skal det følges  

 op af et realistisk økonomisk fundament.
Derfor er det fremsatte  

 lovforslag langtfra tilstrækkeligt.
 Desuden er Kristeligt Folkeparti generelt imod, at  

 så komplekse problemstillinger som omsorg for døende  

 løses i en sen nattetime i et kludetæppeforlig under  

 finanslovsforhandlingerne.
Kristeligt Folkeparti er samlet set skuffet over, at  

 forslaget negligerer så vigtige aspekter som kvaliteten af den  

 palliative pleje, et reelt frit valg til hospice m.v., lige adgang til ophold  

 på hospice uanset bopæl og økonomi og afskaffelse af  

 venteliste til at dø på hospice.
Hertil kommer, at  

 sundhedsministeren under udvalgsbehandlingen har afvist behovet for en  

 særlig lov på området.
Der er behov for en  

 helhedsorienteret løsning af de døendes behov (for eksempel i  

 en særlig hospicelov eller lov om palliativ pleje), hvorimod det  

 foreliggende lovforslag »kun « løser en del af de mere  

 økonomiske problemer på området.
Kristeligt Folkeparti  

 ønsker de bedst mulige betingelser for den døende.
På  

 baggrund af manglerne ved lovforslaget vil Kristeligt Folkeparti hverken  

 stemme for eller imod forslaget ved tredjebehandlingen, men vil til  

 gengæld tage de tilbageblevne problemstillinger vedrørende  

 omsorgen for døende op i næste folketingssamling.
Lone Møller (S) nfmd.  

  Hanne Andersen (S)  Dorte Bennedsen (S)  

  Anne-Marie Meldgaard (S)  Sandy Brinck (S)  

  Anni Svanholt (SF)  

 Yvonne Herløv Andersen (CD) fmd.  

  Inger Marie Bruun-Vierø (RV)  

  Frank Aaen (EL)  Jørgen Winther (V)  

  Ester Larsen (V)  Preben Rudiengaard (V)  

 Gyda Kongsted (V)  Henriette Kjær (KF)  

  Knud Erik Kirkegaard (KF)  Birthe Skaarup (DF)  

  Tove Videbæk (KRF) Frihed 2000 havde ikke medlemmer i udvalget.
