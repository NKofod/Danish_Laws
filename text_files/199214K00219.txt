Nr BTL 219 Betænkning over Forslag til lov om ændring af lov om kommunernes styrelse  

  

 Nr L 219 1992-93, 1. samling Afgivet af Kommunaludvalget Afgivet: 19930415 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
Endvidere har udvalget modtaget en skriftlig henvendelse fra Kommunernes  

 Landsforening.
Indenrigsministerens kommentar til henvendelsen er optrykt som  

 bilag til betænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse uændret .
 Et mindretal (Det Konservative Folkepartis, Venstres og  

 Fremskridtspartiets medlemmer af udvalget) indstiller lovforslaget til  

vedtagelse med de stillede ændringsforslag.
 Et andet mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
 Mindretallet finder, at lovforslaget indeholder en positiv ting, nemlig  

 valg af udvalgsformand efter forholdstal.
 Derudover består lovforslaget af en række negative elementer, som efter  

 mindretallets opfattelse vil føre til en opdeling af kommunalbestyrelserne i  

 A- og B-medlemmer.
 Mindretallet er modstander af det udvalgsløse styre, som fjerner magten  

 fra de folkevalgte og lægger den i hænderne på embedsmænd og borgmestre.  

 Udvalgsstyret har efter mindretallets opfattelse været en garanti for den  

 folkevalgtes sagsindsigt og indblik i det kommunale forvaltningsarbejde.
 Som det er nu, bliver der flere steder holdt større generelle debatter i  

 forbindelse med de årlige budgetlægninger, og det er ikke ualmindeligt med 1.  

 behandlinger i den samlede kommunalbestyrelse.
 Mindretallet mener, at der gennem lovforslagets § 65 C er lagt en for stor  

 bemyndigelse i hænderne på Indenrigsministeriet, en bemyndigelse, der bl.a.  

 kan anvendes til at godkende forretningsudvalgsstyre i de kommunale  

 bestyrelser.
 ÆndringsforslagAf et mindretal (KF, V og FP):
 Til titlen 1) Titlen affattes således:
»Forslag til Lov om ændring af lov om kommunernes styrelse og lov om Københavns  

 Kommunes styrelse«.
 Til § 1 2) Efter nr. 9 indsættes som nyt nummer:
»01. § 41 a ophæves.« Ny paragraf 3) Efter § 1 indsættes som ny paragraf:
 » § 01 I lov om Københavns Kommunes styrelse, jf.  

 lovbekendtgørelse nr. 484 af 21. juni 1991, som ændret ved bl.a. § 2 i lov  

 nr. 479 af 24. juni 1992 og senest ved § 77 i lov nr. 1054 af 23. december  

 1992, foretages følgende ændring:
§ 42 a ophæves.« Bemærkninger Til nr. 1, 2 og 3 Forslagsstillerne ønsker at ophæve § 41 a, i lov om kommunernes styrelse - og den dertil svarende § 42 a i lov om Københavns Kommunes styrelsen - da flere kommuner, heriblandt Århus Kommune ved borgmester Thorkild Simonsen, har påpeget, at bestemmelserne i § 41 a om, at takster og afgifter altid skal fastsættes i et møde i kommunalbestyrelsen, i praksis virker særdeles uhensigtsmæssigt.
Det vil efter en ophævelse af bestemmelserne være muligt at uddelegere  

 kompetencen til fagudvalgene.
Borgerne vil fortsat have mulighed for at få  

 indsigt i baggrunden for takstfastsættelserne, da de fleste takster  

 fastsættes i forbindelse med budgetvedtagelsen i åbne  

 kommunalbestyrelsesmøder.
Det enkelte kommunalbestyrelsesmedlem har endvidere  

 ret til at kræve enhver sag til behandling i kommunalbestyrelsen.
Erling Christensen (S) Grete Schødts (S) Poul Erik Dyrlund (S) Holger  

 Graversen (S) Klaus Hækkerup (S) fmd.
Peder Sass (S) Jørn Pedersen (S)  

 Pernille Frahm (SF) Brian Mikkelsen (KF) Kirkegaard (KF) Per Tærsbøl (KF) Lis  

 Noer Holmberg (V) Erik Larsen (V) Else Winther Andersen (V) Poul Nødgaard  

 (FP) nfmd.
Vibeke Grønbæk (RV) Glønborg (KRF) Centrum-Demokraterne  

 havde ikke medlemmer i udvalget.
Bilag Indenrigsministerens kommentar til henvendelse fra Kommunernes  

 Landsforening:
 Kommunernes Landsforening har i sin henvendelse af 30. marts 1993 til  

 Kommunaludvalget tilsluttet sig det lovforslag om ændring af lov om  

 kommunernes styrelse, som jeg fremsatte den 10. marts 1993.
 Kommunernes Landsforening har imidlertid samtidig peget på, at der - uden  

 sammenhæng med lovforslaget i øvrigt - i de seneste år er gennemført to  

 ændringer af den kommunale styrelseslov, som har forskellige uhensigtsmæssige  

 konsekvenser.
 Landsforeningen har herved henvist til den nye bestemmelse i § 41 a,  

 hvorved der indførtes et delegationsforbud vedrørende afgørelser om en lang  

 række forskellige takster, således at de pågældende takster skal besluttes i  

 et møde i kommunalbestyrelsen.
Da bestemmelsen i § 41 a efter landsforeningens opfattelse har fået et  

 videre anvendelsesområde, end forslagsstillerne oprindelig havde forestillet  

 sig, ønsker landsforeningen, at bestemmelsen ophæves, subsidiært at der sker  

 en begrænsning til takster, der i særlig grad må anses for at have  

 almenhedens interesse.
Landsforeningen peger også på muligheden af, at der i  

 tilfælde, hvor der bør gælde særlige regler om takstfastsættelsen, sker en  

 regulering heraf i den pågældende lovgivning.
Landsforeningen har i den forbindelse henvist til en brevveksling mellem  

 Indenrigsministeriet og Århus Kommune.
Som det er nævnt heri, blev  

 bestemmelsen i § 41 a indsat i styrelsesloven ved lov nr. 479 af 24. juni  

 1992. Som ligeledes nævnt i Indenrigsministeriets svar til kommunen er  

 ministeriet enigt i, at bestemmelsen formentlig har fået nogle konsekvenser,  

 der ikke har været tilsigtet.
 Efter min opfattelse vil det dog ikke være rigtigt at ophæve bestemmelsen,  

 der tilgodeser det væsentlige formål, at der skal være åbenhed om  

 takstfastsættelsen, således at borgerne får fuld indsigt i, hvilke takster  

 kommunen selv fastsætter, og på hvilket grundlag taksterne fastsættes.
Jeg er imidlertid ganske enig i, at der må søges hen imod en begrænsning  

 af bestemmelsens anvendelsesområde.
I praksis er ydelser til borgerne, der  

 har karakter af varer, og som ikke er forbundet med nogen kommunal  

 tjenesteydelse, ikke anset for omfattet af delegationsforbudet.
Det samme  

 gælder priser på individuelle ydelser fra kommunen.
Selv med disse  

 begrænsninger er bestemmelsen dog for vidtgående.
 I ministeriet undersøger vi derfor de muligheder, som landsforeningen har  

 peget på, dvs. enten en begrænsning af bestemmelsen eller en indsættelse af  

 bestemmelser om takstfastsættelse i den lovgivning, der regulerer det  

 pågældende område.
Den anden lovændring, som landsforeningen finder har fået uhensigtsmæssige  

 konsekvenser, er bestemmelsen i styrelseslovens § 68 om offentligt udbud ved  

 salg af kommunal ejendom.
Det nævnes, at mange kommuner finder bestemmelsen  

 overflødig og omkostningsforøgende.
Endvidere peges der på nogle tilfælde,  

 hvor reglerne i den tilhørende bekendtgørelse virker særligt uhensigtsmæssige  

 (salg af større antal byggegrunde eller salg af større arealer, der er udlagt  

 til erhvervsformål). Landsforeningen peger i den forbindelse på muligheden  

 af, at der i bekendtgørelsen gennemføres lempelser af kravene om offentligt  

 udbud.
På dette punkt er jeg også enig med landsforeningen i, at reglerne er for  

 vidtgående.
Bestemmelsen i § 68 tjener - ligesom bestemmelsen i § 41 a - det  

 formål, at der skal være åbenhed om kommunale dispositioner.
Offentligheden  

 bør have kendskab til, at kommunal ejendom er udbudt til salg.
I praksis har kommunerne imidlertid, også før lovbestemmelsen blev indsat,  

 i vidt omfang foretaget offentligt udbud.
Der kan derfor være grund til at  

 overveje reglerne om offentligt udbud af fast ejendom, således at de ikke  

 medfører unødvendig annoncering eller i øvrigt lægger hindringer i vejen for,  

 at kommuner på en hensigtsmæssig måde kan indgå aftaler om salg af arealer  

 med henblik på en særlig bebyggelse eller udnyttelse.
 Jeg er således enig med landsforeningen i, at der kan være grund til  

 nærmere at se på reglerne i § 41 a og § 68. Jeg mener imidlertid ikke, at der  

 her og nu er grundlag for at foreslå ændringer i reglerne, som i givet fald  

 også skulle omfatte de tilsvarende regler i lov om Københavns Kommunes  

 styrelse.
