 Dagpengeudvalget har behandlet et antal sager om dagpenge til  

 praktikelever med uddannelsesaftale efter lov om erhvervsuddannelser der  

 trådte i kraft den 1. januar 1991.
 Dagpengeudvalget har truffet afgørelse om, at dagpengelovens § 4, stk.  

 1, nr. 4, også omfatter praktikelever med uddannelsesaftale som led i en  

 uddannelse under erhvervsuddannelsesloven, hvis uddannelsen tidligere var  

 omfattet af lærlingeloven og/eller lov om erhvervsfaglige grunduddannelser.
 I tilfælde, hvor der er tvivl om en uddannelse efter  

 erhvervsuddannelsesloven, tidligere har været en lærlinge- eller EFG-  

 uddannelse kan rettes henvendelse til Undervisningsministeriet.
 J. nr. 272-458/92.
En lønmodtager havde ret til dagpenge fra kommunen, selv om han ikke havde  

 været tilknyttet arbejdsmarkedet de sidste 13 uger inden sygdommens  

 indtræden.
Lønmodtageren var i ansættelse hos en arbejdsgiver med  

 uddannelsesaftale efter erhvervsuddannelsesloven som led i en uddannelse, der  

 tidligere havde været omfattet af lærlinge/EFG-lovgivningen, og opfyldte  

 således beskæftigelseskravet i dagpengelovens § 4, stk. 1, nr. 4.
 SAGSFREMSTILLING:
 Kommunen traf afgørelse om, at arbejdsgiveren ikke havde ret til refusion,  

 da lønmodtageren ikke opfyldte beskæftigelseskravet i dagpengelovens § 4,  

 stk. 1.
 Lønmodtageren påbegyndte den 6. januar 1992 uddannelse som elektriker, og  

 havde således ikke været ansat i 13 uger ved sygdommens indtræden den 5.  

 februar 1992. Der var indgået uddannelsesaftale med arbejdsgiveren for en  

 periode på 4 år.
 AFGØRELSE:
 Arbejdsgiveren havde ret til refusion efter dagpengelovens § 26, stk. 1  

 for udbetalt løn under medarbejderens fravær på grund af sygdom i perioden 5.  

 - 7. februar 1992, idet medarbejderen opfyldte beskæftigelseskravet i  

 dagpengelovens § 4, stk. 1, nr. 4.
 Dagpengeudvalget lagde ved afgørelsen vægt på, at lønmodtageren var  

 praktikelev med uddannelsesaftale som led i en uddannelse, der tidligere var  

 omfattet af lærlingeloven/EFG-loven, og som nu hører under  

 erhvervsuddannelsesloven.
 Dagpengeudvalget ændrede således kommunens afgørelse.
 J. nr. 272-445/92.
 En lønmodtager havde ikke ret til dagpenge fra kommunen, da pågældende  

 ikke opfyldte beskæftigelseskravet i dagpengelovens § 4. Lønmodtageren var i  

 praktik hos arbejdsgiveren som plejehjemsassistentelev og var ikke omfattet  

 af dagpengelovens § 4, stk. 1, nr. 4, da der ikke var tale om uddannelse  

 efter erhvervsuddannelsesloven, som tidligere havde været omfattet af  

 lærlinge/EFG-lovgivningen.
 SAGSFREMSTILLING:
 Kommunen traf afgørelse om, at arbejdsgiveren ikke havde ret til refusion  

 i forbindelse med lønmodtagerens sygefravær i perioderne 6. - 9. december  

 1991 og 16. - 31. december 1991.
 Lønmodtageren blev ansat hos arbejdsgiveren som plejehjemsassistentelev  

 den 4. november 1991. Forud for ansættelsen gik pågældende på  

 plejehjemsassistentskole i 3 måneder.
 Lønmodtageren var ikke dagpengeberettiget medlem af en  

 arbejdsløshedskasse.
 AFGØRELSE:
 Arbejdsgiveren havde ikke ret til refusion i dagpenge for udbetalt løn  

 under medarbejderens fravær i perioderne 6. - 9. december 1991 og 16. - 31.  

 december 1991, da beskæftigelseskravet i dagpengelovens § 4, stk. 1 ikke var  

 opfyldt.
 Dagpengeudvalget lagde ved afgørelsen vægt på, at der ikke er tale om en  

 uddannelse efter lov om erhvervsuddannelser, som tidligere var omfattet af  

 lærlinge/EFG-lovgivningen, og derfor ikke omfattet af dagpengelovens § 4,  

 stk. 1, nr. 4.
 Dagpengeudvalget har ved afgørelsen endvidere lagt vægt på, at  

 lønmodtageren ikke har været tilknyttet arbejdsmarkedet forud for den 4.  

 november 1991, idet pågældende gik på plejehjemsassistentskole.
 Det bemærkes, at arbejdsgiverens ret til refusion er en afledet ret, som  

 er afhængig af lønmodtagerens ret til dagpenge, jf. dagpengelovens § 26, stk.  

 1.
 Dagpengeudvalget tiltrådte således kommunens afgørelse.
