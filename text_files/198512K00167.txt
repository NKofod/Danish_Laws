Nr LSF 167 Forslag til Lov om sikring af kulturværdier i Danmark Fremsat af ministeren for kulturelle anliggender Kapitel 1 Formål og område § 1. Lovens formål er at sikre den danske kulturarv gennem bevaring af kulturværdier i Danmark.
§ 2. Loven omfatter følgende kulturværdier, der ikke er i offentligt eje:
1) kulturgenstande fra tiden før 1660, 2) kulturgenstande, som har en værdi på 100.000 kr. eller derover, og som er ældre end 100 år.
Stk. 2. Uanset stk. 1, nr. 2, er fotografier, som har en værdi på 30.000 kr. eller derover, dog omfattet af loven.
 Stk. 3. Loven omfatter ikke mønter og medaljer.
Stk. 4. Stiller kulturværdiudvalget, jfr. § 5, forslag herom, kan ministeren for kulturelle anliggender, når særlige omstændigheder taler derfor, beslutte, at loven anvendes på en kulturgenstand, der ikke er omfattet af loven.
Kapitel 2 Beskyttelse af kulturværdier § 3. Genstande, der er omfattet af loven, må ikke udføres til udlandet eller til Færøerne og Grønland uden særlig tilladelse.
 Stk. 2. En udførselstilladelse kan kun søges af genstandens ejer.
§ 4. Den, der ejer en kulturgenstand, der er omfattet af loven efter § 2, stk. 4, eller ejerens arvinger skal, før genstanden skifter ejer, underrette kulturværdiudvalget herom.
Kapitel 3 Udførselstilladelser § 5. Udførselstilladelse meddeles af kulturværdiudvalget, der består af rigsantikvaren, rigsarkivaren, direktøren for statens museum for kunst, overbibliotekaren ved det kongelige bibliotek samt formanden for statens museumsnævn.
Udvalget vælger blandt medlemmerne en formand og en næstformand.
Stk. 2. Ministeren for kulturelle anliggender kan fastsætte regler om kulturværdiudvalgets virksomhed.
§ 6. En ansøgning om udførselstilladelse skal indeholde en udførlig beskrivelse af genstanden og dens oprindelse samt ledsages af en værdiansættelse og af et fotografi af genstanden i 2 eksemplarer.
Det sidstnævnte gælder dog ikke, hvis ansøgningen vedrører bøger, arkivalier og lignende.
Genstanden skal efter anmodning kunne besigtiges.
Stk. 2. Såfremt afgørelsen ikke er meddelt senest 3 måneder efter modtagelsen af en ansøgning som nævnt i stk. 1, betragtes udførselstilladelse som givet.
Kulturværdiudvalget udsteder en erklæring herom.
Stk. 3. Stk. 2 finder ikke anvendelse, hvis en anmodning om adgang til at besigtige genstanden ikke er imødekommet.
§ 7. Udførselstilladelse til kulturgenstande, der er omfattet af § 2, stk. 1 og 2, skal gives i følgende tilfælde:
1) Når ejeren godtgør, at genstanden er skabt uden for Danmark og indført hertil inden for de sidste 100 år.
2) Når ejeren godtgør, at genstanden ønskes udført som en del af ejerens indbo i forbindelse med hans varige bosættelse uden for Danmark.
§ 8. Udførselstilladelse til arkivalier kan betinges af adgang til kopiering.
§ 9. En udførselstilladelse bortfalder, hvis udførsel ikke har fundet sted inden 5 år fra udstedelsen.
§ 10. Til statslige eller statsstøttede museer eller andre, der udfører kulturgenstande i forbindelse med udstillinger og lignende i udlandet, kan kulturværdiudvalget give en stående udførselstilladelse.
Kapitel 4 Retsvirkninger af udførselsforbud § 11. Hvis en ansøgning om udførselstilladelse afslås, fremsætter kulturværdiudvalget et tilbud om erhvervelse af genstanden til en pris, der kan opnås ved salg i det frie marked.
Stk. 2. Genstandens værdi fastsættes efter råd fra særligt sagkyndige.
Stk. 3. Tilbuddet om erhvervelse af genstanden bortfalder, såfremt ejeren ikke har accepteret dette senest 3 måneder efter afgivelsen.
§ 12. Genstande, som er erhvervet efter bestemmelsen i § 11, indgår i et statsligt eller statsstøttet museums samlinger eller i andre samlinger efter bestemmelse af kulturværdiudvalget.
I særlige tilfælde kan genstanden dog efter udvalgets bestemmelse forblive på det sted, hvor den hidtil har været placeret.
Kapitel 5 Almindelige bestemmelser § 13. Med bøde straffes den, der overtræder § 3, stk. 1, eller § 4.
§ 14. Kulturværdiudvalgets afgørelser kan ikke indbringes for en anden administrativ myndighed.
 § 15. Loven træder i kraft den 1. januar 1987.
 § 16. Loven gælder ikke for Færøerne og Grønland.
Oprindeligt fremsat lovforslag Blad nr 467 Kapitel 1 Formål og område § 1. Lovens formål er at sikre den danske kulturarv gennem bevaring af kulturværdier i Danmark.
§ 2. Loven omfatter følgende kulturværdier, der ikke er i offentligt eje:
1) kulturgenstande fra tiden før 1660, 2) kulturgenstande, som har en værdi på 100.000 kr. eller derover, og som er ældre end 100 år.
Stk. 2. Uanset stk. 1, nr. 2, er fotografier, som har en værdi på 30.000 kr. eller derover, dog omfattet af loven.
Stk. 3. Stiller Kulturværdiudvalget, jfr. § 5, forslag herom, kan ministeren for kulturelle anliggender, når særlige omstændigheder taler derfor, beslutte, at loven anvendes på en kulturgenstand, selv om den ikke opfylder betingelserne i stk. 1 eller 2.
Kapitel 2 Beskyttelse af kulturværdier § 3. Genstande, der er omfattet af loven, må ikke udføres til udlandet eller til Færøerne og Grønland uden særlig tilladelse.
 Stk. 2. En udførselstilladelse kan kun søges af genstandens ejer.
§ 4. Den, der ejer en kulturgenstand, der er omfattet af loven efter § 2, stk. 3, eller ejerens arvinger skal, før genstanden skifter ejer, underrette Kulturværdiudvalget herom.
Kapitel 3 Udførselstilladelser § 5. Udførselstilladelse meddeles af Kulturværdiudvalget, der består af rigsantikvaren, rigsarkivaren, direktøren for Statens Museum for Kunst, overbibliotekaren ved Det kongelige Bibliotek samt formanden for Statens Museumsnævn.
Udvalget vælger blandt medlemmerne en formand og en næstformand.
Stk. 2. Ministeren for kulturelle anliggender kan fastsætte regler om Kulturværdiudvalgets virksomhed.
§ 6. En ansøgning om udførselstilladelse skal indeholde en udførlig beskrivelse af genstanden og dens oprindelse samt ledsages af en værdiansættelse og af et fotografi af genstanden i 2 eksemplarer.
Det sidstnævnte gælder dog ikke, hvis ansøgningen vedrører bøger, arkivalier og lignende.
Genstanden skal efter anmodning kunne besigtiges.
Stk. 2. Såfremt afgørelsen ikke er meddelt senest 3 måneder efter modtagelsen af en ansøgning, som nævnt i stk. 1, betragtes udførselstilladelse som givet.
Kulturværdiudvalget udsteder efter anmodning en erklæring herom.
Stk. 3. Stk. 2 finder ikke anvendelse, hvis en anmodning om adgang til at besigtige genstanden ikke er imødekommet.
§ 7. Udførselstilladelse til kulturgenstande, der er omfattet af § 2, stk. 1 og 2, skal gives i følgende tilfælde:
1) Når ejeren godtgør, at genstanden er skabt uden for Danmark og indført hertil inden for de sidste 100 år.
2) Når ejeren godtgør, at genstanden ønskes udført som en del af ejerens indbo i forbindelse med hans varige bosættelse uden for Danmark.
§ 8. Udførselstilladelse til arkivalier kan betinges af adgang til kopiering.
§ 9. En udførselstilladelse bortfalder, hvis udførsel ikke har fundet sted inden 5 år fra udstedelsen.
§ 10. Til statslige eller statsstøttede museer eller andre, der udfører kulturgenstande i forbindelse med udstillinger og lignende i udlandet, kan Kulturværdiudvalget give en stående udførselstilladelse.
Kapitel 4 Retsvirkninger af udførselsforbud § 11. Hvis en ansøgning om udførselstilladelse afslås, fremsætter Kulturværdiudvalget et tilbud om erhvervelse af genstanden til en pris, der kan opnås ved salg i det frie marked.
Stk. 2. Genstandens værdi fastsættes efter råd fra særligt sagkyndige.
Stk. 3. Tilbudet om erhvervelse af genstanden bortfalder, såfremt ejeren ikke har accepteret dette senest 3 måneder efter afgivelsen.
§ 12. Genstande, som er erhvervet efter bestemmelsen i § 11, indgår i et statsligt eller statsstøttet museums samlinger eller i andre samlinger efter bestemmelse af Kulturværdiudvalget.
I særlige tilfælde kan genstanden dog efter udvalgets bestemmelse forblive på det sted, hvor den hidtil har været placeret.
Kapitel 5 Almindelige bestemmelser § 13. Med bøde straffes den, der overtræder § 3, stk. 1, eller § 4.
§ 14. Kulturværdiudvalgets afgørelser kan ikke indbringes for en anden administrativ myndighed.
 § 15. Loven træder i kraft den 1. januar 1987.
 § 16. Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger I november 1982 nedsatte kulturministeriet udvalget om beskyttelse af kulturværdier i Danmark.
Udvalget fik til opgave at rådgive ministeriet om, hvorvidt der bør gennemføres restriktioner imod udførsel af kulturværdier fra Danmark, og i givet fald at fremkomme med forslag til udformning af sådanne bestemmelser.
I tilknytning hertil skulle udvalget endvidere overveje spørgsmålet om dansk ratifikation af UNESCO's konvention fra 1970 om forholdsregler imod ulovlig handel med kulturværdier.
I udvalgets kommissorium blev der henvist til, at Nordisk Råd i rekommandation nr. 14/ 1977 har anbefalet de nordiske regeringer dels at gennemføre lovgivning om beskyttelse af kulturværdier imod udførsel dels at stræbe imod en harmonisering af den nordiske lovgivning på dette område.
Udvalget blev sammensat af en række sagkyndige inden for museums- og kunstområdet, og som formand for udvalget udpegedes museumsinspektør Else-Marie Boyhus.
Udvalgsbetænkningen (Betænkning nr. 1040, 1985) forelå i juli 1985, og den blev sendt til bl.a. berørte institutioner, organisationer, foreninger samt til medlemmerne af Folketingets Kulturudvalg.
Kulturministeriet har kunnet tilslutte sig de hovedsynspunkter, som udvalget har givet udtryk for i betænkningen, og som er baggrunden for de af udvalget fremlagte forslag.
Det foreliggende lovforslag er således udarbejdet på grundlag af betænkningens forslag.
Kulturministeriet er enig med udvalget i, at der er behov for at sikre den danske kulturarv, og at der derfor bør gennemføres en lovgivning, der begrænser adgangen til at udføre kulturværdier fra Danmark.
Ministeriet er endvidere enig i, at et land, der ønsker at sikre sin egen kulturelle arv, også bør medvirke til at hjælpe andre lande med beskyttelsen af deres kulturarv.
Derfor bør man fra dansk side fortsat overveje spørgsmålet om ratifikation af UNESCO-konventionen fra 1970 om forholdsregler imod ulovlig handel med kulturværdier.
En sådan eventuel ratifikation bør dog - som foreslået i udvalgsbetænkningen - så vidt muligt ske sammen med de øvrige nordiske lande, idet der i denne sag - som i en række andre UNESCO-sager - bør tilstræbes en fælles nordisk holdning.
Ministeriet vil derfor holde sig i fortsat tæt kontakt med de øvrige nordiske lande med henblik på en ratifikation af denne konvention.
Derimod har man måttet konstatere, at Nordisk Råds forslag om en harmonisering af beskyttelseslovgivningen for kulturværdier i de nordiske lande desværre ikke er gennemførlig på nuværende tidspunkt.
Der er allerede gennemført beskyttelsesordninger i alle de nordiske lande med undtagelse af Danmark.
Selv om der er visse fælles grundprincipper i disse ordninger, er beskyttelsesbestemmelserne dog så forskellige og afpasset efter de enkelte landes særlige forhold, at man ikke har anset det for muligt gennem forslaget til en dansk beskyttelsesordning at bidrage specielt til en harmonisering af reglerne i de nordiske lande.
Det foreliggende forslag til en beskyttelseslov for danske kulturværdier er derfor udformet ud fra en vurdering af danske forhold og de særlige behov, der gør sig gældende i Danmark.
Det er ministeriets opfattelse, at der nu er behov for at indføre begrænsninger i adgangen til at udføre kulturværdier fra Danmark.
Men det skal samtidig understreges, at dette behov er af beskeden størrelse.
Den udførsel af kulturværdier fra Danmark, som finder sted i dag, er ikke ligefrem faretruende, men det må antages, at en fortsat ubegrænset udførselsadgang vil kunne føre til uoprettelige tab på lidt længere sigt.
Det må anses for naturligt og ønskeligt, at f.eks. kunstværker kan overføres fra et land til et andet, bl.a. som led i samarbejde mellem forskellige lande.
Kunst er ikke som udgangspunkt et nationalt anliggende, og det må betragtes som en dansk samfundsinteresse, at dansk kunst kommer til udlandet, lige så vel som at udenlandsk kunst kommer til Danmark.
En sådan udveksling bør kunne fortsætte og fremmes.
Der kan imidlertid forekomme kunstværker eller andre kulturgenstande, der er af særlig national interesse, og som derfor bør kunne sikres som en del af den nationale kulturarv.
Dette gælder særligt for kulturgenstande, der har opnået en vis alder.
Danmark har ikke hidtil haft en generel lovgivning med det direkte sigte at begrænse udførsel af kulturværdier fra Danmark og dermed sikre disse værdiers forbliven i landet.
Derimod har man allerede en række forskellige lovbestemmelser og andre ordninger, der indirekte virker for dette mål.
Som eksempler kan nævnes bestemmelserne i museumsloven om afleveringspligt for så vidt angår danefæ, arkæologiske fund, historiske skibsvrag og endvidere bestemmelserne om, at genstande fra museernes samlinger normalt ikke må udskilles af disse.
Danmark har et vidt forgrenet museumsvæsen med samlinger, der er righoldige og ganske repræsentative for så vidt angår danske kulturværdier.
Der er således meget, som allerede virker for sikring af kulturværdier i Danmark.
På baggrund af den stigende interesse fra udlandet i erhvervelse af dansk kunst og danske antikviteter, som særligt har kunnet konstateres gennem de seneste år, må de gældende danske ordninger til beskyttelse af den kulturelle arv imidlertid nu anses for utilstrækkelige.
Det kan oplyses, at i årene indtil 1976 oversteg importen af kunst og antikviteter eksporten, derefter vendte billedet, og eksporten har i årene siden 1976 oversteget importen.
Det er hovedsagelig USA, Tyskland, Frankrig og England, der fra Danmark importerer kunstgenstande og antikviteter, herunder også de såkaldte »containervarer«, som typisk omfatter afsyrede  

 møbler fra dette århundrede.
Hovedparten af de antikviteter, der indføres i Danmark, stammer fra Sverige.
Trods de nævnte eksporttal må behovet for en begrænsning af udførslen af kulturværdier anses for at være af forholdsvis beskeden størrelse.
I langt de fleste tilfælde er de kunstværker, der er blevet solgt ud af landet - under større eller mindre opsigt - ringere end de værker, der allerede findes på danske museer.
Men der er blevet solgt værker og genstande, som burde være forblevet i Danmark.
Der er tale om et meget begrænset antal, men det bør ikke ske i fremtiden.
Derfor må der skabes en adgang til at gribe ind og forhindre udførsel i disse ganske særlige tilfælde.
Reglerne må tilpasses behovet.
Derfor har man ikke ønsket at foreslå omfattende, generelle restriktioner, men derimod en forholdsvis begrænset beskyttelsesordning, hvor begrænsningen bl.a. er lagt i definitionen af begrebet kulturværdi.
Lovforslagets fastlæggelse af begrebet kulturværdi er således langt snævrere end kulturværdi i almen forstand.
Ved fastlæggelsen af de kulturværdier, der skal omfattes af lovforslaget, har det endvidere været af afgørende betydning at nå frem til en afgrænsning, der er alment forståelig, og som indgår i den almindelige bevidsthed.
Kulturværdier i lovens forstand er på den baggrund fastlagt som alle kulturgenstande fra før 1660, uanset værdi, endvidere kulturgenstande, der er ældre end 100 år, og som har en værdi på 100.000 kr. eller derover (lovens § 2, stk. 1), og endelig fotografier, som har en værdi på 30.000 kr. eller derover, men uanset alder (lovforslagets § 2, stk. 2).
Det må imidlertid erkendes, at der kan forekomme kulturgenstande, som må anses for umistelige for Danmark, uanset at disse ikke opfylder de nævnte alders- og værdikriterier.
Det foreslås derfor, at der åbnes mulighed for, at ministeren i ekceptionelle tilfælde, hvor hensynet til sikring af landets kulturarv må sættes over hensynet til den individuelle ejer, skal kunne beslutte, at lovens bestemmelser finder anvendelse, selv om lovens almindelige alders- og værdikriterier ikke er opfyldt (lovforslagets § 2, stk. 3).
Konsekvensen af, at kulturgenstande omfattes af lovforslaget, er, at disse genstande ikke må udføres fra Danmark uden særlig tilladelse (lovforslagets § 3). Udførselstilladelser meddeles af det særlige sagkyndige udvalg, Kulturværdiudvalget, der foreslås nedsat (lovforslagets § 5).
Det er som nævnt kulturministeriets opfattelse, at en dansk beskyttelseslovgivning for kulturværdier på baggrund af det hidtil konstaterede behov, og i hvert fald indtil der foreligger et bredere erfaringsgrundlag, bør udformes som en forholdsvis begrænset ordning.
Det er et andet synspunkt, at det skal gøres attraktivt at medvirke til at værne om Danmarks nationale kulturarv.
Derfor stilles der forslag om, at staten skal forpligtes til at afgive købstilbud i de tilfælde, hvor en ansøgning om udførselstilladelse afslås.
Den af staten tilbudte pris skal svare til den pris, der kan opnås ved salg i det frie marked (lovforslagets § 11). Det er hermed tilsigtet, at staten skal kunne handle som en fair og rimelig partner i forhold til ejerne i de særlige tilfælde, hvor kulturværdier ønskes bevaret inden for landets grænser.
Med en sådan ordning må det antages, at tilskyndelsen til at afhænde uden for landets grænser og til omgåelse af reglerne formindskes og dermed overflødiggør opbygningen af et omfattende kontrolapparat.
Der foreslås som nævnt en statslig tilbudspligt, derimod ikke en statslig forkøbsret.
Hvis ejeren af genstanden ikke ønsker at acceptere statens købstilbud, kan han afslå det, men i så fald må tingen kun sælges inden for Danmarks grænser.
Selv om det må erkendes, at prisfastsættelsen i nogle tilfælde vil kunne blive vanskelig, er det dog ministeriets opfattelse, at dette spørgsmål vil kunne løses ved hjælp af den store erfaring og den professionalisme, der findes på dette område såvel hos det sagkyndige personale på de kulturelle institutioner som hos de, der er beskæftiget med handel af disse genstande.
Derfor bestemmes det i § 11, stk. 2, at der søges råd hos særligt sagkyndige om spørgsmålet om genstandenes værdi.
Det skal understreges, at ministeriet ved udformningen af disse regler har lagt meget stor vægt på at få fastlagt en ordning, der kan sikre danske kulturværdiers forbliven her i landet, uden at der dermed foretages urimelige indgreb i private interesser, specielt over for ejere af kulturværdier, men også i forhold til de virksomheder, der handler med kulturværdier.
Det er således vigtigt, at den danske tradition for kulturværdier i privateje bevares, og at det samarbejde, der har eksisteret gennem generationer mellem de kulturelle institutioner og private ejere af kulturværdier, fortsættes.
Det økonomiske grundlag for den foreslåede beskyttelsesordning skal være en statslig bevilling, der anslås til 2,5 mill. kr. årligt.
Det er ønskeligt, at denne statsbevilling suppleres med yderligere støtte gennem et tæt samarbejde med de danske fonde, der har til formål at medvirke til sikring af den danske kulturarv.
Ny Carlsbergfondet har allerede stillet i udsigt, at man er indstillet på at indgå i et sådant samarbejde med staten, men også en række andre fonde må anses for sandsynlige samarbejdspartnere.
Det er ministeriets hensigt med loven som grundlag at tage skridt til etablering af et tættere samarbejde med fonde, erhvervsvirksomheder og andre, der kan tænkes at ville medvirke som bidragydere til sikring af kulturværdier.
Som et led i dette samarbejde vil der eventuelt kunne etableres et særligt kontaktorgan.
Sammenlignet med lovgivningen i andre lande er den beskyttelsesordning for danske kulturværdier, som foreslås i dette lovforslag, forsigtig, forholdsvis enkel og ikke særligt indgribende.
Det kan vise sig, at ordningen er for forsigtig og beskeden, men det er en begyndelse og et arbejdsgrundlag, som senere kan revideres på grundlag af indhøstede erfaringer.
Det foreslåede regelsæt, der bør følges op med information til hele befolkningen om betydningen af de nationale kulturværdier, må ses som et udtryk for de intentioner, som man i dag har i Danmark med hensyn til at sikre den fælles nationale kulturarv inden for landets grænser.
Bemærkninger til lovforslagets enkelte bestemmelser Til kapitel 1 Formål og område Til § 1 Det er naturligt at fastslå, at loven har til formål at sikre den danske kulturarv, og at dette mål efter denne lovs bestemmelser skal opnås ved at sikre kulturværdiers forbliven i Danmark gennem udførselsrestriktioner.
Den danske kulturarv kan imidlertid også sikres og bliver sikret gennem anden lovgivning og andre ordninger.
F.eks. har museumsloven (Lov nr. 291 af 6. juni 1984 om museer m.v.) til formål gennem de opgaver, der pålægges museerne, at sikre Danmarks kulturarv.
De to regelsæt kompletterer således hinanden med henblik på det fælles formål, men gennem forskellige opgaver og midler.
Der skal ikke med dette lovforslag skabes en ekstra bevilling til museumsindkøb, idet en sådan hører hjemme under museumsloven, derimod skal forslaget skabe grundlag for, at staten kan handle i de meget få tilfælde, hvor ting, der er umistelige for Danmark, er i fare for at blive ført ud af landet.
Til § 2 Bestemmelsen fastlægger de kulturgenstande, der må betragtes som kulturværdier efter denne lov og dermed beskyttet af lovens bestemmelser om, at udførsel ikke må ske uden særlig tilladelse.
Kulturværdi er i sig selv et meget omfattende begreb, og det er kun et meget lille udsnit heraf, der ved denne lov søges beskyttet mod udførsel.
Kulturværdier, der er i offentligt eje, foreslås ikke omfattet af loven.
Dels må en sikring af sådanne genstandes forbliven i Danmark antages normalt at ligge i selve ejerforholdet, men en beskyttelse mod udførsel kan yderligere følge af særlige bestemmelser.
En sådan bestemmelse er i museumslovens § 5 fastsat for de genstande, der befinder sig på de statslige museer.
Disse genstande tilhører den danske stat og må derfor ikke udskilles af samlingerne.
Det er imidlertid en fundamental pligt for et museum at bevare sine museumsgenstande for eftertiden.
Derfor er der også for de museer, der får statstilskud efter museumsloven, fastsat en tilsvarende bestemmelse om, at de ikke må skille sig af med genstande fra samlingerne (lovens § 11, stk. 1, nr. 6).
Som nævnt i de indledende, almindelige bemærkninger til lovforslaget har ministeriet fundet det rigtigt at følge betænkningens forslag om en forsigtig begyndelse, indtil der foreligger et erfaringsgrundlag, og den første lov til beskyttelse af kulturværdier mod udførsel udformes derfor som en forholdsvis begrænset ordning.
Ved kulturværdier forstås i denne sammenhæng kulturgenstande - eksempelvis kunstværker, kulturhistoriske genstande, bøger, manuskripter og arkivalier - som udgør en umistelig del af Danmarks kulturarv, der således ville blive væsentligt forringet, hvis disse genstande blev ført ud af landet.
Imidlertid vil også samlinger kunne betragtes som kulturværdier efter denne lov for så vidt der er tale om samlinger, der er kendetegnet ved en indre sammenhæng, som f.eks. en samling af breve til eller fra en kendt personlighed.
Ministeriet er endvidere enig med udvalget i den opfattelse, at det ikke vil være hensigtsmæssigt, at der i selve lovteksten opregnes de genstande eller de kategorier af genstande, der foreslås omfattet af lovens beskyttelsesbestemmelser.
Et udtømmende katalog over beskyttelsesværdige genstande vil næppe kunne gives og en opregning vil desuden meget nemt kunne føre til uheldige og utilsigtede modsætningsslutninger med hensyn til, hvilke kulturgenstande der ønskes beskyttet.
Fastsættelsen af de kulturgenstande, der foreslås beskyttet som kulturværdier efter denne lov, bør i stedet for ske på grundlag af generelle kriterier.
 Kulturværdier defineres på denne baggrund som:
1) kulturgenstande, der er fra tiden før 1660, 2) kulturgenstande, der har en værdi på 100.000 kr. eller derover, og som er ældre end 100 år, og 3) fotografier, uanset alder, men som har en værdi på 30.000 kr.
 eller derover.
Det er ønskeligt, at alle de ældste og derfor også mest sjældne kulturgenstande beskyttes gennem et krav om udførselstilladelse.Det kan forekomme vanskeligt at finde en naturlig skillelinie mellem de ældste kulturgenstande og de øvrige. Året 1660, hvor enevælden blev indført i Danmark, må dog anses for at være et anvendeligt tidskriterium.
Medens der i dansk privateje findes mange kunstværker og antikviteter fra de sidste tre århundreder, begynder det at tage kraftigt af, når man kommer ned i tiden før de store krigsødelæggelser og plyndringer i 1600-årene.
Det er således forholdsvis beskedent, hvad der findes i privateje fra før 1650'erne, ikke blot af billedkunst, men også af brugskunst og af brugsgenstande.
Alle sådanne sager er samlerobjekter såvel i Danmark som i udlandet, men da det på det foreliggende grundlag må antages, at det ikke er større mængder, der ønskes udført, foreslås det, at udførsel af sådanne genstande i alle tilfælde kræves forelagt og efterprøvet.
Netop fordi disse gamle genstande er blevet samlerobjekter, må det også anses for relativt let at blive opmærksom på, at disse genstande kræver udførselstilladelse.
Tidskriteriet 1660 forekommer derfor også at være rimeligt såvel i forhold til private ejere som til antikvitets- og auktionsfirmaer.
Imidlertid vil en beskyttelsesordning, der udelukkende beskytter genstande fra før 1660 være for selektiv, og man vil hermed næppe kunne opnå den tilsigtede beskyttelse af danske kulturværdier.
Derfor foreslås tillige, at også kulturgenstande fra tiden efter 1660 skal omfattes af loven, men dog kun såfremt disse genstande har en værdi på 100.000 kr. eller derover og endvidere er ældre end 100 år.
Et 100-års kriterium har været og er almindeligt anvendt i Danmark i en række sammenhænge f.eks. i bygningsfredningsloven og endvidere ved afgrænsning af antikviteter.
En beskyttelsesordning for alle kulturgenstande, der er ældre end 100 år, må dog antages at blive for omfattende og derfor foreslås 100-års reglen knyttet sammen med en værdigrænse på 100.000 kr.
En sådan afgrænsning må anses for forholdsvis nem at arbejde med for fagfolk, samtidig med at den forekommer rimelig håndterlig for private ejere af kulturgenstande.
Størrelsen af det foreslåede værdikriterium skal ses i sammenhæng med, at de repræsentanter for antikvitetshandelen, som man har rådført sig med om dette spørgsmål, har anslået, at den årlige omsætning i Danmark af antikviteter og kunstgenstande, som har en værdi af 100.000 kr. eller derover, maksimalt omfatter 100 genstande, og at disse vil kun ca. 10 kunne betegnes som danske antikviteter.
Fra auktionshandelens side er det ligeledes blevet anslået, at antallet af genstande, der årligt omsættes til en pris af 100.000 kr. eller mere, og som kan anses for hørende til danske kulturværdier, er meget begrænset.
Det foreslåede værdikriterium forekommer på den baggrund rigtigt og rimeligt at anvende til afgrænsningen af de kulturgenstande, som foreslås undergivet restriktioner, og dermed i overensstemmelse med ønsket om en forholdsvis begrænset beskyttelsesordning, indtil der foreligger et bredere erfaringsgrundlag.
Til sammenligning kan oplyses, at Storbritannien anvender en værdigrænse for kunst og antikviteter på 8.000 pund.
Bestemmelsen i § 2 omfatter som nævnt ovenfor de enkelte kulturgenstande, men også samlinger for så vidt der er tale om samlinger, der har en indre sammenhæng, som f.eks. en brevsamling vedrørende en kendt personlighed.
Det ville i mange tilfælde være ønskeligt, om der kunne skabes mulighed for at beskytte hele samlinger og andre helheder, da det netop i mange tilfælde vil være helheden, som det er værdifuldt at bevare.
Imidlertid vil udførselsregulering i almindelighed ikke være et tilstrækkeligt middel til at bevare samlinger og helheder, eftersom man ikke herved kan forhindre, at samlinger eller helheder splittes op af ejeren, eller at der sker en succesiv spredning inden for landets grænser.
Sikring af bevaringsværdige samlinger og helheder, som f.eks. betydningsfulde interiører, må derfor søges fremmet gennem andre foranstaltninger, således som der blandt andet er åbnet mulighed for i bygningsfredningsloven.
Til stk. 2 Når der endvidere foreslås en særlig beskyttelsesbestemmelse for fotografier, skal dette ses i sammenhæng med, at netop fotografiet er et forholdsvis nyt kulturhistorisk kildemateriale.
De første daguerreotypier er fra 1839. Men samtidig er fotografiet af meget stor kulturhistorisk og dokumentarisk betydning, og det kan også ud fra et kunstnerisk synspunkt være ønskeligt at kunne beskytte fotografiers forbliven i Danmark.
Imidlertid er et værdikriterium på 100.000 kr., som foreslået generelt for kulturgenstande, meget højt i forhold til fotografier, og bestemmelsen i § 2, stk. 1, ville derfor næppe i noget tilfælde kunne beskytte fotografier mod udførsel.
Da bestemmelsen i § 2, stk. 3, har karakter af en undtagelsesbestemmelse, som det ikke er hensigten at anvende generelt på en bestemt type kulturgenstande, der ikke kan opfylde de almindelige alders- og værdikriterier, der er fastsat i § 2, stk. 1, betyder det, at fotografier normalt vil falde uden for lovens beskyttelsesbestemmelser.
På denne baggrund foreslås der gennemført en særbestemmelse for fotografier, uanset alder, men som har en værdi af 30.000 kr. eller derover, idet et sådant værdikriterium må anses for rimeligt at anvende for fotografier.
Til stk. 3 Den foreslåede fastlæggelse af begrebet kulturværdier efter stk. 1 og 2 fører til en forholdsvis begrænset beskyttelsesordning, og dette er som nævnt netop tilsigtet.
En så begrænset ordning er det imidlertid nødvendigt at supplere med en særbestemmelse, idet det må erkendes, at der kan forekomme kulturgenstande, som er nationale klenodier, uanset at de ikke opfylder de fastlagte alders- og værdibetingelser.
Sådanne genstande bør kunne beskyttes mod udførsel, og det foreslås derfor, at der åbnes mulighed for, at ministeren i sådanne tilfælde kan træffe beslutning om, at disse genstande ikke må udføres uden særlig tilladelse.
Denne bestemmelse er en undtagelsesbestemmelse, som skal kunne bringes i anvendelse i de tilfælde, hvor hensynet til sikring af landets kulturarv må sættes højere end hensynet til genstandens ejer.
Denne må derfor acceptere den begrænsning i sin handlefrihed, at genstanden ikke må føres ud af landet uden særlig tilladelse.
Det skal understreges, at man ved udarbejdelsen af dette forslag til en beskyttelseslov for danske kulturværdier specielt har lagt vægt på, at beskyttelsesordningen ikke baseres på et krav om registrering af kulturværdier i privat eje.
Registrering af sådanne genstande, bl.a. indbo i private hjem, ville være en meget vidtgående fremgangsmåde i forhold til den almindelige danske retstradition, og derfor uønskelig.
Hertil kommer, at en sådan registrering kunne modvirke det tillidsforhold, der består mellem private samlere på den ene side og en række kulturelle institutioner, som museer, biblioteker og arkiver samt forskere i øvrigt på den anden side, og dermed også det frugtbare samarbejde, som det er vigtigt at værne om.
Selv om man således ikke i Danmark har opbygget et særligt register eller lister over danske kulturværdier i privat eje og heller ikke har noget ønske om at iværksætte noget sådant, har de sagkyndige inden for de respektive fagområder alligevel et indgående kendskab til de ting, der må betegnes som danske kulturværdier, det være sig kunstværker, kunsthåndværk, kulturhistoriske genstande, breve, manuskripter og andre private arkivalier.
Et sådant kendskab kan bl.a. hidrøre fra faglitteratur og andre publicerede værker.
Det er som nævnt netop på grundlag af den særlige sagkundskab, at bestemmelsen i § 2, stk. 3, kan bringes i anvendeslse.
Det forudsættes således, at de forskellige kulturinstitutioner eller eventuelt andre sagkyndige på området fremsætter forslag for det sagkyndige udvalg, Kulturværdiudvalget, (lovens § 5) om, at kulturgenstande, selv om de ikke opfylder de almindelige betingelser med hensyn til alder og økonomisk værdi, på grund af særlige omstændigheder bør beskyttes på sammemåde som genstande, der er kulturværdier efter lovens § 2, stk. 1 og 2. Udvalget vurderer, om man vil gå videre med forslaget til ministeren.
Udvalget kan endvidere af egen drift fremsætte et sådant forslag over for ministeren.
Ministerens beslutning om at anvende bestemmelsen træffes således altid efter forslag fra det sagkyndige udvalg.
Ministeren er bundet af den sagkyndige vurdering, men derimod ikke bundet til at følge forslaget.
Træffes der beslutning i overensstemmelse med udvalgets forslag, underretter ministeriet ejeren om, at genstanden er at betragte som en kulturværdi efter denne lov, og at udførsel derfor er betinget af en særlig tilladelse.
Til kapitel 2 Beskyttelse af kulturværdier Til § 3 Konsekvensen af, at genstande er at betragte som kulturværdier efter denne lov, er, at disse ikke må udføres til udlandet eller til Færøerne og Grønland uden særlig tilladelse.
Udførsel omfatter såvel den situation, hvor en genstand føres ud fra Danmark med henblik på en mere varig placering i udlandet, som midlertidig udførsel i forbindelse med rejser i udlandet og lignende.
Til stk. 2 Det må anses for rimeligt at fastslå, at kun ejeren af en kulturgenstand kan ansøge om tilladelse til udførsel.
Derimod kan potentielle købere ikke ansøge om udførselstilladelse.
Bestemmelsen har således til formål at begrænse administrationen i forbindelse med loven.
Ejerens adgang til at optræde gennem en fuldmægtig - som f.eks. et auktionshus - begrænses naturligvis ikke af bestemmelsen.
Til § 4 Når ministeren efter bestemmelsen i § 2, stk. 3, har truffet beslutning om, at en kulturgenstand skal omfattes af loven, underretter ministeriet ejeren om, at udførsel af genstanden er betinget af en særlig tilladelse.
For i disse tilfælde at kunne sikre sig viden om, hvor genstanden befinder sig, er det nødvendigt at pålægge ejeren eller hans arvinger at give meddelelse om alle tilfælde af ejerskift, og sådan meddelelse skal gives, før ejerskiftet gennemføres.
Til kapitel 3 Udførselstilladelser Det er kulturministeriets opfattelse, at beskyttelsesordningen bør tilrettelægges som en administrativ enkel ordning uden opbygning af nye administrative organer og omfattende kontrolforanstaltninger.
Derfor foreslås ordningen - i hvert fald indtil der foreligger et erfaringsgrundlag - administreret ved hjælp af de bestående sagkyndige institutioner og organer inden for dette område.
Endvidere påregnes et nært og praktisk tilrettelagt samarbejde med toldmyndighederne inden for de nuværende økonomiske og personalemæssige ressourcer.
Til § 5 Det foreslås henlagt til et særligt sagkyndigt udvalg, Kulturværdiudvalget, at træffe bestemmelse om, hvorvidt en ansøgning om udførselstilladelse kan imødekommes. udvalget består af rigsantikvaren, rigsarkivaren, direktøren for Statens Museum for Kunst, overbibliotekaren ved Det kongelige Bibliotek samt formanden for Statens Museumsnævn.
I de sagkyndiges bedømmelse af, om en genstand hører til de kulturværdier, der bør forblive i Danmark, vil indgå en række kriterier eller kendetegn, som kan angives i følgende 5 hovedkategorier:
1) Nationalhistorisk betydning 2) Lokalhistorisk betydning 3) Æstetisk betydning 4) Sjældenhed 5) Dokumentarisk betydning.
Det ligger i selve ordet, at der i bedømmelsen af, om der er tale om »kulturværdier« indgår en kvalitetsvurdering.
En sådan kvalitetsvurdering bør udøves af fagfolk, som gennem deres arbejde er fortrolige med de angivne kriterier.
Hver af de 5 kriterier har sin værdinorm, og det er ikke tilsigtet, at disse værdinormer skal holdes op imod hinanden.
Derimod forudsættes det, at de sagkyndige hver især inden for deres områder anlægger en overordnet kvalitetsvurdering, forstået på den måde, at de ser på, om udførsel af en genstand vil medføre en meget alvorlig forringelse af den nationale kulturarv.
Ved udøvelsen af skønnet over beskyttelsesværdige kulturværdier skelnes ikke mellem dansk eller udenlandsk ophavsmand, ligesom der ikke i tilfælde af anonymitet skelnes mellem dansk eller udenlandsk oprindelsesland.
Ved vurderingen af ansøgninger om udførselstilladelser bør også kunne indgå et hensyn til danske interesser i at blive repræsenteret i udlandet.
Det må således antages, at der vil blive lagt særlig vægt på, om udførsel af f.eks. et dansk kunstværk ønskes med henblik på indlemmelse i en offentlig tilgængelig samling i udlandet.
Til stk. 2 De regler, der kan fastsættes efter denne bestemmelse, kan blandt andet vedrøre behandlingen af ansøgninger om udførselstilladelser, herunder at disse sager skal behandles som hastesager, endvidere regler om, at udvalget i sin virksomhed er bundet af den beløbsramme, som er til rådighed til formålet.
Til § 6 Det er vigtigt, at ansøgninger om udførselstilladelse kan behandles hurtigt.
En hurtig behandling vil bl.a. kunne fremmes gennem de oplysninger, der ledsager ansøgningen, og man har derfor fundet det hensigtsmæssigt specielt at stille krav om, at ansøgningen skal være ledsaget af en værdiansættelse samt fotografi af genstanden.
Fotografiet må være velegnet til dokumentation af genstanden.
F.eks.
må mønter være fotograferet på begge sider, og tilsvarende kan det være nødvendigt for andre typer af genstande, at de er fotograferet fra flere sider.
Den krævede værdiansættelse bør foretages af særligt sagkyndige på det pågældende område.
Til stk. 2 Det vil blive tilstræbt, at behandlingen af ansøgninger om udførselstilladelser gennemføres som hastesager, og at der således senest 1 måned efter modtagelsen af en ansøgning om udførselstilladelse foreligger et svar enten i form af en tilladelse eller, hvis sagen ikke kan afgøres inden dette tidspunkt, oplysning om, hvornår den endelige afgørelse forventes at foreligge.
For yderligere at sikre ansøgeren foreslås en regel om, at ansøgningen kan betragtes som imødekommet, såfremt afgørelsen ikke er meddelt senest 3 måneder efter modtagelsen af ansøgningen.
Det foreslås endvidere, at udvalget i disse tilfælde efter anmodning udsteder en erklæring om, at udførsel er i overensstemmelse med lovens bestemmelser.
Til § 7 Bestemmelsen fastslår 2 tilfælde, hvor ejeren af en kulturgenstand har krav på udførselstilladelse, hvis de angivne betingelser er opfyldt.
Bestemmelsen omfatter udelukkende de kulturgenstande, der omfattes af lovens § 2, stk. 1 og 2. Derimod ikke kulturgenstande, der omfattes af lovens bestemmelser efter særlig beslutning, truffet af ministeren i medfør af § 2, stk. 3.
Udførselstilladelse skal for det første gives i de tilfælde, hvor ejeren kan bevise, at genstanden er skabt uden for Danmark og indført hertil inden for de sidste 100 år.
Med et ophold i Danmark af denne varighed kan genstanden ikke anses for at være en sådan del af landets kulturarv, at den bør beskyttes efter denne lov, og det må derfor anses rimeligt at imødekomme den ansøgte udførselstilladelse.
Endvidere bør der gives udførselstilladelse til en person, der kan godtgøre, at genstanden ønskes benyttet som en del af ejerens indbo under varig bosættelse i udlandet.
Det må anses for urimeligt, såfremt f.eks. familieportrætter eller møbler, der gennem generationer har været i familiens eje, ikke skulle kunne føres ud af landet i denne situation.
Til § 8 For arkivalier gør der sig det særlige gældende, at det meget ofte - bortset fra de tilfælde, hvor der er tale om nationale klenodier - vil være vigtigere at sikre sig informationsindholdet end papirerne i sig selv.
Det foreslås generelt, at der åbnes mulighed for, at en udførselstilladelse betinges af en kopieringsadgang.
Til § 9 Det må anses for rimeligt at fastsætte en forældelsesfrist for udførselstilladelser, som der ikke er blevet gjort brug af, og at denne frist fastsættes til 5 år.
Hvis ejeren efter udløbet af 5 års fristen ønsker at udføre genstanden, må han atter søge om tilladelse.
Til § 10 Det foreslås, at midlertidig udførsel af kulturgenstande fra statslige og statsstøttede museer kan ske på grundlag af en stående tilladelse.
Det er ikke tilsigtet, at loven skal virke hindrende for eller forsinkende på danske kulturinstitutioners arbejde, herunder samarbejdet med tilsvarende institutioner i udlandet, f.eks. i forbindelse med udstillinger i udlandet.
Tilsvarende bør der kunne gives stående udførselstilladelser til andre, der foretager midlertidig udførsel i forbindelse med udstillinger i udlandet og lignende, og som bør ligestilles med de nævnte museer.
Til kapitel 4 Retsvirkninger af udførselsforbud Til § 11 Der stilles forslag om, at der af Kulturværdiudvalget skal afgives et købstilbud i de tilfælde, hvor en ansøgning om udførselstilladelse afslås, og den tilbudte pris skal svare til den pris, der kan opnås ved salg i det frie marked.
Det er hermed tilsigtet, at ejeren i økonomisk henseende stilles lige så godt som ved afhændelse til enhver anden køber.
Til stk. 2 Fastsættelse af genstandens værdi vil f.eks. kunne ske på grundlag af et bindende tilbud eller en auktionspris.
Der kan dog være tilfælde, hvor prisfastsættelsen kan give anledning til problemer, bl.a. fordi enkelte objekter undertiden omsættes til helt usædvanligt høje priser i udlandet.
Det er derfor vigtigt, at der i denne forbindelse kan trækkes på den store erfaring og professionalisme, som er at finde såvel på de forskellige kulturelle institutioner som inden for de brancheorganisationer, der er beskæftiget med omsætning af kulturgenstande.
Disse organisationer er først og fremmest Foreningen af auktionsledere i Danmark, Dansk antikvitetshandler Union, Kunst og Antikvitetshandlerringen, Den danske Antikvarboghandlerforening og Mønthandlersammenslutningen af 1975. Det må således anses for nærliggende at anmode sådanne organisationer om at udpege et antal sagkyndige, som kan tages med på råd om prisspørgsmålet inden for de forskellige områder.
Til stk. 3 Staten er efter stk. 1 forpligtet til at afgive et købstilbud, hvis udførselstilladelse nægtes.
Der er således tale om en statslig tilbudspligt, derimod ikke en statslig forkøbsret.
Ejeren kan afslå at acceptere statens tilbud, men dette åbner ikke en udførselsadgang.
Genstanden skal i så fald forblive i Danmark, men kan frit sælges inden for landets grænser.
Det samme gælder, hvis ejeren ikke kan acceptere statens købstilbud inden for en frist på 3 måneder.
Til § 12 Kulturværdier, der erhverves efter § 11 tilhører den danske stat.
Lovforslaget har det hovedsigte at bevare danske kulturværdier i Danmark.
Derimod tilsigter forslaget ikke en udbygning af museumssamlinger, idet dette bør ske gennem museumsloven.
I de tilfælde, hvor staten har erhvervet udførselstruede kulturværdier, vil det imidlertid oftest være naturligt, at disse indgår i museumssamlinger eller tilsvarende samlinger, som kan ligestilles hermed.
De erhvervede kulturværdier bør imidlertid også kunne forblive i private hjem, f.eks. i tilfælde, hvor de erhvervede genstande udgør en afgørende del af en helhed og er erhvervet netop med henblik på at sikre bevaringen af denne helhed.
I sådanne tilfælde vil der kunne fastsættes særlige vilkår for placeringen f.eks. vedrørende opbevaringsforhold, sikkerhedsforanstaltninger og lignende.
Til kapitel 5 Almindelige bestemmelser Til § 14 Det overlades efter loven til det særligt sagkyndige udvalg at træffe beslutning om, hvorvidt udførselstilladelser skal gives, eller om ansøgninger herom skal afslås og erhvervelsestilbud fremsættes.
Det må anses for rigtigt, at ansvaret henlægges endeligt til de særligt sagkyndige på dette område på samme måde, som det er gennemført i mange af de øvrige love på kulturområdet.
Det foreslås derfor også fastslået i loven, at udvalgets afgørelser ikke kan indbringes for anden administrativ myndighed, og således heller ikke omgøres af ministeren.
Bilag Oversigt over statslige merudgifter, som følge af lovforslaget (prisniveau januar 1986) Den foreslåede statslige bevilling på 2,5 mill. kr. skal udgøre det økonomiske fundament for ordningen, som det er ønskeligt at udbygge gennem fondsstøtte.
Det er hensigten at søge hjemmel til, at en uforbrugt del af denne bevilling i et finansår kan overføres til følgende finansår, idet der kun ved en sådan overførelsesadgang kan skabes det nødvendige, smidige instrument, som må anses for en forudsætning for ordningens funktion i praksis.
