Nr BTB 76 Betænkning over Forslag til folketingsbeslutning om ratifikation af  

 konventionen om den biologiske mangfoldighed (biodiversitetskonventionen)  

  

 Nr L 76 1992-93, 1. samling Afgivet af Miljø- og Planlægningsudvalget Afgivet: 19930421 Udvalget har behandlet beslutningsforslaget i nogle møder.
 Herefter indstiller udvalget beslutningsforslaget til vedtagelse  

 uændret .
 Et mindretal (Fremskridtspartiets medlem af udvalget) bemærker, at det er  

 vigtigt, at der gøres en indsats for at bevare den biologiske mangfoldighed.  

 Imidlertid er mindretallet ikke enig i konventionens anbefalinger om, hvordan  

 indsatsen skal føres ud i livet.
Bekymringen for den biologiske mangfoldigheds fortsatte eksistens skyldes  

 i stor udstrækning, at der hver dag forsvinder hundredvis af planter og  

 dyrearter.
Hvis dette skal vurderes ud fra saglige overvejelser og ikke blot  

 ud fra almindelige populistiske synspunkter, bør det understreges, at der  

 også opstår nye planter og dyrearter.
En anden relevant omstændighed angår det væsentlige forhold, at mange  

 planter og dyrearter har en begrænset overlevelsesevne, som er uafhængig af  

 menneskelig tilstedeværelse.
Forsøg på at bevare dyre- og plantearter, der  

 ellers ville uddø, vil således gribe ind i naturens orden.
 Dette er ikke en kritik af den romantiske opfattelse, at nogle ønsker at  

 bevare planter og dyrearter, udelukkende fordi de vil opleve dem i naturen.  

 Men forsvinden af arter med begrænset levetid kan ikke med rimelighed  

 betegnes som en miljømæssig ubalance.
 Med hensyn til dyrearter, der er truet af menneskers uansvarlige adfærd,  

 må det overvejes, hvordan overlevelse kan sikres.
Når planters og dyrs overlevelse er truet af menneskelig adfærd, skyldes  

 det som regel, ligesom med regnskovene, en mangel på ejendomsret.
Var der en  

 veldefineret ejendomsret, ville sagen være anderledes.
F.eks. regnes elefanter for en truet dyreart, fordi elfenben har en stor  

 økonomisk værdi.
Da der ikke eksisterer en veldefineret ejendomsret til disse  

 dyr, opstår der naturligt rovdrift.
Den hidtidige løsning på problemet har  

 været at opretholde et globalt forbud mod salg af elfenben.
Men det har ikke  

 virket.
Mange indfødtes landbrugslodder bliver ødelagt af elefantgrupper, hvorfor  

 de skyder dem, ikke for at sælge elfenben, men for at sikre høsten.
Et forbud  

 mod salg af elfenben løser således ikke truslen mod elefanternes eksistens,  

 men er snarere nytteløst og skadeligt.
I de sidste årtier er der etableret naturreservater, hvor elefanterne kan  

 leve i fred.
Finansieringen af disse reservater er omfattende.
Derfor har  

 reservatbestyrere i bestemte lande bedt om at få ophævet det globale forbud  

 mod salg af elfenben.
Salget af elfenben vil nemlig kunne finansiere  

 opretholdelsen af reservaterne og gøre forædlingen af elefanter til en god  

 forretning.
Og når en dyreart er en god forretning, er arten ikke truet.
Se  

 blot på vores egne industrisvin.
Fremskridtspartiet støtter reelle initiativer om sikring af biologisk  

 mangfoldighed.
En ideel udformning af konventionen vil sikre en  

 »bæredygtig udvikling«, hvor mennesker og dyr knyttes sammen i et  

 økonomisk fællesskab.
Det er den eneste garanti for dyrenes overlevelse.
 Når Fremskridtspartiet støtter ratifikationen af konventionen, sker det ud  

 fra betragtningen om, at Fremskridtspartiet vil tilkendegive sin sympati for  

 princippet om at bevare den biologiske mangfoldighed, men Fremskridtspartiet  

 vil samtidig udtrykke den klare reservation, at udformningen af konventionen  

 ikke lever op til en effektiv metode til at sikre den biologiske  

 mangfoldighed.
