Bekendtgørelse om særlige fiskeriregler for tilløb til Nissum Fjord I medfør af § 30, § 31, § 32, stk. 1, § 109, stk. 1 og § 130, stk. 2 og 4, i lov om fiskeri og fiskeopdræt, jf. lovbekendtgørelse nr. 372 af 26. april 2006, som senest ændret ved lov nr. 489 af 17. juni 2008, og efter bemyndigelse, fastsættes:
Anvendelsesområde og tilladte fangstredskaber § 1. Bekendtgørelsen finder anvendelse på fiskeri i Storåens vandsystem.
§ 2. I det i § 1 nævnte område er fiskeri ikke tilladt i perioden fra den 1. oktober til og med den 31. marts.
Dog er fiskeri i Vandkraftsøerne tilladt.
 § 3. I vandløbet nævnt i § 1 er det ikke tilladt at fiske med langliner med flere agnkroge.
Fredning af laks § 4. Det er ikke tilladt at fiske efter, lande, opbevare, sælge, udbyde til salg eller på anden måde omsætte mod eller uden vederlag, laks (salmo salar) fra det i § 1 nævnte område.
Stk. 2. Fangede laks skal straks genudsættes i frit vand, så vidt muligt i levende tilstand.
Udsætningen skal ske på en sådan måde, at de ikke genfanges af redskabet.
 Stk. 3. Fiskeridirektoratet kan efter rådgivning fra Danmarks Teknisk Universitet, Aqua fastsætte særlige vilkår for et begrænset fiskeri efter laks (salmo salar) i Storå i perioden fra den 1. april til og med den 30. september.
Dispensation § 5. Fiskeridirektoratet kan dispensere fra §§ 2-4, hvor hensynet til klækkeanstalters forsyning med rogn og indfangning af fisk til udsætningsformål taler for det.
Straf og ikrafttrædelse § 6. Den, der overtræder eller forsøger at overtræde §§ 2-4, straffes med bøde.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 7. Bekendtgørelsen træder i kraft den 1. juli 2008 og gælder indtil den 31. december 2013.
