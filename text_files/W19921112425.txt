 Udtalt, at Registertilsynet ikke havde generelle indvendinger imod et  

 projekt vedrørende samkøring af sygesikringsregistre og sygehusenes  

 patientregistre med det formål at analysere patient- og lægeefterspørgslen på  

 tværs af sektorgrænserne og hermed forbedre mulighederne for planlægning og  

 styring af ressourceforbruget i den primære og sekundære sundhedssektor som  

 helhed.
Sundhedsministeriet rettede henvendelse til Registertilsynet med  

 anmodning om en udtalelse om et projekt vedrørende samkøring af  

 sygesikringsregistre og sygehusenes patientregistre.
Henvendelsen var  

 udarbejdet i samråd med Amtsrådsforeningen i Danmark.
 Projektet skulle gennemføres ved, at amternes aktivitetsregistreringer i  

 sygehus- henholdsvis sygesikringsregistrene maskinelt blev overført til  

 lokale samkøringsregistre, som de enkelte amter i den anledning ville  

 oprette.
Samkøringen skulle danne baggrund for en sammenhængende og mere nuanceret  

 analyse af patient- og lægeefterspørgslen på tværs af sektorgrænserne og  

 hermed forbedre mulighederne for planlægning og styring af ressourceforbruget  

 i den primære og sekundære sundhedssektor som helhed.
Analyserne skulle  

 anvendes både i de enkelte amter og på centralt plan.
Behovet for samkøringen  

 fulgte bl.a. af de stadig mere flydende grænser, der var for både den  

 praktiserende læges og sygehusenes valg af behandlingsregi.
Endvidere var der  

 en glidende overgang mellem de patienter, der burde behandles inden for den  

 offentlige sundhedssektor, og de patienter, der kunne behandles hos  

 praktiserende læger.
 Amterne ønskede særligt en bedre viden om de praktiserende lægers træk på  

 specificerede offentlige sundhedsydelser (f.eks. røngentundersøgelser,  

 laboratorieprøver m.v.). Analysen af disse forhold sås som en mulighed for at  

 give amterne indsigt i, hvilke mekanismer der er bestemmende for kvaliteten  

 og aktiviteten, både hvad angår lægens adfærd og den enkelte patients  

 forventninger.
 Sundhedsministeriet oplyste endvidere, at netop intentionen om at skabe  

 et grundlag for en overordnet planlægning og koordinering af sundhedssektoren  

 havde indgået med betydelig vægt ved etableringen af de eksisterende registre  

 på sygehus- og sygesikringsområdet, og den var i øvrigt udtrykkeligt  

 beskrevet i de enkelte registerforskrifter.
De oplysningstyper, som skulle overføres fra sygehus- og  

 sygesikringsregistrene til samkøringsregistrene, skulle tage udgangspunkt i  

 patienten og beskrive de ydelser, som denne modtog hos egen læge, samt de  

 ydelser, patienten henvistes til af egen læge og modtog i de øvrige sektorer.  

 Fra sygesikringsregistrene skulle således overføres oplysninger om sikrede,  

 der beskrev yderen og ydelserne.
Fra sygehusregistrene skulle overføres  

 oplysninger om de af patienterne modtagne ydelser.
Sundhedsministeriet fandt det i den forbindelse vigtigt, at oplysninger  

 om medicinordinationer kunne indgå i analyserne, hvorfor oplysninger om  

 sammenhæng mellem medicinordinationer og patientens personnummer skulle  

 opbevares for en længere periode end de nuværende 2 måneder, der var den  

 gældende sletningsfrist i sygesikringsregistrene.
Sundhedsministeriet  

 foreslog, at oplysninger om sammenhængen mellem personnummeret og  

 medicinordinationer kunne opbevares f.eks. i et år.
Formålet var alene at  

 undersøge lægernes ordinationsmønster og herunder sammenhængen mellem  

 medicinordinationer og træk på andre ydelser på sundhedsområdet og ikke en  

 systematisk kortlægning af de enkelte patienters medicinforbrug.
Analyserne  

 skulle i den forbindelse bl.a. medvirke til en mere målrettet  

 informationsindsats over for og tilbagemeldning til lægerne.
Et andet typisk produkt af samkøringerne ville være udskrifter over det  

 enkelte amts forbrug af sundhedsydelser - dels i gennemsnit, dels fordelt på  

 den enkelte praksis.
Disse udsendtes til de praktiserende læger, som herved  

 kunne sammenholde deres eget ydelsesmønster med det gennemsnitlige  

 ydelsesmønster.  Sundhedsministeriet ville ikke afvise, at samkøringerne - i  

 det omfang det nødvendige overenskomstmæssige grundlag herfor blev etableret  

 - kunne resultere i henvendelser til bestemte læger, der havde afvigende  

 ydelsesmønstre.
Det blev imidlertid understreget, at også de oversigter, som  

 i dag produceredes på grundlag af sygesikringsregistrene - bl.a. med baggrund  

 i landsoverenskomsten om almen lægegerning af 3. juni 1991 - kunne danne  

 grundlag for kontakt til enkelte læger.
Sundhedsministeriet forudsatte, at  

 amternes eventuelle anvendelse af udskrifterne i kontroløjemed skete i  

 henhold til de ordens- og kontrolbestemmelser, der indgår i  

 landsoverenskomsten.
 Sagen blev behandlet på et møde i Registerrådet.
 Registertilsynet udtalte herefter indledningsvis, at der skulle fastsættes  

 forskrifter for de lokale samkøringsregistrene, før samkøringerne kunne  

 iværksættes, samt at den maskinelle overførsel af oplysninger fra de i  

 projektet involverede sygehus- og sygesikringsregistre til  

 samkøringsregistrene skulle havde fornøden hjemmel i de eksisterende  

 forskrifter.
Under henvisning til, at samkøringen måtte anses for egnet til at fremme  

 de formål, der fremgik af sagen, samt at viden om de praktiserende lægers  

 valg af behandlingsregi måtte antages at udgøre et ikke uvæsentligt element i  

 kortlægningen af den samlede efterspørgsel af sundhedsydelser, fandt  

 Registertilsynet, at projektet tilgodeså væsentlige hensyn til offentlige  

 interesser.
Endvidere kunne samkøringen ikke siges at afdække forhold om  

 lægerne, der måtte betegnes som oplysninger om disses rent private forhold.  

 Endelig ville der ikke fra samkøringsregistrene blive udskrevet oplysninger  

 om patienter i personhenførbar form.
Efter Registertilsynets opfattelse  

 opfyldte samkøringen således de almindelige betingelser herfor.
 Imidlertid ville samkøringen på lokalt plan kunne danne grundlag for  

 henvendelser til bestemte læger, der havde afvigende ydelsesmønstre, og  

 Registertilsynet fandt derfor at måtte lægge til grund, at projektet også  

 skulle varetage nogle kontrollignende funktioner.
 Da Landsoverenskomsten om almen lægegerning, der regulerede såvel  

 forholdet mellem lægerne og sygesikringen som forholdet mellem læge og  

 patient, kun havde gyldighed, når den var godkendt af sundhedsministeren, jf.  

 herved lov om offentlig sygesikring § 6 sammenholdt med § 26, stk. 2, var  

 Registertilsynet af den opfattelse, at den retligt kunne sidestilles med en  

 egentlig bekendtgørelse og således hermed kunne udgøre retsgrundlaget for  

 projektets kontrollignende funktioner.
Som følge heraf var det en betingelse, at eventuelle kontrolfunktioner  

 udelukkende blev gennemført inden for de overenskomstmæssige rammer.
Det var  

 endvidere en betingelse, at de af kontrollen berørte læger blev gjort bekendt  

 med amternes adgang til at foretage samkøring, før de enkelte amter  

 iværksatte projekterne, således at disse kun kunne vedrøre fremtidige  

 forhold.
 På denne baggrund havde Registertilsynets ikke generelle indvendinger imod  

 samkøringsprojekterne.
Med hensyn til Sundhedsministeriets forslag om, at oplysninger om  

 sammenhængen mellem medicinordinationer og patienternes personnummer kunne  

 opbevares i et år, bemærkede Registertilsynet, at man tidligere havde  

 behandlet spørgsmålet om registrering af oplysninger om de sikredes  

 medicinforbrug.
Af udtalelsen i den sag fremgik bl.a., at Registertilsynet  

 fandt det principielt betænkeligt, at der i et administrativt system som Det  

 fælleskommunale Sygesikringssystem, der bl.a. har til formål at varetage  

 afregningsmæssige forhold, over en længere periode registreres  

 personhenførbare oplysninger om sikredes medicinforbrug.
Registertilsynet  

 henstillede derfor, at oplysningerne om medicinordinationerne anonymiseres  

 senest efter 2 måneder regnet fra modtagelsen.
Se nærmere herom i  

 Registertilsynets årsberetning 1988 side 37-40.
 Da samkøringen ikke skulle varetage de samme mere snævre afregningsmæssige  

 forhold som sygesikringsregistrene, fandt Registertilsynet imidlertid, at det  

 måtte tillægges vægt, at formålet med en opbevaring ud over 2 måneder ikke  

 var en systematisk kortlægning af de enkelte patienters medicinforbrug.  

 Registertilsynet havde derfor ikke afgørende indvendinger imod, at  

 oplysninger om medicinordinationer kunne opbevares på patientniveau i indtil  

 et år i samkøringsregistrene, såfremt der ikke måtte udskrives lister over  

 eller videregives oplysninger om bestemte personers medicinforbrug.
Endelig udtalte Registertilsynet, at de sikrede/patienterne næppe havde  

 krav på registerindsigt efter de almindelige retningslinier i lov om  

 offentlige myndigheders registre herfor, idet de måtte anses som bipersoner i  

 forhold til samkøringsregistrenes dataindhold.
Hovedindholdet i  

 samkøringsregistrene var oplysninger om lægernes ydelsesmønster, og  

 oplysningerne om de sikrede/patienterne anvendtes således alene til at danne  

 de enkelte lægers ydelsesmønster.
Dette skulle endvidere ses i lyset af, at  

 der fra samkøringsregistrene ikke måtte udskrives lister over eller  

 videregives oplysninger om bestemte patienters/sikredes medicinforbrug.  

 Endelig havde de sikrede/patienterne adgang til registerindsigt i de enkelte  

 registre, som skulle samkøres.
 Finansministeriet, Personale- og administrationsdepartementet, har på  

 foranledning af Sundhedsministeriet ændret forskrifterne for Det  

 fælleskommunale Sygesikringssystem og Det fælleskommunale  

 Hospitalsinformationssystem, Det røde System, således at forskrifterne nu  

 indeholder en hjemmel til maskinelt at overføre oplysninger til de omhandlede  

 lokale samkøringsregistre.
 Der er i beretningsåret ingen amter, der har anmodet Registertilsynet om  

 en udtalelse vedrørende oprettelsen af et sådant samkøringsregister.
 (* 1) Registertilsynets Årsberetning 1992 side 59.
