Fremsat den 26. oktober 2000 af  

 justitsministeren (Frank Jensen) Forslag til Lov om udendørs hold af svin Kapitel 1 Anvendelsesområde § 1. Reglerne i denne lov finder anvendelse på bedrifter  

 med svin, der holdes udendørs til landbrugsmæssigt  

 formål.
 Stk. 2. Ved udendørs hold af svin forstås, at  

 svinene holdes i hytter, hvorfra de har adgang til udearealer i form af  

 marker/folde eller arealer med miljøgodkendt bund.
 Stk. 3. Ved hytter forstås enkeltstående  

 konstruktioner som blikhytter, halmhytter, telte og lignende, som svinene kan  

 gå ind i, og som beskytter svinene mod vejrliget.
 § 2. Ved so forstås et hundyr efter første  

 faring.
 Stk. 2. Ved gylt forstås et hundyr efter  

 kønsmodning og inden faring.
 Stk. 3. Ved orne forstås et handyr efter  

 kønsmodning, som indgår i avl.
 Stk. 4. Ved diegivende so forstås et hundyr fra  

 tidspunktet for faring til fravænning af pattegrisene.
 Stk. 5. Ved pattegrise forstås grise fra fødsel  

 til fravænning.
 Stk. 6. Ved smågrise forstås grise fra  

 fravænning og indtil de er 10 uger gamle.
 Stk. 7. Ved avls- og slagtesvin forstås svin fra de er  

 10 uger gamle og indtil avlsbrug eller slagtning.
Kapitel 2 Krav til hytterne mv.
§ 3. Hytter til drægtige søer og gylte skal have  

 et sammenhængende lejeareal på minimum 1,3 m2 pr. so  

 og 0,95 m2 pr. gylt.
Såfremt orner også har adgang til  

 drægtighedshytterne, skal hytterne herudover have mindst 2  

 m2 sammenhængende lejeareal pr. orne.
 Stk. 2. Hytter til farende og diegivende søer og gylte  

 skal have et sammenhængende lejeareal på minimum 3,8  

 m2 pr. so eller gylt.
 Stk. 3. Separate hytter til orner skal have et  

 sammenhængende lejeareal på minimum 3 m2 pr. orne.
 Stk. 4. Hytter til smågrise, avls- og slagtesvin skal  

 have et sammenhængende lejeareal, der opfylder følgende  

 minimumsarealkrav:
 1)	0,13 m2 pr. svin med en gennemsnitsvægt på  

 indtil 10 kg.
 2)	0,17 m2 pr. svin med en gennemsnitsvægt på  

 mellem 10 og 20 kg.
 3)	0,25 m2 pr. svin med en gennemsnitsvægt på  

 mellem 20 og 30 kg.
 4)	0,34 m2 pr. svin med en gennemsnitsvægt på  

 mellem 30 og 50 kg.
 5)	0,47 m2 pr. svin med en gennemsnitsvægt på  

 mellem 50 og 85 kg.
 6)	0,55 m2 pr. svin med en gennemsnitsvægt på  

 mellem 85 og 110 kg.
 7)	0,85 m2 pr. svin med en gennemsnitsvægt på  

 over 110 kg.
 § 4. Alle hytter skal have en indvendig højde, der er  

 tilstrækkelig til, at svinene kan stå oprejst og bevæge  

 hovedet uhindret, og til, at det er muligt at føre tilsyn med  

 svinene.
 Stk. 2. Hytterne skal være indrettet således, at  

 det er muligt gennem åbninger, vinduer eller lignende at se alle de  

 svin, der opholder sig i en hytte.
 § 5. Hvis flere søer og gylte går i samme fold,  

 skal det sikres, at ingen af svinene forhindres i at komme ind i en hytte og  

 få adgang til et lejeareal.
§ 6. Hytterne skal være isolerede eller på anden  

 måde indrettet således, at svinenes temperaturkrav kan tilgodeses  

 under alle vejrforhold.
Ved indretning af farehytter skal der både  

 tages hensyn til soens/gyltens og til pattegrisenes temperaturkrav.
§ 7. Hytterne skal være indrettet således, at der  

 er mulighed for yderligere ventilation udover en enkelt  

 døråbning, så luftcirkulationen i hytterne kan reguleres  

 både i kolde og varme perioder.
Antallet, dimensioneringen og  

 indretningen af døråbningerne og eventuelle andre åbninger  

 skal være afpasset efter, at svinene skal sikres bedst muligt mod  

 vejrliget.
§ 8. Lejearealet i hytterne skal være dækket af  

 halm eller andet materiale, således at svinene kan ligge tørt og  

 lunt under alle vejrforhold.
I farehytter skal drægtige søer og  

 gylte have tildelt større mængder halm eller andre materialer,  

 der virker isolerende og kan bruges til redebygning.
Kapitel 3 Krav til aktivitetsareal, udeareal mv.
 § 9. Ved udendørs hold af gylte, søer og orner i  

 systemer med miljøgodkendt bund under det areal, svinene har adgang  

 til, skal følgende minimumsarealkrav være opfyldt:
 1)	Drægtige søer og gylte skal have adgang til et udeareal  

 på minimum 1,1 m2 pr. dyr, dog mindst 20 m2.
 2)	Farende og diegivende søer og gylte skal have adgang til et  

 aktivitetsareal på minimum 6,2 m2 pr. dyr, heraf mindst 2,5  

 m2 udeareal.
 3)	Orner skal have adgang til et udeareal på minimum 3  

 m2 pr. orne, uanset om den holdes alene eller sammen med andre  

 svin.
 Stk. 2. Ved udendørs hold af smågrise, avls- og  

 slagtesvin i systemer med miljøgodkendt bund under det areal, svinene  

 har adgang til, skal udearealet opfylde følgende  

 minimumsarealkrav:
 1)	0,20 m2 pr. svin med en gennemsnitsvægt på  

 indtil 10 kg, dog mindst 10 m2.
 2)	0,20 m2 pr. svin med en gennemsnitsvægt på  

 mellem 10 og 20 kg, dog mindst 10 m2.
 3)	0,24 m2 pr. svin med en gennemsnitsvægt på  

 mellem 20 og 30 kg, dog mindst 10 m2.
 4)	0,32 m2 pr. svin med en gennemsnitsvægt på  

 mellem 30 og 50 kg, dog mindst 10 m2.
 5)	0,40 m2 pr. svin med en gennemsnitsvægt på  

 mellem 50 og 85 kg, dog mindst 20 m2.
 6)	0,50 m2 pr. svin med en gennemsnitsvægt på  

 mellem 85 og 110 kg, dog mindst 20 m2.
 7)	0,50 m2 pr. svin med en gennemsnitsvægt på  

 over 110 kg, dog mindst 20 m2.
 Stk. 3. Hvis det er veterinært begrundet, kan et dyr  

 undtagelsesvist anbringes i en enkeltdyrsfold, der ikke opfylder arealkravene  

 i stk. 1, nr. 1, og stk. 2. Foldens udeareal skal mindst være  

 så stort, at dyret kan ligge ned i udstrakt sideleje og rejse og vende  

 sig uden besvær.
 § 10. Alle svin over 20 kg skal have adgang til et  

 sølehul, hvori de kan regulere deres kropstemperatur og beskytte sig  

 mod solskoldning, når den gennemsnitlige dagtemperatur overstiger  

 15oC i skyggen.
 Stk. 2. Hvis svinene har adgang til et eller flere arealer med  

 både skygge og effektiv luftudskiftning, hvor der er plads til, at alle  

 svin i samme fold kan ligge ned i udstrakt sideleje på samme tid i  

 døgnets varmeste timer, kan sølehullet erstattes med et  

 overbrusningsanlæg eller tilsvarende anordning, hvorved dyrenes  

 kropstemperatur kan reguleres.
 Stk. 3. Adgangen til et sølehul skal kunne lukkes for  

 diegivende søer i op til 14 dage efter faring, hvis det er  

 veterinært begrundet.
Kapitel 4 Indsættelse i farehytter § 11. Drægtige søer og gylte skal indsættes  

 i farehytter senest 7 dage før forventet faring.
Kapitel 5 Vand, foder mv.
 § 12. Alle svin, bortset fra pattegrise under 14 dage, skal  

 altid have fri adgang til rent drikkevand undtagen i perioder med frostvejr,  

 hvor svinene mindst en gang om dagen skal have adgang til rent vand i  

 forbindelse med fodring.
 § 13. Alle svin skal have adgang til halm eller andet, der kan  

 give mæthedsfølelse og tilgodese deres behov for  

 rodemateriale.
Kapitel 6 Almindelige bestemmelser § 14. Justitsministeren kan fastsætte regler med henblik  

 på opfyldelse og anvendelse af Det Europæiske Fællesskabs  

 direktiver og forordninger om forsvarlig behandling af svin, der holdes  

 udendørs, og om beskyttelse af disse dyrs velfærd.
 § 15. Reglerne i dyreværnsloven og i forskrifter, der  

 udfærdiges i medfør af dyreværnsloven, finder desuden  

 anvendelse på svin, der holdes udendørs.
Kapitel 7 Straf § 16. Med bøde eller fængsel indtil 4  

 måneder straffes den, der overtræder §§ 3-13.
 Stk. 2. I forskrifter, der udfærdiges efter loven, kan  

 der fastsættes straf af bøde eller fængsel indtil 4  

 måneder for overtrædelse af bestemmelserne i forskrifterne.
 Stk. 3. Der kan pålægges selskaber mv. (juridiske  

 personer) strafansvar efter reglerne i straffelovens 5. kapitel.
Kapitel 8 Ikrafttræden, overgangsbestemmelser mv.
 § 17. Loven træder i kraft den 1. marts 2001, jf. dog  

 stk. 2.
 Stk. 2. For bedrifter, der holder svin udendørs inden  

 den 1. marts 2001, finder §§ 3-4, 6-7 og 9-10 dog først anvendelse fra  

 den 1. marts 2006.
 § 18. Loven gælder ikke for Færøerne, men  

 kan ved kongelig anordning sættes i kraft for Færøerne med  

 de afvigelser, som de særlige færøske forhold  

 tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at sikre en bedre  

 velfærd for svin, der holdes udendørs.
 Det foreslås, at svin, der holdes udendørs,  

 fremover skal have adgang til isolerede og ventilerede hytter med et  

 tørt, strøet leje af en vis størrelse, og at  

 drægtige søer og gylte skal have adgang til  

 redebygningsmateriale.
 Derudover foreslås minimumsarealkrav til aktivitets-  

 og udearealet ved udendørs hold af svin i systemer med en  

 miljøgodkendt bund.
Endvidere foreslås det, at svin, der holdes  

 udendørs, skal have adgang til et sølehul, de kan bruge til at  

 regulere deres kropstemperatur, og som samtidig giver beskyttelse mod  

 solskoldning og insektbid.
Hvis svinene har adgang til et areal, hvor der  

 både er skygge og effektiv luftudskiftning i døgnets varmeste  

 timer, og hvor der er plads til, at alle svin kan ligge ned samtidig,  

 foreslås det, at sølehullet kan erstattes af adgang til andre  

 temperaturregulerende foranstaltninger i form af overbrusningsanlæg  

 eller lignende.
 Endelig foreslås det, at svin, der holdes  

 udendørs, altid skal have adgang til frisk drikkevand - i perioder med  

 frost dog mindst en gang daglig - og til halm eller andet, der kan give  

 mæthedsfølelse og tilgodese dyrenes behov for rodemateriale.
 Forslaget skal sikre, at væsentlige  

 adfærdsmæssige og fysiologiske behov hos dyrene tilgodeses, idet  

 der gives dyrene mulighed for at hvile på et lejeareal med tør  

 strøelse, for at regulere deres kropstemperatur på forskellige  

 måder og få tilgodeset deres behov for at rode.
 Lovforslaget bygger på en enstemmig udtalelse  

 afgivet af Arbejdsgruppen om hold af svin i juli 2000. På baggrund af  

 tidligere udtalelser fra denne arbejdsgruppe har Folketinget vedtaget lov om  

 indendørs hold af drægtige søer og gylte i juni 1998 og  

 lov om indendørs hold af smågrise, avls- og slagtesvin i februar  

 2000.
2. De gældende regler Af hensyn til beskyttelse af svins velfærd har  

 Justitsministeriet fastsat forskellige regler om hold af svin, men derudover  

 har Ministeriet for Fødevarer, Landbrug og Fiskeri samt Miljø-  

 og Energiministeriet ud fra andre hensyn fastsat regler, der også har  

 betydning for hold af svin.
2.1. Justitsministeriet Dyreværnslovens generelle bestemmelser om  

 beskyttelse af dyr finder også anvendelse på svin, der holdes  

 udendørs.
Det gælder f.eks. reglerne i lovens §§ 1 og 2 om  

 forsvarlig og omsorgsfuld behandling af dyr.
 Efter dyreværnslovens § 16 må der ikke  

 sættes ringe og andet i trynen på svin - der må dog  

 sættes en glat ring i trynen for at forhindre svinet i at rode i  

 jorden.
 Desuden foreskriver dyreværnslovens § 3,  

 stk. 1, 3. pkt., at dyr skal sikres mod vejr og vind i overensstemmelse  

 med deres behov.
 Endvidere er der fastsat nærmere regler om  

 halekupering og kastration af svin i Justitsministeriets  

 bekendtgørelse nr. 719 af 1. september 1995 om halekupering og  

 kastration af visse dyrearter.
Justitsministeriets bekendtgørelse nr. 998 af 14.  

 december 1993 om beskyttelse af svin finder også anvendelse på  

 udendørs hold af svin.
Denne bekendtgørelse indeholder bl.a.  

 regler om, at alle svin skal fodres og tilses mindst en gang daglig, at svin  

 på over to uger skal have fri adgang til frisk vand i  

 tilstrækkelig mængde eller kunne tilfredsstille deres  

 væskebehov på anden måde, og at udstyr til fodring og  

 vanding skal være udformet, fremstillet, placeret og vedligeholdt  

 på en sådan måde, at der er mindst mulig risiko for  

 forurening af svinenes foder og vand.
Bekendtgørelsen  

 gennemfører Rådets direktiv 91/630/EØF om  

 fastsættelse af mindstekrav med hensyn til beskyttelse af svin i dansk  

 ret.
2.2. Ministeriet for Fødevarer, Landbrug og Fiskeri I Veterinær- og Fødevaredirektoratets  

 bekendtgørelse nr. 816 af 30. oktober 1997 om hold af svin på  

 friland er der fastsat nærmere regler om indhegninger til svin på  

 friland, uvedkommendes adgang til disse svin og  

 laboratorieundersøgelse af døde eller syge harer fundet  

 på ejendommen.
Bestemmelserne har til formål at begrænse  

 smittespredning og bekæmpe husdyrsygdomme blandt svin, der holdes  

 på friland.
Plantedirektoratets bekendtgørelse nr. 697 af 16.  

 juni 2000, som ændret ved bekendtgørelse nr. 821 af 31. august  

 2000, om økologisk jordbrugsproduktion indeholder regler om, at alle  

 dyr i økologisk husdyrproduktion året rundt skal have adgang til  

 grovfoder, og at husdyrenes omgivelser skal udformes i overensstemmelse med  

 de forskellige dyregruppers behov.
Der stilles således krav om, at der  

 er adgang til læ og skygge ved udendørs ophold og mulighed for  

 at foretage hudpleje, ligesom alle dyr skal have adgang til udendørs  

 græsarealer i sommerhalvåret - hvilket for svins vedkommende er  

 præciseret til minimum 150 dage.
Dog kan ung- og slagtesvin i stedet  

 opstaldes i stier, hvor de året rundt har adgang til en  

 løbegård eller andet udendørs areal af en vis  

 størrelse, når de samtidig fodres med grovfoder efter  

 ædelyst.
Ifølge bekendtgørelsen skal alle svin  

 derudover have mulighed for at opholde sig i et trækfrit lejeareal, og  

 indendørs liggearealer skal være tilstrækkeligt store og  

 velforsynede med ren strøelse.
Bekendtgørelsen indeholder  

 desuden halekuperingsforbud for svin og krav om, at smågrise ikke  

 må fravænnes soen, før de er syv uger gamle.
2.3. Miljø- og Energiministeriet Miljø- og Energiministeriets bekendtgørelse  

 nr. 877 af 10. december 1998, som ændret ved bekendtgørelse nr.  

 755 af 30. september 1999 og bekendtgørelse nr. 677 af 5. juli 2000,  

 om erhvervsmæssigt dyrehold, husdyrgødning, ensilage mv.  

 indeholder en række krav ved erhvervsmæssigt dyrehold.  

 Formålet med reglerne er at begrænse forurening og gener fra  

 dyrehold.
Der stilles bl.a. et såkaldt harmonikrav.
Harmonikravet  

 går ud på, at der skal være harmoni mellem antallet af dyr  

 på bedriften og antallet af hektar jord til rådighed for dyrenes  

 gødningsproduktion.
 Reglerne sikrer dog ikke umiddelbart, at dyrene har adgang  

 til hele dette areal, men alene at producenten skal have adgang til at sprede  

 husdyrgødningen på et areal af en vis størrelse.
Med hjemmel i bekendtgørelsen kan Skov- og  

 Naturstyrelsen efter indstilling fra bl.a.
Landbrugets  

 Rådgivningscenters afdeling for bygninger godkende, at visse  

 anlæg og staldsystemer beskrevet i landbrugets byggeblade ikke  

 behøver at overholde visse af kravene i bekendtgørelsen.
Der  

 findes p.t. ét sådant byggeblad vedrørende  

 udendørs sohold, som er ved at blive revideret.
For at blive undtaget  

 fra bekendtgørelsens krav til blandt andet indretningen af foldens  

 bund er det således en betingelse, at man opfylder de krav, der stilles  

 i byggebladet til foldens indretning og benyttelse.
Ifølge byggebladet om udendørs sohold skal  

 søerne holdes i hytter, der kan flyttes rundt i foldene under hensyn  

 til slitage på græsbevoksningen og fordeling af gødning i  

 foldene, hvilket begrænser udvaskningen af kvælstof.
Foldene skal  

 have en tæt græsbevoksning, og marken skal som udgangspunkt  

 kultiveres efter max. 12 måneders sohold, hvorefter der skal etableres  

 en kvælstofforbrugende afgrøde på marken.
Når der er sohold på marken max. hvert andet  

 år, kan dyretætheden være op til 3,4 DE (dyreenheder) pr.  

 hektar i året med sohold, hvilket svarer til max. 15 søer pr.  

 hektar ved 4 ugers fravænning af pattegrisene.
I byggebladet  

 anføres endvidere, at »Dyrene i hver fold forsynes med drikkevand via  

 vandslange til drikketrug med lukkeventil eller via daglig transport til  

 truget med tankvogn.... I varme perioder har søer og orner behov for  

 at kunne finde afkøling i et sølehul.« 3. Lovforslagets baggrund Det fremgår af dyreværnslovens § 4,  

 stk. 1, at justitsministeren kan fastsætte regler om dyrs  

 opholdsarealer og opholdsrum og om inventaret heri.
Efter § 4,  

 stk. 2, kan regler vedrørende dyr i landbruget, der ikke beror  

 på en forpligtelse af international karakter, alene fastsættes  

 efter stk. 1, når reglerne er af mindre indgribende betydning.
Nærværende forslag beror ikke på en  

 international forpligtelse, og forslaget indeholder regler af mere  

 indgribende betydning.
Derfor skønnes det ikke muligt inden for  

 rammerne af den givne bemyndigelsesbestemmelse i dyreværnslovens  

 § 4, stk. 1, jf. stk. 2, at fastsætte forslagets regler  

 om udendørs hold af svin i form af administrative forskrifter.
3.1. Det Dyreetiske Råds udtalelse om svineproduktion Det Dyreetiske Råd afgav i oktober 1993 en udtalelse  

 om svineproduktion.
Rådet udtalte sig primært om forskellige  

 etisk betænkelige forhold i de moderne intensive produktionssystemer  

 med indendørs hold af svin, hvor dyrene har meget ringe  

 bevægelsesfrihed og få muligheder for at få opfyldt en  

 række væsentlige behov.
Rådet nævnte dog, at  

 udendørs svineproduktion kunne være et alternativ, men at man  

 endnu ikke havde tilstrækkelige erfaringer herom, f.eks.  

 vedrørende konsekvenserne af længerevarende perioder med sne og  

 hård frost.
 For så vidt angår søer udtalte  

 rådet bl.a. følgende:
 »Som alternativ til de fikserede søer anvendes i en  

 mindre del af de danske svinebesætninger systemer, hvor søerne  

 går løse i grupper, enten udendørs eller under tag.
 ...
 Betragter man en frilandsso, der bevæger sig let og  

 ubesværet hen over marken, ser det også ud til, at muligheden for  

 motion øger det almene velbefindende hos soen.
De løse systemer sætter i vidt omfang  

 søerne i stand til at påvirke deres egen situation.
Hvis der er  

 noget, søerne ikke bryder sig om, har de mulighed for at komme  

 væk.
De vil også i et vist omfang have mulighed for at regulere  

 deres kropstemperatur, f.eks. ved at søle, hvis de har det for  

 varmt.
Der er dog også nogle potentielle problemer  

 forbundet med sådanne systemer.
Først og fremmest er det  

 sværere at overvåge det enkelte dyrs sundhedstilstand.
Endvidere  

 kan der være et større smittepres, og det kan være  

 svært at sikre en ensartet ernæringstilstand hos dyrene.
Endelig  

 kan en so blive underkuet af de højere rangerende dyr.« Rådet fremsatte ikke konkrete anbefalinger om  

 udendørs hold af svin.
3.2. Regeringens fødevarepolitiske redegørelse I efteråret 1997 blev forholdene for svin i de  

 intensive produktionssystemer genstand for en intensiv debat, og  

 statsministeren gav i Folketingets spørgetime udtryk for, at  

 dyrevelfærden på dette område skulle tages op til  

 drøftelse.
 I regeringens fødevarepolitiske redegørelse  

 fra januar 1998 tilkendegav regeringen, at der i særdeleshed inden for  

 den moderne svine- og fjerkræproduktion kan være grundlag for at  

 tilvejebringe nye regler, hvor der i højere grad bør fokuseres  

 på etiske hensyn, herunder hensynet til dyrenes behov, frem for i  

 så vidt omfang som hidtil at fokusere på  

 produktionsøkonomien.
 Særligt for så vidt angår  

 svineproduktionen fremgik det af redegørelsen, at regeringen allerede  

 i foråret 1998 ville fremkomme med forslag til en ny lov om hold af  

 svin, der i videre omfang end hidtil ville inddrage den etiske dimension.
3.3. Arbejdsgruppen om hold af svin Justitsministeren og fødevareministeren nedsatte  

 den 22. januar 1998 en arbejdsgruppe bestående af repræsentanter  

 for de to ministerier og Landbrugsraadet, samt forskningsprofessor Peter  

 Sandøe, formand for Det Dyreetiske Råd, og dr. med. vet.
H.
B.  

 Simonsen, præsident for Foreningen til Dyrenes Beskyttelse.
 Arbejdsgruppen fik følgende kommissorium:
 »Der nedsættes en arbejdsgruppe, der har til opgave  

 at komme med forslag til danske minimumsregler for hold af svin.
Disse regler skal sikre, at dyrene får opfyldt deres  

 adfærdsmæssige behov.
Dette indebærer bl.a., at dyrene som  

 hovedregel skal have mulighed for at kunne bevæge sig frit omkring,  

 have mulighed for temperaturregulering og have adgang til  

 grovfoder/rodemateriale.
 Arbejdsgruppen skal inddrage resultaterne af forskning og  

 afprøvning på området og i videst muligt omfang tage  

 hensyn hertil ved udformning af reglerne.
Reglerne skal endvidere indeholde overgangsordninger, som  

 giver en passende tid til tilpasning af eksisterende staldsystemer,  

 således at producenterne får rimelig tid til at omstille  

 sig.« Det blev tilkendegivet over for arbejdsgruppen, at gruppen  

 forventedes medio februar 1998 at aflevere et udkast til regler, som allerede  

 i foråret 1998 kunne danne grundlag for gennemførelse af nye  

 forskrifter, der øger dyrevelfærden for svin.
 Arbejdsgruppen afleverede den 6. februar 1998 et forslag  

 til lov om indendørs hold af drægtige søer og gylte.
På baggrund af arbejdsgruppens forslag fremsatte  

 justitsministeren den 1. april 1998 forslag til lov om indendørs hold  

 af drægtige søer og gylte, som bl.a. indeholdt bestemmelser om  

 løsdriftssystemer, overbrusningsanlæg og adgang til halm eller  

 andet rodemateriale for disse svin.
Folketinget vedtog lovforslaget inden  

 sommerferien, og loven trådte i kraft den 1. januar 1999, dog med visse  

 overgangsbestemmelser for bygninger, der var taget i brug inden denne  

 dato.
 Justitsministeriet tilkendegav i bemærkningerne til  

 lovforslaget, at man fandt det påkrævet, at arbejdsgruppen  

 fortsatte sit arbejde med henblik på at foreslå regler for hold  

 af andre svin end drægtige søer og gylte, herunder slagtesvin,  

 og at dette arbejde kunne finde sted over en rimelig tidshorisont, så  

 alle muligheder og alternativer kunne gennemgås nøje.
 Arbejdsgruppen afgav i maj 1999 en rapport om  

 indendørs hold af andre svin end drægtige søer og gylte,  

 hvori arbejdsgruppen foreslog, at der på visse områder udarbejdes  

 nye regler om hold af disse dyr, mens der på andre områder  

 bør forskes yderligere, inden man kan foreslå nye regler.
 Det fremgik af rapporten, at arbejdsgruppen  

 påregnede at fortsætte arbejdet i efteråret 1999 og se  

 nærmere på udendørs hold af svin.
På baggrund af arbejdgruppens forslag fremsatte  

 justitsministeren den 13. oktober 1999 forslag til lov om indendørs  

 hold af smågrise, avls- og slagtesvin.
Forslaget indeholdt bl.a.  

 bestemmelser om overbrusningsanlæg, adgang til halm eller andet  

 rodemateriale og forbud mod fuldspaltegulve.
Folketinget vedtog lovforslaget  

 den 8. februar 2000, og loven trådte i kraft den 1. juli 2000, dog for  

 så vidt angår kravet om adgang til halm eller andet rodemateriale  

 først den 1. juli 2005. Dertil kom visse overgangsbestemmelser for  

 bygninger, der var taget i brug før den 1. juli 2000.
 I juli år 2000 afgav arbejdsgruppen en udtalelse om  

 udendørs hold af svin, hvoraf det fremgår, at arbejdsgruppen kan  

 anbefale, at der udarbejdes nye regler om udendørs hold af svin.  

 Arbejdsgruppen har tillige udarbejdet et udkast til lovforslag herom.
Arbejdsgruppen foreslår, at der fastsættes  

 nærmere regler om, hvor store lejearelerne skal være i de hytter,  

 som udegående svin har til rådighed, jf. lovforslagets § 3,  

 og om indretning af disse hytter, jf. §§ 4-8. Endvidere foreslår  

 arbejdsgruppen, at der stilles minimumskrav til udearealets størrelse,  

 jf. § 9, og at der af hensyn til de udegående svins mulighed for  

 at regulere deres kropstemperatur stilles krav om adgang til et  

 sølehul, når den gennemsnitlige dagtemperatur overstiger  

 15oC.
I de tilfælde, hvor svinene har adgang til et areal af  

 en vis størrelse med effektive skyggemuligheder i døgnets  

 varmeste timer, foreslår arbejdsgruppen dog, at adgangen til et  

 sølehul kan erstattes med adgang til et overbrusningsanlæg eller  

 lignende, jf. § 10.
 Arbejdsgruppen foreslår tillige, at drægtige  

 søer og gylte skal indsættes i farehytter senest syv dage  

 før forventet faring, jf. § 11.
 Herudover foreslår arbejdsgruppen, at det  

 præciseres, at alle svin, bortset fra pattegrise under 14 dage, altid  

 skal have fri adgang til rent drikkevand, dog således, at de i  

 frostvejr skal vandes mindst en gang om dagen i forbindelse med fodring, jf.  

 § 12.
 Endelig foreslår arbejdsgruppen, at alle svin skal  

 have adgang til halm eller andet, der kan give mæthedsfølelse og  

 opfylde deres behov for rodemateriale, jf. § 13.
 Arbejdsgruppen foreslår, at reglerne træder i  

 kraft den 1. marts 2001. Derudover foreslår arbejdsgruppen en  

 overgangsordning, hvorefter de bedrifter, hvor der blev holdt svin  

 udendørs før lovens ikrafttræden, senest skal opfylde en  

 række af kravene den 1. marts 2006, jf. lovforslagets § 17, stk. 2.  

 Herved gives der producenterne en rimelig periode til tilpasning af hytterne  

 og indretning af arealet i øvrigt.
 Herudover fremgår det af arbejdsgruppens udtalelse,  

 at man tillige har drøftet flere andre spørgsmål i  

 relation til udegående svin, herunder om der fortsat er behov for at  

 tillade brug af trynering til disse dyr.
Arbejdsgruppen har for så vidt angår  

 anvendelse af tryneringe anført, at det påfører dyrene  

 smerte og til en vis grad hæmmer deres naturlige rodeadfærd,  

 når dyrene får sat en ring i trynen, men at formålet med  

 ringen netop er at hindre, at dyrene på kort tid roder så meget,  

 at det ødelægger græsdækket i folden.
Et forbud mod  

 brug af trynering ville derfor føre til, at udegående svin  

 skulle flyttes til nye folde meget ofte med dertil hørende  

 øgede produktionsomkostninger.
Der ville således være en  

 væsentlig risiko for, at et forbud ville medføre, at  

 svineproducenterne i stedet ville holde svinene indendørs.
På baggrund af en afvejning af disse hensyn er det  

 arbejdsgruppens konklusion, at det ikke kan anbefales at forbyde korrekt brug  

 af trynering på udegående svin.
Ved korrekt brug af trynering  

 forstår arbejdsgruppen, at ringen kun må sættes igennem  

 næseskillevæggen i trynen, idet enhver anden måde at  

 sætte tryneringe i svin på må anses for  

 dyreværnsmæssigt uacceptabel og en overtrædelse af  

 dyreværnslovens § 1.
 Hvis det bliver aktuelt at holde slagtesvin  

 udendørs i større omfang, anbefaler arbejdsgruppen dog, at der  

 i så fald bør forskes nærmere i konsekvenserne af at  

 bruge/undlade trynering på slagtesvin.
3.4. Justitsministeriets overvejelser Det er Justitsministeriets opfattelse, at der i lighed med  

 de initiativer, der de seneste år er taget, for så vidt  

 angår indendørs hold af svin, er grund til at udarbejde nye  

 regler for udegående svin, der i højere grad lægger  

 vægt på de dyreetiske hensyn og dyrenes behov.
Justitsministeriet er enig med arbejdsgruppen i, at det  

 på baggrund af de nyeste forskningsresultater og den praktiske  

 erfaring, der efterhånden er opnået i produktionen af svin, der  

 holdes udendørs, er muligt at udarbejde regler om krav til hytterne og  

 udearealerne, så dyrenes behov i højere grad tilgodeses.
Krav om  

 dels et tørt lejeareal af en vis størrelse med halm eller andet  

 materiale, der kan bruges til isolering, og dels om indretning og isolering  

 af hytterne sikrer, at dyrene beskyttes bedst muligt i kolde og våde  

 perioder.
I varme perioder vil krav om adgang til velventilerede hytter og  

 til sølehul til gengæld sikre, at dyrene - udover at få  

 beskyttelse mod solskoldning og få mulighed for forbedret hudpleje -  

 kan blive afkølet, samtidig med at der dog åbnes mulighed for,  

 at sølehullet kan erstattes med et overbrusningsanlæg eller  

 lignende i de tilfælde, hvor dyrene har adgang til et område med  

 effektiv skygge selv i døgnets varmeste timer.
Justitsministeriet kan tilslutte sig et krav om, at  

 drægtige søer og gylte skal indsættes i farehytter senest  

 syv dage før forventet faring, så dyrene er kommet sig over  

 flytningen inden faringen.
Ministeriet er også enig med arbejdsgruppen  

 i, at de drægtige søer og gylte skal have adgang til  

 redebygningsmateriale.
 Justitsministeriet finder tillige, at kravene om adgang  

 til rent drikkevand og til halm eller andet, der kan give de drægtige  

 søer og gylte mæthedsfølelse samt give alle svin adgang  

 til rodemateriale, er vigtige både af hensyn til dyrenes fysiologiske  

 behov, men også af hensyn til de adfærdsmæssige behov, som  

 tildeling af halm eller andet kan tilgodese.
Forslaget til lov om udendørs hold svarer i det  

 væsentlige til arbejdsgruppens lovudkast.
På baggrund af  

 høringssvarene er der dog indført enkelte yderligere krav i  

 forslaget.
 For så vidt angår brug af trynering til  

 udegående svin er Justitsministeriet enig med arbejdsgruppen i, at de  

 fordele, svinene opnår ved at blive holdt udendørs i stedet for  

 at gå indendørs, er større end de ulemper, tryneringen  

 påfører dyrene, hvorfor reglerne herom ikke bør  

 ændres på nuværende tidspunkt.
4. Lovforslagets økonomiske og administrative konsekvenser Lovforslaget skønnes ikke at have økonomiske  

 og administrative konsekvenser af betydning for det offentlige.
5. Lovforslagets miljømæssige og erhvervsøkonomiske  

 konsekvenser Lovforslaget skønnes ikke umiddelbart at have  

 miljømæssige konsekvenser.
 Lovforslaget skønnes ikke at have administrative  

 konsekvenser for erhvervet.
 Lovforslaget skønnes at have  

 erhvervsøkonomiske konsekvenser for landbruget, idet de  

 foreslåede krav vil betyde ekstra omkostninger til indretning af  

 sølehul eller til installation af overbrusningsanlæg, til  

 sikring af permanent adgang til rent vand, til eventuel konstruktion af  

 effektive skyggearealer og eventuel udskiftning af hytter, der ikke opfylder  

 kravene, samt til løbende anskaffelse af halm eller andet  

 rodemateriale.
 Lovforslagets overgangsperiode betyder, at tilpasningen af  

 eksisterende folde og eventuel udskiftning af hytter kan foregå over  

 fem år.
Samlet set forventes lovforslaget at påføre  

 erhvervet og de enkelte bedrifter begrænsede merudgifter.
Det er dog  

 meget vanskeligt at give et konkret overslag over de  

 erhvervsøkonomiske konsekvenser for erhvervet som helhed eller for den  

 enkelte producent, idet der er tale om individuelle tilpasninger for de  

 enkelte producenter.
6. Lovforslagets EU-retlige aspekter Rådets direktiv 91/630/EØF om  

 fastsættelse af mindstekrav med hensyn til beskyttelse af svin er et  

 minimumsharmoniseringsdirektiv, som ikke er til hinder for, at Danmark  

 nationalt fastsætter skærpede mindstekrav.
Lovforslaget har  

 derfor ingen umiddelbare EU-retlige konsekvenser.
7. Hørte myndigheder og interesseorganisationer Lovforslaget har været sendt til høring hos  

 Dyreværnsrådet, Det Dyreetiske Råd, Det Veterinære  

 Sundhedsråd, Landbrugsraadet, Landsforeningen af Danske  

 Svineproducenter, Landsudvalget for Svin, De Danske Landboforeninger, Dansk  

 Familielandbrug, Slagteriernes Forskningsinstitut, Danske Slagterier,  

 Kødbranchens Fællesråd, Frilandsudvalget, Landsforeningen  

 af økologiske kødproducenter, Friland Food A/S, professor  

 Henning Staun fra Den kgl.
Veterinær- og Landbohøjskole, Den  

 Danske Dyrlægeforening, Foreningen til Dyrenes Beskyttelse i Danmark,  

 Dyrenes Dags Komité, Dyreværnsforeningernes  

 Fællesråd, Dyrefondet, Dyrenes Venner, WSPA, Sammenslutningen af  

 Landbrugets Arbejdsgiverforeninger og Specialarbejderforbundet i Danmark.
Vurdering af konsekvenser af  

 lovforslaget Positive konsekvenser/mindre-udgifter (hvis ja, angiv omfang) Negative konsekvenser/mer- udgifter (hvis ja, angiv omfang) Økonomiske konsekvenser for stat, kommuner og  

 amtskommuner nej nej Administrative konsekvenser for stat, kommuner og  

 amtskommuner nej nej Økonomiske konsekvenser for erhvervslivet nej ja, se de almindelige bemærkninger pkt. 5 Administrative konsekvenser for erhvervslivet nej nej Miljømæssige konsekvenser nej nej Administrative konsekvenser for borgerne nej nej Forholdet til EU-retten Lovforslaget har ingen EU-retlige konsekvenser Bemærkninger til lovforslagets  

 enkelte bestemmelser Til § 1 Bestemmelsen angiver lovens anvendelsesområde.
Loven  

 omfatter bedrifter med svin, der holdes udendørs til  

 landbrugsmæssigt formål, jf. stk. 1. Ved  

 landbrugsmæssigt formål forstås, at svinene holdes med  

 henblik på kødproduktion eller avl.
Loven gælder for alle  

 bedrifter - uanset størrelse - der producerer svin til det  

 anførte formål.
Hold af f.eks. hængebugsvin som kæledyr  

 omfattes således ikke af forslaget.
Det samme gør sig  

 gældende for svin, der holdes udendørs i zoologiske haver,  

 dyreparker og lignende.
Udendørs hold af svin kan groft opdeles i to  

 kategorier: For det første er der de traditionelle frilandsgrise, der  

 på grund af miljømæssige hensyn har adgang til marker med  

 store græsarealer.
For det andet er der de svin, der holdes i  

 udendørs anlæg i hytter eller telte med adgang til et  

 begrænset udendørsareal udenom, hvor der er en  

 miljøgodkendt bund under hele arealet.
Ved miljøgodkendt  

 bund forstås en bund, der er udført i overensstemmelse med de  

 gældende miljøregler.
Efter de nugældende regler skal en  

 sådan bund være udført af materiale, der er vanskeligt  

 gennemtrængeligt for fugtighed.
Bunden skal endvidere kunne  

 modstå påvirkninger fra dyrene og de redskaber, der anvendes ved  

 svineholdet.
Der skal derudover etableres et afløbssystem til  

 opsamling af alle flydende affaldsstoffer.
Bunden kan også være  

 godkendt af Skov- og Naturstyrelsen som følge af styrelsens mulighed  

 for at dispensere fra de almindeligt gældende krav til bund og  

 afløb.
Begge kategorier foreslås omfattet af lovforslaget,  

 idet udendørs hold af svin i stk. 2 defineres sådan,  

 at svinene holdes i hytter, hvorfra de har adgang til udearealer i form af  

 marker/folde eller arealer med miljøgodkendt bund.
Det vil sige, at  

 bedrifter med udegående dyr i sådanne systemer skal leve op til  

 de foreslåede krav, mens besætninger med dyr, der går helt  

 eller delvis indendørs i staldbygninger, ikke falder ind under lovens  

 anvendelsesområde.
Baggrunden herfor er, at der allerede er fastsat  

 nærmere krav til indendørs hold af svin i anden lovgivning.
I stk. 3 defineres, hvad der forstås ved  

 hytter i lovens forstand.
Denne definition er medtaget, fordi der findes en  

 lang række hyttetyper og telttyper mv., der alle er konstrueret til  

 brug for udendørs hold af svin, men som er meget forskellige.
Det er  

 hensigten, at disse hytter/teltkonstruktioner skal opfylde kravene i  

 lovforslaget for lovligt at kunne anvendes ved udendørs hold af  

 svin.
 Henvisningen i stk. 3 til »enkeltstående  

 konstruktioner« indebærer, at det ikke er omfattet af lovforslaget at  

 holde svin i staldbygninger, der er indrettet sådan, at svinene har  

 adgang til såvel indendørs stier som afgrænsede  

 udendørs arealer i umiddelbar tilknytning til staldbygningen i form af  

 små løbegårde eller verandaer eller lignende.  

 Sådanne bedrifter er i stedet omfattet af reglerne om indendørs  

 hold af svin.
Til § 2 Bestemmelsen definerer, hvad der forstås ved so,  

 gylt, orne, diegivende so, pattegrise, smågrise, avls- og slagtesvin.  

 Definitionerne svarer med enkelte sproglige ændringer og  

 præciseringer til de definitioner, der er angivet i § 2 i den  

 gældende bekendtgørelse om beskyttelse af svin og til § 2 i  

 lov om indendørs hold af drægtige søer og gylte, samt  

 § 2 i lov om indendørs hold af smågrise, avls- og  

 slagtesvin.
 Bestemmelsens definitioner er endvidere i overensstemmelse  

 med definitionerne i artikel 2 i Rådets direktiv 91/630/EØF om  

 fastsættelse af mindstekrav med hensyn til beskyttelse af svin.
Til § 3 Bestemmelsen indeholder krav til størrelsen af  

 lejearealer i de forskellige typer hytter, der anvendes til udegående  

 svin.
Kravene skal sikre, at alle svin kan ligge ned på lejearealet i  

 hytten på samme tid og dermed få adgang til et tørt,  

 strøet leje, jf. nærmere nedenfor under bemærkningerne til  

 § 8. Det er dog samtidig vigtigt, at hytterne ikke bliver for store,  

 idet svinene i så fald formentlig vil begynde at anvende en del af  

 hytten som gødeareal, hvorved der opstår risiko for, at  

 lejearealet i hytten bliver så koldt og vådt, at svinenes  

 velfærd forringes.
Arealkravene stilles til »sammenhængende«  

 lejearealer for at sikre, at man ikke kan inddrage et eventuelt forrum foran  

 hytten eller teltet i lejearealet.
Disse forrum beskytter som oftest ikke  

 svinene mod vejrliget på samme måde som arealet inde i selve  

 hytten.
Arealkravet i stk. 2 til lejearealet i hytter  

 til farende og diegivende søer og gylte opmåles alene efter,  

 hvor mange søer og gylte der skal opholde sig i hytten, og ikke efter,  

 hvor mange pattegrise de måtte få.
Arealet er derfor beregnet  

 til, at der både skal være plads til soen/gylten og til  

 pattegrisene på de 3,8 m2.
For så vidt angår smågrise, avls- og  

 slagtesvin er arealkravene til lejearealet sat i relation til  

 vægtklasser efter svinenes gennemsnitlige vægt, jf.  

stk. 4. Inddelingen i vægtklasser svarer til den inddeling,  

 der er brugt ved fastsættelsen af minimumsarealkrav i § 3 i  

 bekendtgørelsen om beskyttelse af svin.
De i lovforslaget  

 anførte minimumskrav til lejearealet svarer til de minimumskrav,  

 Fødevareministeriets kvalitetsmærkningsordning stiller til  

 andelen af fast gulv for smågrise, avls- og slagtesvin.
Det faste gulv  

 skal i sådanne systemer kunne udgøre et velstrøet leje  

 for svinene, og et minimumsarealkrav af denne størrelse antages at  

 sikre svinene tilstrækkelig plads til at kunne ligge på  

 lejearealet i hytterne.
Til § 4 Der stilles krav om, at hytterne skal være  

 høje nok til, at give dyrene mulighed for at stå oprejst og  

 bevæge hovedet uhindret, når de befinder sig inde i hytterne.  

 Samtidig skal hytterne være så høje, at det er muligt at  

 føre ordentligt tilsyn med svinene inde i hytterne.
Afhængig af,  

 hvilken type hytte der anvendes, vil hytterne typisk skulle have en indvendig  

 frihøjde på minimum 1 meter for, at disse krav kan anses for  

 opfyldt.
I stk. 2 stilles der endvidere krav om, at  

 hytterne skal være indrettet således, at det er muligt udefra at  

 se alle de svin, der opholder sig i en hytte.
Visse hyttetyper har f.eks. en  

 skillevæg, som svinene kan gå om bagved, så man ikke kan se  

 dem fra hyttens åbning.
Ved brug af sådanne hytter er det  

 afgørende, at man kan se ind i hytten et andet sted for eksempel  

 gennem en rude eller en lem bag i hytten.
I modsat fald risikerer man, at  

 dyrene ligger syge i flere dage, uden at det bliver opdaget ved et mindre  

 grundigt dagligt tilsyn.
Til § 5 Når flere søer og gylte går i samme  

 fold, kan der opstå situationer, hvor et dominerende svin stiller sig  

 hindrende i vejen for et svagere svin, så det svagere svin ikke kan  

 få adgang til hytten.
Der stilles derfor krav om, at det skal sikres,  

 at ingen svin forhindres i at komme ind i en hytte og få adgang til  

 lejearealet derinde.
Producenterne skal således være  

 opmærksomme på, at ingen svage søer holdes udenfor  

 hytterne, og hvis situationen opstår, er de forpligtede til at gribe  

 ind og foretage de fornødne foranstaltninger.
Det kan f.eks.  

 være at flytte den svage eller den dominerende so over i en anden fold,  

 at opstille flere hytter i folden eller at inddele hytten i flere rum med  

 hver sin indgang.
Til § 6 Svin, der holdes udendørs, udsættes i  

 løbet af året for meget store temperatursvingninger, og under de  

 givne klimatiske forhold i Danmark vil gennemsnitstemperaturen i store dele  

 af året være under svinenes nedre kritiske temperatur.
Af hensyn  

 til muligheden for, at svin, der holdes udendørs, kan opretholde  

 kropstemperaturen i kolde og våde perioder, stilles der krav om, at  

 hytterne skal isoleres eller på anden måde indrettes  

 således, at svinenes temperaturkrav tilgodeses.
Dette vil endvidere virke positivt på temperaturen i  

 de varmeste perioder, idet en korrekt indretning eller isolering modvirker,  

 at svinene udsættes for varmestråling.
I varme perioder er det  

 især vigtigt, at hytten ikke bliver så varm, at soen ikke vil  

 gå derind, selvom den har pattegrise derinde.
Farehytterne skal derfor  

 indrettes således, at der tages særligt hensyn til soens og  

 pattegrisenes forskellige temperaturkrav.
Baggrunden for, at bestemmelsen ikke stiller krav om  

 obligatorisk isolering, er, at der er mange forskellige hyttetyper, og at  

 nogle af dem er indrettet sådan, at de uden at være isoleret  

 alligevel holder varmen ude om sommeren og kulden om vinteren.
Disse  

 hyttetyper skal fortsat kunne bruges i det omfang, de er korrekt indrettet,  

 så svinene ikke får det for varmt eller for koldt.
Til § 7 Der stilles i bestemmelsen krav om, at hytter til svin,  

 der holdes udendørs, skal være indrettet på en sådan  

 måde, at der ikke kun kommer luft ind via en enkelt  

 døråbning i varme perioder, men ligeledes gennem andre  

 ventilationsåbninger.
Der kan f.eks. være tale om flere  

 døråbninger, skydelåger eller taglemme, som  

 svineproducenten manuelt kan åbne eller lukke afhængig af  

 temperaturen og luftcirkulationen.
Der stilles tillige krav om, at  

 døråbningernes og eventuelle øvrige  

 ventilationsåbningers antal, dimensionering og indretning skal  

 være således, at svinene kan beskyttes bedst muligt mod  

 vejrliget.
Det er navnlig vigtigt at beskytte svinene mod træk, fugt og  

 snefygning i koldt og blæsende vejr.
Det kan f.eks. ske ved at indrette  

 en forgård foran døråbningerne, så vinden  

 brydes.
Til § 8 Det foreslås i § 8, at lejearealet, hvis  

 størrelse fastsættes i § 3, skal være dækket af  

 halm eller andet materiale, der tilgodeser svinenes behov for et tørt  

 og lunt leje under alle vejrforhold.
Halmen bidrager direkte til, at svinene  

 kan opretholde kropstemperaturen, og henset til de svingende klimatiske  

 forhold, udegående svin risikerer at blive udsat for i årets  

 løb, er det afgørende for deres velfærd, at de altid  

 uanset vejrforholdene har adgang til et tørt og lunt leje.
I farehytter har soen/gylten også behov for  

 materiale, den kan bruge til at bygge rede af.
Redebygning er en vigtig del  

 af drægtige søers og gyltes adfærd, så det  

 foreslås ligeledes, at disse dyr skal have adgang til  

 redebygningsmateriale i farehytterne, f.eks. i form af større  

 mængder halm, end svinene normalt har behov for til lejeareal.
Til § 9 Bestemmelsen stiller krav til udearealets  

 størrelse.
Kravene skal sikre, at alle svin i den samme fold har en  

 rimelig mulighed for at udøve deres naturlige adfærd.
 Ved indendørs hold af svin er det samlede areal,  

 svinene har til rådighed, sjældent opdelt i henholdsvis lejeareal  

 og gøde- og aktivitetsareal, og svinene kan derfor anvende hele  

 arealet til at udøve deres rode- og  

 undersøgelsesadfærd.
Ved udendørs hold af svin bør det  

 tilstræbes, at svinene kun bruger hytten som lejeareal, jf.  

 bemærkningerne til § 3, og denne del af det samlede areal kan  

 derfor ikke medregnes i det område, svinene har til rådighed for  

 gøde-, rode- og undersøgelsesadfærd.
På den  

 baggrund er det vigtigt at sikre svinene adgang til udendørs arealer  

 af en vis størrelse.
 Ved produktion af de traditionelle frilandsgrise har  

 svinene på grund af miljøreglerne adgang til ganske store  

 græsarealer, hvorfor der ikke er behov for at stille særlige  

 minimumskrav til udearealet for disse svin.
Ved produktion af svin i systemer med miljøgodkendt  

 bund under hele arealet er det af såvel økonomiske som praktiske  

 grunde begrænset, hvor stort et udeareal man kan kræve, at  

 svinene skal have adgang til.
Svinene i sådanne systemer har dog adgang  

 til forholdsvis mere plads end svin i de traditionelle indendørs  

 produktionssystemer, ligesom de har mulighed for at bevæge sig fra  

 hytten og ud i udearealet og få frisk luft og sol og et helt andet  

 klima end i indendørsproduktionen.
Det må derfor antages, at sådanne systemer  

 selv med relativt små udearealer har en række fordele frem for  

 traditionel indendørs hold af svin.
Imidlertid bør der af  

 hensyn til svinenes velfærd stilles minimumsarealkrav til udearealet.
I § 9 foreslås der derfor minimumsarealkrav ved  

 udendørs hold af svin i systemer med miljøgodkendt bund under  

 det areal, svinene har adgang til.
De foreslåede arealkrav tager bl.a.  

 højde for kravene ved økologisk produktion af svin.
 For så vidt angår drægtige søer  

 og gylte stilles der således i stk. 1, nr. 1, krav om  

 minimum 1,1 m2 pr. dyr, dog mindst 20 m2. Disse svin  

 holdes typisk flokvis, hvorfor kravet om mindst 20 m2 ikke  

 forventes at volde problemer.
Med hensyn til farende og diegivende søer og gylte  

 foreslås det i stk. 1, nr. 2, at dyrene skal have adgang  

 til et aktivitetsareal på minimum 6,2 m2 pr. dyr, hvoraf  

 mindst 2,5 m2  skal være udeareal.
Når der her stilles  

 krav til aktivitetsarealet og ikke alene til udearealet, skyldes det, at  

 arealkravene i § 9 som nævnt bl.a. er afpasset efter kravene til  

 økologisk produktion af svin. Økologireglerne stiller krav om  

 et væsentligt større indeareal end det, der foreslås i  

 § 3 i dette lovforslag, nemlig 7,5 m2 indeareal og 2,5  

 m2 udeareal pr. dyr, i alt 10 m2. Det må derfor  

 antages, at en del af indearealet i givet fald kan blive brugt til andre  

 aktiviteter end hvile og derfor kan medregnes i kravet til det samlede  

 aktivitetsareal.
Det bemærkes, at det samlede arealkrav, dvs.  

 minimumslejearealet efter § 3 og minimums aktivitetsarealet efter § 9, for  

 denne gruppe svin er 10 m2 og dermed det samme som efter  

 økologireglerne.
 For så vidt angår orner foreslås det i  

stk. 1, nr. 3, at disse dyr skal have adgang til et udeareal  

 på minimum 3 m2 pr. orne, uanset om ornen holdes sammen med  

 andre svin eller ej.
I stk. 2 foreslås det, at udearealet til  

 smågrise, avls- og slagtesvin skal opfylde visse nærmere bestemte  

 minimumsarealkrav, der er relateret til bestemte vægtklasser.
For at  

 lette overblikket er disse vægtklasser inddelt på samme  

 måde som vægtklasserne vedrørende arealkrav til  

 lejearealerne, jf. nærmere ovenfor under bemærkningerne til  

 lovforslagets § 3, stk. 4. Disse svin holdes oftest i grupper,  

 hvorfor de supplerende krav om mindst 10 eller 20 m2 udeareal  

 (afhængig af vægtklassen) ikke forventes at volde problemer.
Hvis et dyr er kommet til skade eller er blevet sygt, er  

 der i stk. 3 givet mulighed for, at man undtagelsesvist - og kun  

 hvis det er veterinært begrundet - kan anbringe dyret alene i en fold,  

 der ikke opfylder de ellers gældende arealkrav.
Da arealkravene i  

 stk. 1, nr. 1, og stk. 2, er fastsat ud fra den forudsætning,  

 at dyrene holdes i flok, er der ikke behov for de samme minimumsarealer  

 på 10 m2 og 20 m2 , når der er tale om en  

 fold til et enkelt dyr, der kun vil opholde sig i folden i en kortere  

 periode.
Dyret skal dog fortsat have mulighed for udendørs aktivitet,  

 hvorfor folden skal give dyret mulighed for at kunne rejse og vende sig uden  

 besvær samtidig med, at dyret skal kunne ligge i udstrakt sideleje.
Til § 10 Svin har ikke funktionelle svedkirtler og kan  

 således ikke svede over hele kroppen som f.eks. mennesker.
Svin over 20  

 kg har derfor behov for at kunne få afkølet kroppen på en  

 anden måde, når det bliver varmt, eller efter fysisk aktivitet,  

 og behovet stiger med svinenes vægt/størrelse.
Behovet for  

 afkøling opstår formentlig allerede for de største svin,  

 søer og orner, når den gennemsnitlige dagtemperatur overstiger  

 15oC.
Hvis svinene har mulighed for at blive fugtige, kan de  

 få afkølet kroppen ved fordampning af fugtigheden fra kroppen.  

 Kravet om et sølehul indebærer ikke en mulighed for at fravige  

 de betingelser, der stilles for at indrette en fast bund efter  

 miljøreglerne.
Hvis det ikke er muligt at etablere et sølehul i  

 en miljøgodkendt bund, må sølehullet erstattes af et  

 overbrusningsanlæg med de krav, der stilles dertil efter bestemmelsens  

 stk. 2.
Hvis svinene har adgang til et sølehul, vil de  

 kunne blive afkølede ved at dække sig til med mudder.
Ud over  

 den afkølende effekt kan mudderet også anvendes til hudpleje for  

 dyrene og som beskyttelse mod solskoldning og insektstik, og  

 sølehullet er derfor næsten uundværligt ved  

 udendørs hold af svin.
Det er dog vigtigt, at alle svinene får  

 adgang til sølehullet med henblik på at modvirke aggressioner  

 mellem dyrene.
 Det foreslås på den baggrund i  

stk. 1, at der stilles krav om, at alle svin over 20 kg skal have  

 adgang til et sølehul, hvormed de kan regulere deres kropstemperatur i  

 tilfælde af, at den gennemsnitlige dagtemperatur overstiger  

 15oC.
Hvis svinene holdes et sted, hvor de har adgang til et  

 areal med både skygge og effektiv luftudskiftning, som vel at  

 mærke er stort nok til, at alle svinene i samme fold kan ligge ned i  

 udstrakt sideleje på samme tid i døgnets varmeste timer,  

 foreslås det i stk. 2, at sølehullet kan erstattes  

 med et overbrusningsanlæg eller tilsvarende anordning, hvorved dyrenes  

 kropstemperatur kan reguleres.
Et sådant krav stilles allerede ved  

 indendørs hold af visse grupper svin, jf. lov om indendørs hold  

 af drægtige søer og gylte og lov om indendørs hold af  

 smågrise, avls- og slagtesvin.
Ved udendørs hold af svin kan svinene ganske vist  

 søge skygge inde i hytterne, men i mange hyttetyper er det  

 sjældent muligt at opnå de store lufthastigheder, som dyrene har  

 behov for til afkøling af kroppen i varme perioder.
Denne kombination  

 vil i så fald alene kunne opnås, hvis skyggen dannes på  

 åben mark.
Kravet om adgang til et areal med både skygge og  

 effektiv luftudskiftning indebærer derfor, at der - hvis hyttetypen  

 ikke er konstrueret sådan, at luftudskiftningen i varme perioder er  

 tilstrækkelig til at køle dyrene af - skal være et andet  

 skyggefuldt sted, hvor svinene kan ligge og køle af.
Et skyggenet giver ikke tilstrækkelig skygge, mens  

 et af de mest effektive skyggearealer udgøres af træbevoksede  

 arealer.
Hvis svinene får adgang til et sådant område, vil  

 det sammen med overbrusningsanlæg give svinene mulighed for at regulere  

 deres kropstemperatur på samme måde, som ved brug af  

 sølehul.
Når det i modsætning til lovforslagets § 3,  

 stk. 4, her kræves, at svinene kan ligge i udstrakt sideleje og  

 ikke kun i delvist sideleje, skyldes det, at det netop er i de timer, hvor  

 svinene har det varmest, at de har behov for at kunne ligge helt udstrakt  

 alle sammen og blive mest muligt afkølede.
Kravet i stk. 2 om, at  

 svinene skal kunne ligge i skyggen i udstrakt sideleje, vil ofte  

 indebære større udearealer end de minimumskrav, der er fastsat  

 efter § 9.
På grund af risikoen for infektioner kan der i visse  

 tilfælde være behov for at hindre, at diegivende søer i en  

 kort periode efter faring har adgang til sølehuller.
Der skal derfor  

 efter  stk. 3 være mulighed for at lukke adgangen til  

 sølehullet for diegivende søer i op til 14 dage efter faring,  

 hvis det er veterinært begrundet.
Til § 11 Praksis har vist, at pattegrisedødeligheden hos  

 drægtige søer, der indsættes i farehytter senest 7 dage  

 før forventet faring, er signifikant lavere end hos søer, der  

 er indsat 0-6 dage før faring.
Flytning kort før faring  

 stresser dyrene, hvilket kan medføre øget faringslængde,  

 reduceret mælkenedlægning og nedsat absorbtion af  

 råmælksantistoffer hos grisene mv.
 Det foreslås derfor, at drægtige søer  

 og gylte skal indsættes i farehytter senest 7 dage før forventet  

 faring.
Til § 12 Det er vigtigt for svinenes velfærd, at de altid har  

 adgang til rigeligt, frisk vand.
Ved udendørs hold af svin kan der  

 være problemer med tildeling af vand, når det er frostvejr,  

 ligesom der kan være problemer med algevækst i vandtrugene i de  

 varmeste perioder.
Det foreslås derfor, at svin over 14 dage gamle, der  

 holdes udendørs, altid skal have fri adgang til rent drikkevand.
I  

 perioder med frost stilles dog alene krav om, at svinene skal have rent  

 drikkevand mindst en gang om dagen i forbindelse med fodring.
Fri adgang til  

 vand indebærer, at afstanden fra svinets mulige opholdssteder til  

 drikkevandet ikke må være så stor, at svinet alene på  

 grund af afstanden hindres i at drikke.
Pattegrise har de første 14 dage efter faring ikke  

 behov for vand til at supplere soens mælk.
Det er imidlertid vigtigt at  

 henlede producenternes opmærksomhed på, at pattegrisene allerede  

 efter de første 14 dage har behov for adgang til særskilte  

 ressourcer som vand og foder, hvorfor det foreslås, at pattegrise alene  

 undtages fra kravet om fri adgang til vand i de første 14 dage.
Til § 13 Selvom svin, der holdes udendørs, i de fleste  

 tilfælde burde have rigelig adgang til græs, kan det ske, at de  

 holdes på marker, hvor græsdækket er for kort til, at de  

 kan æde ret meget af det, eller hvor der kun er et yderst sparsomt  

 græsdække.
Der kan endvidere være enkelte mere eller mindre  

 permanente udeanlæg, hvor svinene kun har adgang til et begrænset  

 udeareal med lidt eller intet græsdække.
Af hensyn til de  

 drægtige søers og gyltes behov for at føle sig  

 mætte og til alle svinenes behov for at have noget at rode i,  

 foreslås det derfor, at alle svin skal have adgang til halm eller  

 andet, der kan tilgodese disse behov.
For så vidt angår drægtige søer  

 og gylte bemærkes, at et af de væsentligste  

 velfærdsproblemer for disse dyr er, at de ofte er sultne, fordi de  

 normalt fodres med et koncentreret foder, som opfylder deres behov for  

 næringsstoffer, men som ikke giver tilstrækkelig  

 mæthedsfølelse.
Det skyldes hensynet til pattegrisenes  

 overlevelse i den efterfølgende diegivningsperiode.
Hvis søerne  

 bliver for fede, opstår der angiveligt hyppigere problemer under og  

 efter faring med risiko for efterfølgende sygdomme med nedsat  

 mælkeydelse til følge.
Alternativ fodring med fiberrige  

 foderblandinger eller et supplement i form af grovfoder har vist sig at  

 øge mætheden uden at indvirke negativt på  

 produktionsresultaterne i diegivningsperioden.
Tilsvarende har halm en positiv virkning, idet halmen  

 øger mavefyldningen og dermed mæthedsfølelsen.
Halmen kan  

 tillige fungere som medium for fødesøgningsadfærd, der er  

 en vigtig og aggressionsdæmpende adfærd for sultne søer.  

 Det bemærkes dog, at dyrenes sult stilles bedst ved at give dem adgang  

 til et fodertilskud med højt indhold af opløselige fibre, idet  

 tildeling af halm kun giver dyrene en meget kortvarig  

 mæthedsfølelse.
Til § 14 Bestemmelsen svarer til § 4 a i dyreværnsloven,  

 jf. lov nr. 386 af 6. juni 1991 som ændret bl.a. ved lov nr. 183 af 14.  

 april 1993 og lov nr. 80 af 9. februar 1999.
 Formålet er for det første at gøre det  

 muligt administrativt at gennemføre eventuelle direktiver fra EU om  

 forsvarlig behandling af dyr og beskyttelse af dyrs velfærd.
Bestemmelsen om hjemmel til administrativ  

 gennemførelse af direktiver blev foreslået indsat i  

 dyreværnsloven i 1992, idet der havde vist sig et behov herfor.
De  

 internationale forpligtelser på dyreværnsområdet, der  

 tidligere i det væsentlige forelå som udkast til forordninger,  

 som efter vedtagelsen virker som national ret, havde i praksis vist sig i  

 vidt omfang at blive fastsat som direktiver, der normalt kræver  

 nationale opfyldelsesbestemmelser.
Af lovtekniske såvel som af  

 praktiske grunde fandt man det derfor hensigtsmæssigt i  

 dyreværnsloven at åbne mulighed for, at sådanne regler kan  

 gennemføres administrativt.
Forud for deltagelse i arbejdsgruppemøder i EU-regi  

 inden for dyreværnsområdet afholder Justitsministeriet  

 møder i en særlig komité (»den nationale komité«),  

 hvor udkast til EU-direktiver løbende gennemgåes og  

 drøftes.
Den nationale komité består foruden af  

 embedsmænd fra de berørte ministerier af særligt  

 sagkyndige og af interesserepræsentanter fra landbruget og  

 dyreværnsforeningerne.
Derudover suppleres komiteen med eksperter og  

 repræsentanter for interesseorganisationer inden for de særlige  

 områder, som skal drøftes.
Direktivudkastene bliver tillige  

 forelagt Folketingets Europaudvalg.
 På denne baggrund vedtog Folketinget i 1993 den  

 foreslåede ændring af dyreværnsloven.
Formålet er herudover at gøre det muligt  

 administrativt at fastsætte regler, der sikrer anvendelsen af  

 forordninger på dyreværnsområdet.
Det kan f.eks. være  

 bestemmelser om, at ansøgning om godkendelse i henhold til en  

 forordning skal behandles af en bestemt myndighed, ligesom der kan udpeges en  

 bestemt myndighed til at føre tilsyn og lignende i henhold til en  

 forordning.
En sådan bestemmelse blev foreslået indsat i  

 dyreværnsloven i 1998, idet der havde vist sig behov for at kunne  

 fastsætte supplerende regler vedrørende anvendelsen af  

 forordninger på dyreværnsområdet.
Den foreslåede  

 ændring blev indsat i dyreværnsloven ved lov nr. 80 af 9. februar  

 1999.
Adgangen til administrativt at fastsætte regler, der  

 gør det muligt at opfylde vore internationale forpligtelser også  

 på svineområdet, er således allerede givet i  

 dyreværnsloven.
Med gennemførelsen af en særlov for svin,  

 der holdes udendørs, findes bestemmelsen dog tillige at burde medtages  

 heri.
Til § 15 Bestemmelsen præciserer, at dyreværnslovens  

 generelle regler om beskyttelse af dyr fortsat finder anvendelse på  

 svin, der holdes udendørs, omfattet af denne lov.
Det samme er  

 tilfældet med regler udstedt med hjemmel i dyreværnsloven.
Det drejer sig f.eks. om de generelt formulerede regler i  

 dyreværnslovens §§ 1 - 3, hvorefter dyr bl.a. skal behandles  

 forsvarligt, og hvorefter den, der holder dyrene, skal sørge for, at  

 de behandles omsorgsfuldt og huses, fodres, vandes og passes under  

 hensyntagen til deres fysiologiske, adfærdsmæssige og  

 sundhedsmæssige behov.
Endvidere drejer det sig om mere præcist  

 formulerede bestemmelser, som f.eks. § 16, hvorefter der kun må  

 anvendes en glat ring i trynen på svin.
Endvidere vil de hidtil gældende bestemmelser i  

 bekendtgørelser, der fastsætter regler om svin, og som er  

 udstedt i medfør af dyreværnsloven, fortsat være  

 gældende i det omfang, der ikke ved nærværende forslag  

 fastsættes nye regler på området.
En række  

 bestemmelser i bekendtgørelse om halekupering og kastration af visse  

 dyrearter og i bekendtgørelse om slagtning og aflivning af dyr vil  

 således fortsat være gældende også for så vidt  

 angår svin, der holdes udendørs.
Til § 16 Bestemmelsen indeholder reglerne om straf for  

 overtrædelse af loven.
 Efter stk. 1 går strafferammen fra  

 bøde til fængsel indtil 4 måneder for overtrædelse  

 af §§ 2-11. Efter stk. 2 kan der ligeledes fastsættes  

 straf af bøde eller fængsel indtil 4 måneder i  

 administrative forskrifter, der udfærdiges efter lovens § 14.  

 Efter stk. 3 er der tillige mulighed for at pålægge  

 juridiske personer strafansvar i overensstemmelse med reglerne i  

 straffelovens 5. kapitel.
Til § 17 Det foreslås i stk. 1, at loven  

 træder i kraft den 1. marts 2001.
I stk. 2 foreslås det, at bedrifter,  

 hvor der allerede bliver holdt svin udendørs inden lovens  

 ikrafttræden, skal have en overgangsperiode på 5 år til at  

 opfylde visse krav.
Det gælder således arealkravene til hytterne  

 i § 3, kravet til en vis indvendig højde i § 4, kravet om  

 isolation af hytterne i § 6, kravet om ventilationsåbninger og  

 afdækningsmuligheder i hytterne i § 7, arealkravene til udearelet  

 i § 9, samt kravet om sølehul eller overbrusningsanlæg i  

 § 10.
Baggrunden herfor er, at de foreslåede krav i  

 §§ 3-4, 6-7 og 9-10 kan medføre, at en del producenter må  

 indrette hytter og folde på en anden måde end hidtil og eventuelt  

 helt udskifte hytterne og installere helt nye anlæg.
Der bør  

 derfor være en rimelig periode til at tilpasse eksisterende bedrifter  

 til kravene, mens der ved indretning af nye bedrifter efter lovens  

 ikrafttræden kan tages højde for kravene allerede i  

 planlægningen.
Til § 18 Bestemmelsen fastlægger lovens territoriale  

 gyldighed.
Efter vedtagelsen af lov nr. 906 af 16. december 1998 for  

 Grønland om hunde og dyreværn er kompetencen til at  

 fastsætte regler om beskyttelse af dyr i Grønland overgået  

 til Grønlands hjemmestyre, hvorfor kun Færøerne er  

 nævnt her.
