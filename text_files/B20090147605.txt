Bekendtgørelse om ændring af bekendtgørelse om arbejdsmarkedsbidrag § 1 I bekendtgørelse nr. 1524 af 14. december 2006 om arbejdsmarkedsbidrag, som ændret ved bekendtgørelse nr. 827 af 4. juli 2007, § 4 i bekendtgørelse nr. 1243 af 23. oktober 2007, bekendtgørelse nr. 1482 af 12. december 2007, bekendtgørelse nr. 406 af 19. maj 2008 og bekendtgørelse nr. 1322 af 9. december 2008, foretages følgende ændring:
 1. § 3, stk. 2 og 3, ophæves, og i stedet indsættes:
 »Stk. 2. Opgørelse og indeholdelse efter stk. 1 foretages på samme tidspunkt som for anden bidragspligtig indkomst, der vedrører den pågældende lønperiode.
Stk. 3. Kan indeholdelse efter stk. 2 af arbejdsmarkedsbidrag af privat anvendelse af andre formuegoder end multimedier, jf. ligningslovens § 16, stk. 12, ikke ske i den udbetalte eller godskrevne bidragspligtige indkomst, skal det resterende beløb om muligt indeholdes i den bidragspligtige indkomst, der udbetales eller godskrives for følgende lønperioder inden for samme kalenderår.
Bidrag, som ikke kan indeholdes inden for samme kalenderår, opkræves særskilt hos den bidragspligtige af told- og skatteforvaltningen på grundlag af de oplysninger, der er lagt til grund for skatteansættelsen.
 Stk. 4. Kan indeholdelse efter stk. 2 af arbejdsmarkedsbidrag af privat anvendelse af multimedier, jf. ligningslovens § 16, stk. 12, ikke ske i den udbetalte eller godskrevne bidragspligtige indkomst, skal det resterende beløb opkræves særskilt hos den bidragspligtige af told- og skatteforvaltningen på grundlag af de oplysninger, der er lagt til grund for skatteansættelsen.
Stk. 5. Uanset stk. 2 kan indeholdelse af arbejdsmarkedsbidrag i værdien af multimedier til rådighed i januar til marts 2010 udskydes, så indeholdelsen foretages i udbetalt eller godskreven bidragspligtig indkomst for en senere lønperiode.
Dog skal indeholdelsen senest foretages ved første udbetaling eller godskrivning af bidragspligtig indkomst efter den 31. marts 2010. Kan indeholdelse ikke ske i den udbetalte eller godskrevne bidragspligtige indkomst, finder stk. 3 tilsvarende anvendelse på det resterende beløb.« § 2 Bekendtgørelsen træder i kraft den 1. januar 2010.
