Efter hovedstadsrådets nedlæggelse har HT samme adgang som HR har haft  

 til helt eller delvis at overtage de økonomiske forpligtelser, der efter  

 privatbaneloven påhviler de i banerne interesserede kommuner og amtskommuner I brev af 31. juli 1989 (j.nr. 00.01) har HT anmodet ministeriet om en  

 udtalelse vedrørende selskabets muligheder for at yde tilskud til de 5  

 privatbaner i hovedstadsområdet, under hvilke formkrav en beslutning skal  

 træffes, og hvorledes fordelingen af de hermed forbundne udgifter skal  

 foretages.
 I denne anledning skal oplyses, at selskabet har samme adgang som  

 Hovedstadsrådet har haft til at træffe beslutning om helt eller delvis at  

 overtage de økonomiske forpligtelser, som efter privatbaneloven påhviler de  

 kommuner og amtskommuner, der er interesserede i de respektive  

 banevirksomheder.
 Dette følger direkte af § 4 i lov nr. 295 af 6. juni 1984 om privatbaner,  

 der blev ændret ved § 30 i lov om ændring af forskellige lovbestemmelser som  

 følge af nedlæggelse af Hovedstadsrådet.
 En beslutning i selskabets bestyrelse om hel eller delvis overtagelse af  

 de økonomiske forpligtelser kræver ikke enstemmighed i bestyrelsen, men at  

 mindst fire bestyrelsesmedlemmer stemmer for beslutningen, idet denne har  

 karakter af en garantiforpligtelse og har væsentlig indvirkning i relation  

 til selskabets budget.
 Fordelingen af selskabets udgift på de 5 (amts)kommuner er ikke omhandlet  

 i privatbaneloven, og skal derfor foretages efter den fordelingsnøgle, der  

 fastsættes i henhold til § 2 i lov om hovedstadsområdets kollektive  

 persontrafik.
