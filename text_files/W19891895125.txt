 Afskrivning på en traktor, hvorom købekontrakt var indgået den 20.
 december 1985, kunne ikke godkendes for 1985, idet traktoren ikke  

 kunne anses for leveret - den var end ikke modtaget af importøren i 1985.  

 Traktorens stelnummer var oplyst fra den udenlandske fabrik i 1985, og såvel  

 forhandleren som importøren anså risikoen for overgået til klageren i 1985,  

 men dette blev ikke tillagt afgørende betydning.
 A klagede over, at amtsligningsrådet havde anset ham for uberettiget til i  

 indkomståret 1985 at afskrive på en traktor med 30% af 153.485 kr. = 46.045  

 kr.
Det fremgik af sagen, at klageren ved købekontrakt af 20. december 1985  

 for et beløb af 224.905 kr. hos et maskinfirma B havde købt en traktor.  

 Fakturaen var påført serienummer og lagernummer.
Ifølge maskinfirmaets  

 redegørelse var traktoren erhvervet til levering inden udgangen af 1985 og  

 var af maskinfirmaet bestilt hos importøren.
Dette selskab havde udstedt et  

 leveringsdokument den 9. december 1985 med angivelse af serienummer.  

 Maskinfirmaet havde oplyst, at det fra importøren i løbet af 1985 havde fået  

 de nødvendige specifikationer - herunder serienummer - til, at den pågældende  

 traktor kunne anses for identificeret og udskilt.
Risikoen var hermed  

 overgået til maskinfirmaet, der derfor kunne viderefakturere traktoren til  

 klageren i samme år.
Af de af amtsligningsrådet foranstaltede undersøgelser fremgik, at  

 importøren af den pågældende traktor telefonisk til anitsligningsrådet havde  

 oplyst, at vedkommende traktor ikke fysisk var leveret til selskabet fra den  

 udenlandske producent inden den 31. december 1985 og havde skriftligt  

 erklæret, at en traktor med det angivne serienummer ikke var optaget på  

 selskabets lager pr. 31. december 1985. Regnskabsmæssigt havde selskabet  

 indtægtsført salget i februar 1986 og bogført maskinfirmaet som debitor samme  

 dag.
Såvel importøren som maskinforhandleren havde efterfølgende erklæret, at  

 de anså risikoen for traktorens hændelige undergang for overgået til køberen  

 den 31. december 1985. Forhandleren havde indtægtsført salget  

 regnskabsmæssigt den 20. december 1985 og optaget klageren som debitor pr.  

 samme dato.
 Amtsligningsrådet havde ved ansættelsen ikke anset risikoen for overgået  

 til klageren inden årets udgang, hvorfor afskrivning på traktoren i 1985 var  

 nægtet.
 Landsskatteretten bemærkede, at det var en betingelse for at afskrive på  

 et driftsmiddel, at dette kunne anses for leveret inden årets udgang, jf.  

 afskrivningslovens § 7.
Det antoges i praksis, at afskrivningslovens leveringstidspunkt var  

 sammenfaldende med købelovens leveringstidspunkt.
Dette kunne fastlægges som  

 det tidspunkt, hvor genstanden var overgivet til køberen eller - hvis der var  

 tale om afsendelseskøb - var overgivet til fremmed fragtfører eller bragt  

 inden for skibssiden.
Efter cirkulære nr. 188 af 22. november 1983 til afskrivningsloven, pkt.  

 25, indebar kravet om levering ikke, at genstanden skulle være overgivet til  

 køberen.
Det var tilstrækkeligt, at den var overdraget på en sådan måde, at  

 risikoen for dens hændelige undergang var overgået til køberen.
 Det anførte fandt retten alene måtte opfattes som en præcisering af, at  

 levering ikke nødvendigvis var det samme som fysisk overgivelse til køberen.  

 Retten fandt således ikke, at det i cirkulæret nævnte risikomoment kunne  

 tillægges selvstændig betydning.
 Efter det oplyste - hvorefter traktoren end ikke var modtaget hos  

 importøren pr. 31. december 1985 - fandt retten ikke, at traktoren pr. nævnte  

 dato var leveret til klageren.
 Klageren var herefter ikke berettiget til at foretage afskrivning i  

 indkomståret 1985, og den påklagede indkomstansættelse blev derfor  

 stadfæstet.
 LV 1988, L 5.1.5.
