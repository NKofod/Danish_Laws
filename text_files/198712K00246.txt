Nr LSF 246 Forslag til Lov om ændring af kildeskatteloven (Forhøjelse af gebyrer) Fremsat af skatteministeren (Fogh Rasmussen) den 23. marts 1988 § 1 I lov om opkrævning af indkomst- og formueskat for personer m.v.
(kildeskat), jf. lovbekendtgørelse nr. 892 af 22. december 1987, som ændret senest ved lov nr. 36 af 29. januar 1988, foretages følgende ændringer:
I § 57, stk. 2, 2. pkt., ændres »300 kr.« til: »500  

 kr.« og »1.000 kr.« til: »1.100 kr.«.
§ 2 Loven har virkning for redegørelser for perioder, der begynder den 1. maj 1988 eller senere.
Bemærkninger til lovforslaget Lovforslaget har til formål at medvirke til nedbringelse af antallet af for sene eller manglende redegørelser for indeholdt A-skat, således at den deraf følgende administrative ressourcebelastning på området reduceres.
Forslaget skal også ses på baggrund af regeringens bestræbelser på at sikre det offentlige en øget dækning af de omkostninger, der er forbundet med at yde særlige ekspeditioner.
Efter bestemmelsen i kildeskattelovens § 57, stk. 1, skal indeholdelsespligtige (arbejdsgivere) overfor skattemyndighederne redegøre for indeholdelserne af A-skat i løn til de ansatte efter nærmere regler, der fastsættes af skatteministeren.
Disse regler findes nu i bekendtgørelse nr. 544 af 20. december 1971 om A-skat efter kildeskatteloven (som senest ændret ved bekendtgørelse nr.
 213 af 29. maj 1985).
I bekendtgørelsen er det bl.a. bestemt, at den indeholdelsespligtige for hver kalendermåned skal afgive redegørelse for i alt udbetalt eller godskreven A-indkomst og i alt indeholdt A-skat.
Redegørelsen skal indgives inden en i bekendtgørelsen fastsat tidsfrist, og såfremt denne ikke overholdes, skal der betales et gebyr til statskassen.
Gebyret udgør 1 pct. af det beløb, som skal indbetales for den pågældende periode.
Gebyret skal dog mindst andrage 300 kr. og kan højst udgøre 1.000 kr.
Disse beløbsgrænser er senest justeret ved lov nr. 213 af 29. maj 1985 om lov om ændring af kildeskatteloven. (Forhøjelse af gebyrer), jf.
Folketingstidende 1984-85, spalte 9139, 9553-55, 10194-95, 10531; tillæg A, sp. 4409; tillæg B, sp. 1601, 1680; tillæg C, sp. 499.
Efter forslaget forhøjes gebyrets under- og overgrænse til henholdsvis 500 kr. og 1.100 kr.
I merværdiafgiftslovens § 21 findes en tilsvarende bestemmelse om, at virksomheder, der ikke overfor toldvæsenet rettidigt angiver størrelsen af deres omsætning, må betale et gebyr.
Gebyret i merværdiafgiftsloven ved for sen indgivelse af angivelse er som i kildeskatteloven ved for sent indgivet redegørelse 1.
 pct. af tilsvaret, dog mindst 300 kr. og højest 1.000 kr.
Denne gebyrbestemmelse i merværdiafgiftsloven foreslås samtidig med fremsættelse af dette forslag ændret, således at gebyrets under- og overgrænse forhøjes til henholdsvis 500 kr. og 1.100 kr.
De foreslåede forhøjelser af gebyrerne i kildeskatteloven skønnes at indbringe et årligt merprovenu på ca. 10-12 mio. kr.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget § 1 I lov om opkrævning af indkomst- og formueskat for personer m.v.
(kildeskat), jf. lovbekendtgørelse nr. 892 af 22. december 1987, som ændret senest ved lov nr. 36 af 29. januar 1988, foretages følgende ændringer:
I § 57, stk. 2, 2. pkt., ændres »300 kr.« til: »500  

 kr.« og 1.000 kr.' til: »1.100 kr.«.
§ 57. Efter nærmere af skatteministeren fastsatte regler skal de indeholdelsespligtige over for skattemyndighederne redegøre for indeholdelserne.
Stk. 2. Ved de stk. 1 omhandlede regler kan det bestemmes, at den indeholdelsespligtige, når redegørelse ikke er indgivet rettidigt, skal erlægge et statskassen tilfaldende gebyr på 1 pct. af det beløb, som skal indbetales for den pågældende periode.
Gebyret skal andrage mindst 300 kr. og kan højst udgøre 1.000 kr.
Stk. 3. Skatteministeren kan give regler om de indeholdelsespligtiges pligt til at sikre oplysninger til brug ved afgivelsen af de i stk. 1 nævnte redegørelser, herunder pligt til at modtage og opbevare skattekort, notere oplysninger fra bikort og notere navn og adresse m.v. på modtagere af A-indkomst, der hverken afleverer skattekort eller foreviser bikort.
Skatteministeren kan endvidere give regler om de indeholdelsespligtiges regnskabsførelse vedrørende udbetaling og godskrivning af A-indkomst samt indeholdelse af A-skat.
