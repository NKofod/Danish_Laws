Cirkulære om suspension mv. og ulovlig  

 udeblivelse Kapitel 1 Indledning § 1.  Finansministeriet har i henhold til § 19,  

 stk. 3, i lov nr. 291 af 18. juni 1969 om tjenestemænd i staten,  

 folkeskolen og folkekirken (tjenestemandsloven) fastsat nedennævnte  

 regler i kapitel 2 om iværksættelse og ophør af suspension  

 mv.
 Stk. 2.  Endvidere har Finansministeriet med  

 tjenestemændenes centralorganisationer indgået vedhæftede  

 aftale af 26. september 1988 om løn under suspension mv. og ulovlig  

 udeblivelse.
 Stk. 3.  Ved cirkulæret og aftalen sker der en  

 ophævelse af de i henhold til § 60 i tjenestemandsloven delvis  

 opretholdte bestemmelser i § 11 i lov nr. 154 af 7. juni 1958 om  

 lønninger og pensioner mv. til statens tjenestemænd.
Kapitel 2 Iværksættelse og ophør af suspension  

 mv.
 § 2.  Afgørelse af, om en tjenestemand skal suspenderes  

 eller midlertidigt overføres til andet arbejde, træffes af  

 vedkommende minister eller den, ministeren bemyndiger dertil.
 Stk. 2. Såfremt det besluttes at  

 iværksætte suspension eller foranledige midlertidig  

 overførsel til andet arbejde, skal tjenstligt forhør eller  

 strafferetlig forfølgning - for så vidt det står til  

 myndigheden i henhold til stk. 1 - søges gennemført hurtigst  

 muligt.
§  3.  Indtil der er truffet afgørelse i henhold til § 2,  

 kan underordnede myndigheder bestemme, at tjenestemanden skal sættes  

 fra tjeneste.
Det påhviler i så fald denne myndighed uopholdelig  

 at indhente afgørelse af, om der skal  skrides til et af de i § 2,  

 stk. 1, nævnte retsmidler.
 § 4.  Bestemmelse om eventuel efterbetaling af den under  

 suspensionen indeholdte 1/3 løn træffes samtidig med sagens  

 afslutning af den myndighed, der besluttede suspensionen.
 § 5.  Bestemmelserne i §§ 2-4 gælder ikke for dommere, jf.  

 tjenestemandslovens § 34, stk. 2.
Kapitel 3 Løn under suspension mv. og ulovlig  

 udeblivelse § 6.  Lønfradrag i henhold til aftalens § 1 kan om  

 fornødent foretages i feriegodtgørelse eller særlig  

 feriegodtgørelse.
 Stk. 2.  Ved lovligt forfald, jf. herved aftalens § 1,  

 forstås bl.a. fravær på grund af tjenestefrihed, ferie,  

 sygdom, aftjening af værnepligt, barsel og adoption, når  

 gældende regler for - rettidig - underretning og eventuel  

  dokumentation er overholdt.
Stk. 3.  Såfremt det ikke kan bebrejdes en  

 tjenestemand, at arbejdsydelsen ikke bliver præsteret, bærer  

 arbejdsgiveren normalt risikoen herfor.
I sådanne tilfælde kan  

 der derfor ikke foretages fradrag i tjenestemandens løn.
§ 7.  Der skal ikke beregnes ATP- eller AUD-bidrag til  

 tjenestemænd, der oppebærer suspensionsløn.
Når  

 suspenderede tjenestemænd holder ferie med løn, og der som  

 følge heraf udbetales den fulde sædvanlige løn, skal der  

 dog for denne periode indbetales normale ATP- og AUD-bidrag.
Såfremt  

 der sker fuld efterbetaling af den indeholdte 1/3 af lønnen under  

 suspension, skal der også efterfølgende indbetales normale ATP-  

 og AUD-bidrag.
 § 8.  Der ydes 1½ pct. særlig feriegodtgørelse af  

 beløb, der efterbetales i henhold til aftalens §§ 4-5. Beløbet  

 beregnes og udbetales i overensstemmelse med gældende regler.
Kapitel 4 Ikrafttræden mv.
 § 9.  Cirkulæret har ligesom aftalen virkning fra 1. november  

 1988.
 Stk. 2.  Det følger af stk. 1, at når der  

 den  1. november 1988 eller senere træffes afgørelse om  

 efterbetaling, skal bestemmelserne i aftalens §§ 4 og 5 følges, og  

 således at eventuelle særlige ydelser længst kan  

 efterbetales for tiden fra den 1. november 1988. Ligeledes følger det  

 af stk.  1, at en tjenestemand, der er ulovligt udeblevet, jf. aftalens § 1,  

 og som indtil 1. november 1988 måtte have oppebåret løn  

 eller suspensionsløn, ikke har krav herpå fra og med 1. november  

 1988.
 Stk. 3.  Samtidig med ikrafttrædelsen ophæves  

 de i henhold til § 60 i tjenestemandsloven opretholdte bestemmelser i § 11,  

 stk. 1, 4. og 5. pkt., stk. 3, 4. og 5. pkt., i lov nr 154 af 7.juni 1958 om  

 lønninger og pensioner mv. til statens tjenestemænd.
Finansministeriet, Administrations- og  

 Personaledepartementet, den 26. september 1988 P.M.V.E.B.C.
E.
Johansen Bilag 1 AFTALE MELLEM FINANSMINISTERIET OG STATSANSATTES KARTEL,  

 TJENESTEMANDSSEKTIONEN, STATSTJENESTEMÆNDENES CENTRALORGANISATION II,  

 AKADEMIKERNES CENTRALORGANISATION (TJENESTEMANDSUDVALGET), OG LÆRERNES  

 CENTRALORGANISATION OM LØN UNDER SUSPENSION MV.
OG ULOVLIG  

 UDEBLIVELSE I medfør af § 45, stk. 1, i lov om tjenestemænd i staten,  

 folkeskolen og folkekirken (tjenestemandsloven) aftales følgende:
Ulovlig udeblivelse § 1.  En tjenstemand, der udebliver fra tjeneste uden lovligt  

 forfald (ulovlig udeblivelse), herunder anholdes eller fængsles, jf.  

 dog § 4, stk. 1, oppebærer ikke løn, og der foretages derfor  

 lønfradrag efter de herom gældende regler.
Lønfradraget  

  foretages så vidt muligt i førstkommende  

 lønudbetaling.
 Løn under suspension mv.
§ 2.  En tjenestemand, der suspenderes, uden at der foreligger  

 ulovlig udeblivelse, oppebærer 2/3 af sædvanlig løn ekskl.  

 særlige ydelser.
Lønnen reduceres med virkning fra den 1. i  

 måneden efter suspensionen, mens særlige ydelser bortfalder med  

 virkning fra suspensionsdagen.
Hvis lønnen allerede er udbetalt,  

 modregnes den for meget udbetalte 1/3 løn så vidt muligt i  

 førstkommende lønudbetaling.
 Stk. 2.  Ved særlige ydelser forstås i denne  

 aftale sådanne fast påregnelige ydelser, som i henhold til  

 Finansministeriets cirkulære af 2. maj 1978 skal udbetales i visse  

 fraværssituationer.
 Stk. 3.  Boligbidrag for tjenestemænd, der bebor  

 tjeneste- eller lejebolig, berøres ikke af suspension.
 Stk. 4.  Overføres tjenestemanden midlertidigt til  

 andet arbejde i henhold til tjenestemandslovens § 19, oppebæres  

 herunder den sædvanlige løn for tjenestemandens egen stilling.  

 Det samme gælder den tjenestemand, der sættes fra tjeneste i  

 henhold til § 3 i Finansministeriets cirkulære af 26. september 1988.  

 Særlige ydelser oppebæres kun i det omfang, den midlertidige  

 tjeneste betinger det.
 Stk. 5.  Hvis en suspenderet tjenestemand uden lovligt  

 forfald unddrager sig tjenstligt forhør eller strafferetlig  

 forfølgning, bortfalder løn i overensstemmelse med § 1.
Ferie og suspension § 3.  En suspenderet tjenestemand kan pålægges i  

 suspensionsperioden at afvikle al afviklingsmoden ferie.
 Stk. 2.  Under afvikling af ferie oppebærer en  

 suspenderet tjenestemand fuld sædvanlig løn under ferie i  

 overensstemmelse med gældende ferieregler, eventuelt inkl.  

 særlige ydelser, og tjenestemanden kan ikke kræves til  

 rådighed for tjenstligt forhør mv.
 Stk. 3.  Under suspension optjenes ret til feriedage  

 (ferieret), som om tjenestemanden var i tjeneste.
 Stk. 4.  Under afvikling af ferie, der er optjent under  

 suspension, har tjenestemanden krav på fuld sædvanlig  

 løn.
 Stk. 5.  Under ulovlig udeblivelse optjenes ikke  

 ferieret.
Særregler § 4.  En tjenestemand, der har været anholdt eller  

 varetægtsfængslet som led i en strafferetlig forfølgning,  

 har krav på fuld løn inkl. særlige ydelser, såfremt  

 påtale opgives eller tjenestemanden frifindes.
Nævnte ydelser  

  skal derfor efterbetales, såfremt der i henhold til § 1 har fundet  

 tilbageholdelse sted af løn mv.
 Stk. 2.  Hvis tjenestemanden i direkte tilslutning til  

 løsladelsen suspenderes på grund af de samme forhold, som  

 medførte anholdelse eller varetægtsfængsling, har  

 tjenestemanden dog kun krav på efterbetaling af 2/3 løn inkl.  

 eventuelle særlige ydelser.
Regler om efterbetaling § 5.  Hvorvidt der skal ske hel eller delvis efterbetaling af den  

 indeholdte 1/3 løn under suspension samt eventuelle særlige  

 ydelser, afhænger af udfaldet af den sag, som har ført  til  

 suspension, jf. dog stk. 5.
 Stk. 2.  Slutter sagen uden ikendelse af  

 disciplinær straf, med advarsel, irettesættelse eller  

 bøde, skal der ske efterbetaling af den indeholdte løn samt de  

 særlige ydelser, som tjenestemanden ville have oppebåret i  

 tjeneste.
 Stk. 3.  Fører sagen til overførsel til  

 andet arbejde eller andet arbejdssted eller anden stilling, afgør den  

 myndighed, der traf beslutning om suspension, om - og i bekræftende  

 fald i hvilket omfang - efterbetaling skal finde sted.
 Stk. 4.  Fører sagen til degradation eller afsked,  

 finder efterbetaling ikke sted.
 Stk. 5.  En suspenderet tjenestemand, der efter  

 ansøgning afskediges, inden der er truffet afgørelse om  

 disciplinær sanktion, fortaber krav på eventuel efterbetaling.  

 Afskediges tjenestemanden uansøgt, inden der er truffet  

 afgørelse om disciplinær sanktion, finder efterbetaling  

 sted.
 Stk. 6.  Såfremt en tjenestemand har været  

 midlertidigt overført til andet arbejde, kan der ikke ske  

 efterbetaling af særlige ydelser.
 Ikrafttræden mv.
 § 6.  Aftalen har virkning fra 1. november 1988 og kan opsiges med  

 3 måneders varsel, dog tidligst til 1. april 1989.
 Stk. 2.  Samtidig med denne aftales ikrafttræden  

 ophæves de ved § 60 i lov  nr. 291 af 18. juni 1969 opretholdte  

 bestemmelser i § 11, stk. 2 samt stk. 3, 1.-3. pkt., i lov nr. 154 af 7. juni  

 1958 om lønninger og pensioner mv. til statens tjenestemænd.
København, den 26. september 1988 Statsansattes Kartel	Finansministeriet Tjenestemandssektionen	P.M.V.
E.
Nygaard Jespersen	E.B.
