 I henhold til § 3, stk. 2, i lov nr. 295 af 10. juni 1981 om beskatning af  

 fortjeneste ved afståelse af aktier m.v. fastsættes følgende:
 § 1.  En skattepligtig, som efter lovens ikrafttræden  

 bliver omfattet af lovens § 3, stk. 1, kan vælge at opgøre fortjeneste eller  

 tab som anført i lovens § 3, stk. 2, 1. pkt., (realisationsprincippet) eller  

 at opgøre fortjeneste eller tab som anført i lovens § 3, stk. 2, 2. pkt.  

 (lagerprincippet). Det en gang valgte opgørelsesprincip kan kun ændres med  

 ligningsrådets tilladelse.
 § 2.  Såfremt den skattepligtige vælger at anvende  

 realisationsprincippet, finder reglerne i lovens § 6, stk. 2 og 3,  

 tilsvarende anvendelse.
§ 3.  Såfremt den skattepligtige vælger at anvende  

 lagerprincippet, opgøres indkomstårets fortjeneste eller tab som forskellen  

 mellem aktiernes formueskattepligtige værdi ved indkomstårets slutning og  

 aktiernes formueskattepligtige værdi ved indkomstårets begyndelse.
For  

 aktier, som er erhvervet i indkomstårets løb, træder anskaffelsessummen i  

 stedet for den formueskattepligtige værdi ved indkomstårets begyndelse.
For  

 aktier, som er afstået i indkomstårets løb, træder afståelsessummen i stedet  

 for den formueskattepligtige værdi ved indkomstårets slutning.
 § 4.  En skattepligtig, som forud for lovens  

 ikrafttræden ejede aktier, som var erhvervet som led i den skattepligtiges  

 næringsvej, og som hidtil har opgjort fortjeneste eller tab efter  

 realisationsprincippet i § 7, stk. 1 og 2, i lov om særlig indkomstskat m.v.,  

 jfr. lovbekendtgørelse nr. 561 af 13. december 1979, skal fremtidig opgøre  

 fortjeneste eller tab efter reglerne i denne bekendtgørelses § 2, jfr. dog  

 nedenstående stk. 2. De aktier, som den skattepligtige havde i behold den 1.  

 juli 1981, indgår i opgørelsen af den samlede anskaffelsessum efter lovens §  

 6, stk. 3, med det beløb, som er nævnt i § 7, stk. 2, sidste pkt., i lov om  

 særlig indkomstskat m.v., jfr. lovbekendtgørelse nr. 561 af 13. december  

 1979.
 Stk. 2.  Med ligningsrådets tilladelse kan  

 skattepligtige, der hidtil har anvendt realisationsprincippet, fremtidig  

 anvende lagerprincippet, ligesom skattepligtige, der hidtil har anvendt  

 lagerprincippet, kun med ligningsrådets tilladelse fremtidig kan anvende  

 realisationsprincippet.
§ 5.  Bekendtgørelsen træder i kraft ved  

 offentliggørelsen i Lovtidende.
Den har virkning for afståelser af aktier,  

 som sker den 1. juli 1981 eller senere.
