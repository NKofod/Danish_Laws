Bekendtgørelse om standardreglement for  

 overholdelse af  

 orden i danske lystbådehavne og mindre fiskerihavne I medfør af § 15 og § 18, stk. 2, i lov nr. 326 af 28. maj  

 1999 om havne fastsættes efter bemyndigelse i helhold til § 5, nr. 4, i  

 bekendtgørelse nr. 1051 af 16. december 1999 om henlæggelse af  

 opgaver til Kystinspektoratet og om kundgørelse af ordensreglementer  

 for havne:
 § 1. Det i bilag 1 anførte  

 »Standardreglement for overholdelse af orden i danske lystbådehavne og  

 mindre fiskerihavne« gælder for lystbådehavne og mindre  

 fiskerihavne.
§ 2. De hidtil gældende, for de enkelte  

 lystbådehavne og mindre fiskerihavne i medfør af § 14,  

 stk. 1, i lov nr. 316 af 16. maj 1990 om trafikhavne m.v. og § 15,  

 jf. § 1, stk. 2, i lov nr. 326 af 28. maj 1999 om havne, fastsatte  

 ordensreglementer forbliver i kraft, indtil nye reglementer måtte blive  

 udfærdiget.
Dog ophæves bestemmelser i et ordensreglement om, at  

 havnen kan tilkendegive den pågældende, at overtrædelse af  

 reglementet kan afgøres uden retslig forfølgning ved betaling  

 af en bøde, og at denne tilfalder havnen.
 § 3. Bekendtgørelsen træder i kraft  

 den 1. maj 2002.
Kystdirektoratet, den 15. april 2002 Per Roed Jakobsen /Flemming Thyme Bilag 1 Standardreglement for overholdelse af orden i danske  

 lystbådehavne og mindre fiskerihavne.
 For disse havne gælder, at den enkelte havn  

 udarbejder et individuelt reglement med en beskrivelse af havnens land- og  

 søområde og med angivelse af eventuelle særlige  

 ordensregler, som ønskes for den pågældende havn.
 Det individuelle ordensreglement skal henvise til  

 »Bekendtgørelse om standardreglement for overholdelse af orden i  

 danske lystbådehavne og mindre fiskerihavne«.
 Det individuelle ordensreglement skal godkendes af  

 Kystdirektoratet.
1.	Generelle bestemmelser 1.1	Føreren af ethvert fartøj i havnen samt havnens  

 øvrige brugere har pligt til at gøre sig bekendt med indholdet  

 af dette reglement, der gratis udleveres ved henvendelse til  

 havnemyndigheden.
 1.2	Overholdelse af orden inden for havnens område påses af  

 havnemyndigheden.
 1.3	Politiet, det kommunale redningsberedskab, fiskerikontrollen og  

 andre myndigheder udfører opgaver inden for havneområdet efter  

 lovgivningens almindelige regler og kan benytte slæbesteder efter  

 behov.
 1.4	Havnemyndigheden skal i tjenestetiden være iført  

 uniform eller uniformskasket, men skal i øvrigt legitimere sig, hvis  

 det forlanges.
 2.	Regler for opankring, sejlads, fortøjning m.m.
 2.1	Fartøjer må ikke ankre inden for havnens  

 søområde uden bydende nødvendighed, medmindre  

 havnemyndigheden har givet særlig tilladelse dertil.
 2.2	Fartøjer, der tillades opankret uden for havnens ydre  

 værker, men inden for havnens søområde, skal føre  

 forskriftsmæssige signaler (sort kugle eller ankerlanterne).
 2.3	Havnemyndigheden kan forlange, at ethvert fartøj, som ankrer  

 inden for havnens søområde, flyttes, hvis havnemyndigheden  

 skønner, at fartøjet hindrer fri og sikker passage.  

 Såfremt ankringen ikke er ophørt til det af havnemyndigheden  

 fastsatte tidspunkt, kan havnemyndigheden lade fartøjet flytte for  

 ejerens regning og risiko.
 2.4	For sejladsen inden for havnens område gælder de af  

 Søfartsstyrelsen til enhver tid udfærdigede regler for sejlads  

 m.m. i visse danske farvande samt evt. særlige regler, der måtte  

 fremgå af ordensreglementets individuelle del.
2.5	Sejlads inden for havnens område skal foregå med  

 hastigheder, der ikke overstiger opslåede fartgrænser eller i  

 mangel af sådanne med så lav hastighed, at der ikke voldes ulempe  

 for andre.
Der skal manøvreres således, at der ikke er risiko  

 for beskadigelse af havneanlægget.
 2.6	Fastliggende fartøjer må bortset fra nødvendig  

 forhaling ved "lastning/losning", reparation,  

 brændstofpåfyldning m.m. kun anbringes ved de anviste (tildelte)  

 pladser.
2.7	Gæstende fartøjer skal snarest melde deres ankomst til  

 havnemyndigheden.
Gæsten skal forhale til en anden plads, hvis en  

 sådan anvises af havnemyndigheden, eller dersom pladsen ønskes  

 brugt af et fartøj, som har fået pladsen anvist.
 2.8	Efterkommes et givet påbud ikke, kan havnemyndigheden lade  

 fartøjet flytte for ejerens regning og risiko.
 2.9	Alle fartøjer, der benytter havnen, er forpligtet til at  

 anvende fortøjninger og affendring, der er afpasset efter  

 fartøjets størrelse og under alle forhold holder  

 fartøjet inden for den anviste plads.
 2.10	Fartøjer må ikke fastholdes ved ankre eller trosser,  

 som helt eller delvist spærrer farvandet i havnen, uden  

 havnemyndighedens tilladelse, og når det forlanges, skal de  

 slækkes for andre både.
 2.11	Fartøjsejeren har ubetinget pligt til jævnligt at  

 tilse sit fartøj, når det henligger i eller på havnen og  

 sørge for, at det er lænset, vel fortøjet og affendret i  

 begge sider, ligesom fartøjsejeren under oplægning på land  

 har ubetinget ansvar for at sikre, at fartøjet er forsvarligt  

 afstivet, og at eventuel afdækning er passende fastgjort.
2.12	Bliver det af pladshensyn nødvendigt, at flere  

 fartøjer ligger på siden af hinanden, skal de, som ligger  

 nærmest bolværket, affinde sig med, at mandskabet fra de  

 udenpå liggende fartøjer har fri og uhindret passage over  

 dækket.
Mandskabet fra de yderste både skal så vidt muligt  

 passere over fordækket på de inderste både.
 2.13	Slæbejoller og lignende må kun anbringes ved  

 fartøjet, såfremt det kan ske uden gener for andre  

 fartøjer.
 2.14	Fartøjer, der ligger fortøjet, skal fastgøre  

 fald og lignende således, at det ikke klaprer unødigt mod  

 masten.
2.15	Et fartøj må ikke oplægges i eller på  

 havnen uden havnemyndighedens forudgående tilladelse.
En sådan  

 tilladelse vil i givet fald indeholde de fornødne praktiske  

 anvisninger, betingelser om økonomisk sikkerhed, overholdelse af givne  

 tidsfrister, tilsynspligt m.v.
2.16	Efterladte, sunkne eller strandede fartøjer kan  

 havnemyndigheden forlange flyttet inden for en af havnemyndigheden fastsat  

 rimelig tid.
Efterkommes et pålæg herom ikke, kan  

 havnemyndigheden efter endnu en meddelt frist lade fartøjet fjerne og  

 sælge for ejerens regning.
Inden salget skal havnen så vidt  

 muligt give ejeren besked.
Provenuet fra et salg kan anvendes til hel eller  

 delvis dækning af havnens omkostninger.
Såfremt en uafhængig vureringsmand har erklæret, at  

 fartøjet er værdiløst, eller at dets værdi ikke  

 overstiger de skønnede salgsomkostninger, kan havnemyndigheden skaffe  

 fartøjet bort efter at have givet skriftlig meddelelse herom til  

 ejeren.
Såfremt ejeren eller dennes opholdssted er ukendt for  

 havnemyndigheden, kan meddelelse i stedet gives ved opslag på  

 fartøjet samt ved annoncering i et lokalt dagblad/ugeblad.
 Uanset sådant salg eller bortskaffelse hæfter ejeren  

 fortsat for fuld betaling af havnemyndighedens omkostninger.
2.17	Vrag må ikke indbringes i havnen uden havnemyndighedens  

 udtrykkelige tilladelse.
Et sådant vrag henligger i enhver henseende  

 for ejerens regning og risiko.
 3.	Optagning, reparation, brændstof m.m.
 3.1	Søsætning/optagning må kun foretages ved de af  

 havnemyndigheden anviste bolværker, ramper og lignende.
 3.2	Umiddelbart efter søsætning/optagning har  

 fartøjsejeren pligt til at rydde kajen og landplads for bukke, vogne,  

 støtter og andet grej.
 3.3	Fartøjer, bådvogne og master m.m. må kun  

 anbringes på de dertil bestemte arealer efter aftale med  

 havnemyndigheden.
 3.4	Fartøjer og bådvogne m.m., der henstår på  

 havnens arealer eller henligger i havnens bassiner uden tilladelse, er  

 havnemyndigheden berettiget til umiddelbart at fjerne for ejerens regning og  

 risiko.
3.5	Benzin må ikke forefindes i fartøjer på land.  

 Tankene skal tømmes og udluftes.
Opbevaring af  

 motorbrændstoffer, smøreolier og flaskegas på havnens  

 område må kun finde sted med brandmyndighedens tilladelse.
 3.6	Ved brændstofpåfyldning skal træffes alle  

 forholdsregler til at sikre imod antændelse om bord eller på  

 kaj.
4.	Forskellige miljø-og ordensbestemmelser 4.1	Henkastning af affald af enhver art i havnebassiner eller på  

 havnens område er forbudt.
Der henvises til at benytte de  

 affaldsbeholdere, der er opstillet på havnearealet.
 4.2	Miljøfarligt affald såsom spildolie, malingrester,  

 fortynder, udtjente oliefiltre og akkumulatorer må ikke anbringes i  

 eller ved de almindelige affaldsbeholdere, men skal afleveres i de dertil  

 indrettede specialbeholdere.
4.3	Reparationsarbejder eller lignende på skibe eller materiel,  

 som henligger i havnen, skal foregå i henhold til gældende  

 miljø- og arbejdsmiljøbestemmelser.
Afrenset affald skal  

 opsamles og bortskaffes i henhold til gældende bestemmelser  

 således, at havnen ikke påføres et oprensnings-,  

 miljø- eller iltsvindsproblem.
4.4	Udpumpning af marinetoiletter eller tømning af  

 holding-/septictanke i havnen er forbudt.
Der henvises til brug af havnens  

 toiletter og modtagefaciliteter.
4.5	Udpumpning af olieholdigt vand i havnen er forbudt.
Vandet skal  

 opsuges og tømmes i de særlige beholdere, der er opstillet  

 på havnen, mærket "Spildolie" eller "Olieholdigt  

 bundvand".
 4.6	Afrensning af fartøjer, som er påført  

 biocidholdig bundmaling, må alene finde sted ved eventuelle  

 særligt indrettede vaskepladser.
 4.7	Følgende aktiviteter må kun finde sted inden for  

 havnens område med havnemyndighedens forudgående  

 tilladelse:
a)	Afbrænding af fyrværkeri.
Afbrænding af  

 festfyrværkeri kræver dog tillige politiets tilladelse.
 b)	Åben ild, herunder åben grill, om bord i fartøjet  

 og på havneområdet i øvrigt uden for eventuelle dertil  

 indrettede grill-pladser.
 c)	Fiskeri.
 d)	Vandskiløb, kapsejlads, benyttelse af sejlbrætter,  

 sejlads med vandscootere og lignende.
 e)	Badning og dykning fra skibe eller bolværker.
 f)	Placering af husbåde.
 g)	Teltslagning og opstilling af campingvogne.
 4.8	Havnemyndigheden kan give anvisninger vedrørende  

 færdsel på havneområdet.
 4.9	Parkering af campingvogne og bådtrailere må kun ske  

 på de dertil særligt indrettede parkeringspladser.
 4.10	Alt, hvad der findes, optages eller bjærges inden for  

 havneområdet, skal straks anmeldes til havnemyndigheden.
5.	Havneopsyn, ansvar og straffebestemmelser 5.1	Enhver, der befinder sig på havneområdet, har pligt til  

 straks at efterkomme havnemyndighedens anvisninger og påbud, herunder  

 også om at fjerne sig fra havnens område.
Hvis en fartøjsejer eller en anden bruger af havnen ikke  

 efterkommer dette reglements bestemmelser eller de af havnemyndigheden givne  

 pålæg så hurtigt, som det skønnes nødvendigt  

 af myndigheden, er denne berettiget til at træffe de fornødne  

 foranstaltninger til, at sådant sker.
For beskadigelser, som derved  

 måtte blive påført fartøjet med udstyr eller andre  

 genstande, kan ejeren ikke forlange erstatning.
Ejeren er pligtig til at  

 erstatte de udgifter, som de udførte foranstaltninger måtte have  

 medført.
 5.2	Mener nogen sig forurettet af havnemyndigheden, kan sagen  

 indbringes for havnebestyrelsen/havneudvalget, men et påbud skal under  

 alle omstændigheder efterkommes.
5.3	Fartøjsejeren er ansvarlig for enhver skade (herunder  

 tings-, person-, og følgeskade), der er forårsaget ved fejl  

 eller forsømmelse udvist af fartøjsejeren eller øvrige  

 besætningsmedlemmer.
Ansvaret gælder skade, som direkte eller  

 indirekte er forvoldt i forbindelse med anløbet af, opholdet i, brugen  

 af eller afsejlingen fra havnen.
 5.4	Havnemyndigheden er ansvarlig for skader på fartøjet  

 eller dettes besætning, såfremt skaderne er forårsaget ved  

 fejl eller forsømmelse begået af havnemyndigheden.
 5.5	Medmindre højere straf er forskyldt efter anden lovgivning,  

 straffes overtrædelse af pkt. 2.1-2.2, 2.5-2.7, 2.9-2.15, 2.17, 3.1,  

 3.5-3.6, 4.1-4.9 og 5.1, første afsnit, med bøde.
