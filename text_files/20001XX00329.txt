Skriftlig fremsættelse (20. marts  

 2001) Indenrigsministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af  

 udlændingeloven. (Frihedsberøvelse af asylansøgere og  

 administrativ udvisning m.v.).
(Lovforslag nr.
L 191).
 Det overordnede formål med lovforslaget er dels at  

 modvirke kriminalitet blandt asylansøgere, dels at sikre andre  

 asylansøgere på asylcentrene mod vold og trusler og dermed  

 også sikre ro og orden på asylcentrene.
Lovforslaget har endvidere til formål at forhindre,  

 at en asylansøger gennem sin adfærd modvirker sagsoplysningen.
I  

 en række tilfælde, hvor en asylansøger ikke medvirker til  

 sagens oplysning, er der således grund til at tro, at det  

 væsentligste formål med ansøgningens indgivelse ikke er at  

 opnå opholdstilladelse her i landet, men at udnytte opholdet under  

 asylsagens behandling til f.eks. at begå kriminalitet.
Lovforslaget skaber mulighed for at frihedsberøve  

 asylansøgere, der er administrativt udvist på grund af  

 kriminalitet, og asylansøgere, der gennem deres adfærd  

 lægger væsentlige hindringer i vejen for asylsagens oplysning.  

 Det forudsættes, at bestemmelserne administreres under hensyntagen til  

 det almindelige proportionalitetsprincip og Danmarks internationale  

 forpligtelser.
Det er derfor blandt andet forudsat, at  

 frihedsberøvelse efter de foreslåede bestemmelser kun kan  

 opretholdes i det omfang, asylsagsbehandlingen ikke trækker  

 unødigt i langdrag.
 Herudover indebærer lovforslaget, at  

 anvendelsesområdet for udlændingelovens bestemmelser om  

 administrativ udvisning udvides til også at omfatte tilfælde,  

 hvor en asylansøger optræder voldeligt eller truende over for  

 personalet eller beboere på et asylcenter, samt overtrædelser af  

 visse af straffelovens bestemmelser om vold m.v. og overtrædelser af  

 våbenloven.
 Forslaget indebærer endvidere, at  

 Flygtningenævnets formand eller den, formanden bemyndiger dertil, i  

 udlændingeloven gives udtrykkelig kompetence til at beslutte, at en sag  

 eller en bestemt gruppe af sager skal undergives særlig hurtig  

 behandling i nævnet.
 Forslaget indeholder endelig bestemmelser, der skal sikre  

 en permanent anvendelse af Center Sandholm og en meget hurtig  

 gennemførelse af de bygningsmæssige foranstaltninger, som vil  

 være nødvendige som følge af lovforslagets øvrige  

 bestemmelser.
