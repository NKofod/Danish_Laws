Nr LSF 210 Forslag til Lov om ændring af lov om indkomstbeskatning af aktieselskaber  

 m.v. (Almennyttige foreningers fritagelse for selvangivelsespligt) Fremsat af skatteministeren (Fogh Rasmussen) den 17. februar 1988 Vedtaget ved tredjebehandling den 24. marts 1988 Lov nr. 209 af 19/04/1988 § 1 I lov om indkomstbeskatning af aktieselskaber m.v. (selskabsskat), jf. lovbekendtgørelse nr. 893 af 22. december 1987, foretages følgende ændringer:
 1. I § 26, stk. 1, ændres »§ 27, stk. 2« til: »§ 27,  

 stk. 2 eller 3«.
 2. I § 27 indsættes efter stk. 1 som nyt stykke:
»Stk. 2. Foreninger m.v. omfattet af § 1, stk. 1, nr. 6, har ikke pligt til at indgive selvangivelse og skal ikke medtages ved skatteansættelsen, hvis foreningen m.v. som følge af fradragsretten efter § 3, stk. 2 og 3, ikke har indkomst til beskatning.
Det er dog en betingelse, at foreningens formål er udelukkende almenvelgørende eller på anden måde almennyttigt.« Stk. 2 og 3 bliver herefter stk. 3 og 4.
§ 2 Loven har virkning fra og med indkomståret 1987.
Oprindeligt fremsat forslag § 1 I lov om indkomstbeskatning af aktieselskaber m.v. (selskabsskat), jf. lovbekendtgørelse nr. 893 af 22. december 1987, foretages følgende ændringer:
1. I § 26, stk. 1, ændres »§ 27, stk. 2« til: »§ 27,  

 stk. 2 eller 3.« 2. I § 27 indsættes efter stk. 1 som nyt stykke:
»Stk. 2. Foreninger m.v. omfattet af § 1, stk. 1, nr. 6, har ikke pligt til at indgive selvangivelse og skal ikke medtages ved skatteansættelsen, hvis foreningen m.v. som følge af fradragsretten efter § 3, stk. 2 og 3, ikke har indkomst til beskatning.
Det er dog en betingelse, at foreningens formål er udelukkende almenvelgørende eller på anden måde almennyttigt.« Stk. 2 og 3 bliver herefter stk. 3 og 4.
§ 2 Loven har virkning fra og med indkomståret 1987.
Bemærkninger til lovforslaget Almindelige bemærkninger 1. Lovforslaget har til formål at fritage foreninger m.v., der varetager udelukkende almennyttige eller almenvelgørende formål for selvangivelsespligt.
Foreningerne skal heller ikke medtages ved skatteansættelsen.
Selve skattepligten opretholdes derimod.
Baggrunden er, at en række almennyttige eller almenvelgørende foreninger m.v. uanset skattepligten og selvangivelsespligten ikke har nogen indkomst til beskatning, fordi de har fradrag for beløb, der anvendes til foreningens formål.
Lovforslaget er en følge af, at der mellem Regeringspartierne, Det Radikale Venstre og Socialdemokratiet er opnået enighed om at fritage disse foreninger for selvangivelsespligt for herved at lempe de administrative byrder for en række foreningsledere m.v.
Selskabsskatteloven er senest ændret ved lov nr. 360 af 10. juni 1987, jf.
Folketingstidende 1986-87; sp. 7667, 12920, 13272; Tillæg A, sp. 3481; Tillæg B, sp. 2473; Tillæg C, sp. 905.
Lovforslagets indhold 2. Foreninger m.v., der er skattepligtige efter selskabsskattelovens § 1, stk. 1, nr. 6, kan ved opgørelsen af den skattepligtige indkomst fradrage udlodninger og henlæggelser til fyldestgørelse af vedtægtsmæssige formål, der kan anses for almenvelgørende eller på anden måde almennyttige.
Det følger af selskabsskattelovens § 3, stk. 2 og 3.
Har en forening både skattepligtige og skattefrie indtægter, anses de skattefrie indtægter for medgået til formålet forinden nogen del af de skattepligtige indtægter.
For foreninger m.v., der udelukkende varetager almennyttige eller almenvelgørende formål, betyder fradragsretten, at de ikke vil have nogen skattepligtig indkomst, da samtlige skattepligtige og samtlige skattefrie indkomster anvendes til de almennyttige eller almenvelgørende formål.
Disse foreninger skal efter forslaget hverken indgive selvangivelse, erklæring eller foreningsregnskab, og de vil heller ikke blive medtaget ved skatteansættelsen.
Skattekontrollovens regler om selvangivelsespligt finder således ikke anvendelse.
Skattemyndighederne kan dog altid, såfremt der er grundlag for at antage, at en forening ikke opfylder betingelserne for at være fritaget for selvangivelsespligt, anmode foreningen om at indsende regnskabsmateriale med bilag for såvel det løbende som for tidligere regnskabsår samt andre dokumenter, der kan have betydning for afgørelsen af, om en forening bør undergives en egentlig skatteligning.
Det følger af skattekontrollovens § 6.
Vægrer nogen sig ved at efterkomme skattemyndighedernes begæring efter skattekontrollovens § 6, kan skattemyndighederne foretage en skønsmæssig ansættelse som anført i selskabsskattelovens § 28, stk. 1.
3. Lovforslaget omfatter kun foreninger m.v., der er skattepligtige efter § 1, stk. 1, nr. 6. Er en forening skattepligtig efter andre skattepligtsbestemmelser i selskabsskatteloven eller efter fondsbeskatningsloven, berøres den ikke af lovforslaget.
Skattepligten efter selskabsskattelovens § 1, stk. 1, nr. 6, omfatter kun indtægt ved erhvervsmæssig virksomhed.
Som indtægt ved erhvervsmæssig virksomhed betragtes indtægt ved næringsvirksomhed eller anden forretningsvirksomhed, herunder indtægt ved drift, udlejning eller bortforpagtning af fast ejendom.
Entreindtægter, annonceindtægter, reklameindtægter, indtægter ved bankospil, lotterier, salg af genstande m.v. betragtes også som erhvervsmæssige, medmindre indtægterne hidrører fra foreningens medlemmer.
Dette medfører, at indtægter fra arrangementer, hvor kun medlemmerne deltager, ikke er skattepligtige.
Til erhvervsmæssig indtægt regnes også andel i overskud af en erhvervsvirksomhed, som ikke drives af den pågældende forening selv.
Derimod betragtes kontingenter, gaver og tilskud, såvel offentlige som private, ikke som erhvervsmæssige.
Foreninger m.v., der kun modtager gaver, og hvis indkomst kun hidrører fra foreningens medlemmer, er ikke skattepligtige.
Det er således arten og ikke formålet med indtægten, der er afgørende for, om indtægten kan karakteriseres som erhvervsmæssig.
Det er også helt uden betydning, om foreningen har tilstræbt et overskud.
4. En række almennyttige foreninger har indtægter, der må karakteriseres som erhvervsmæssige.
Som følge heraf er de skattepligtige, og fradragsreglerne bliver derfor relevante.
Fradragsretten for udlodninger eller hensættelser til fyldestgørelse af vedtægtsmæssige formål af almennyttige eller almenvelgørende karakter blev gennemført i forbindelse med skattereformen.
Samtidig med gennemførelsen af fradragsordningen bortfaldt den tidligere skattefritagelsesordning, hvorefter foreninger m.v.
kunne ansøge om fritagelse for beskatning.
Skattemyndighederne skulle i disse sager godkende, at der var tale om udlodning eller henlæggelse til almennyttigt eller almenvelgørende formål.
Fradragsordningen medfører - i modsætning til de tidligere gældende skattefritagelsessystemer - at der ikke længere er tale om en bevillingsmæssig afgørelse.
En del foreningers virke er af en sådan karakter, at det almennyttige eller almenvelgørende formål og den erhvervsmæssige virksomhed er meget nært sammenknyttet.
Det gælder f.eks.
idrætsforeninger, der får entreindtægter ved lokalkampe og spejderklubber, der udlejer spejderhytter eller lignende.
Disse foreninger kunne under det tidligere fritagelsessystem, uden der blev stillet særlige krav, opnå skattefritagelse.
Denne såkaldte »stående« fritagelse betød, at foreningen blev fritaget for årligt at indsende selvangivelse.
De samme foreninger m.v., vil under den nugældende fradragsordning ikke komme til at betale skat, såfremt de fortsat udelukkende varetager almennyttige eller almenvelgørende formål.
5. Foreninger, der varetager formål, som ikke kan karakteriseres som almennyttige eller almenvelgørende, er ikke omfattet af lovforslaget.
Tilsvarende gælder foreninger, der varetager blandede formål, dvs. foreninger m.v., der foruden almennyttige eller almenvelgørende formål, også varetager andre formål.
Begreberne almennyttige eller almenvelgørende skal fortolkes i overensstemmelse med hidtil gældende praksis.
Dvs. for at et formål kan karakteriseres som almenvelgørende, er det en forudsætning, at støtten ydes personer inden for en videre kreds, der er i økonomisk trang.
Almennyttige formål foreligger, såfremt det angår en vis videre kreds, og det ud fra en almindelig fremherskende opfattelse kan karakteriseres som nyttigt.
Praksis i forbindelse med administrationen af ligningslovens § 8 A og arveafgiftslovens § 3, stk. 4, vil i øvrigt være vejledende.
Sociale, kunstneriske, kulturelle, miljømæssige, videnskabelige, forskningsmæssige, sygdomsbekæmpende, humanitære, undervisningsmæssige, religiøse eller nationale formål betragtes som almennyttige.
Idrætsforeninger, spejderklubber, kristelige foreninger, foreninger med fritidsaktiviteter som formål vil forudsætningsvis være fritaget for selvangivelsespligt.
Tilsvarende gælder foreninger, der er godkendt eller vil kunne opnå godkendelse efter ligningslovens § 8 A eller § 12, stk. 3, samt foreninger, der tidligere var bevilget eller kunne bevilges en »stående skattefritagelse«.
Administrative og provenumæssige forhold 6. Lovforslaget vil betyde en administrativ lettelse for de kommunale ligningsmyndigheder, da der ikke skal foretages nogen skatteansættelse af de pågældende foreninger.
Som følge af den administrative lettelse for skattemyndighederne vil forslaget bevirke en mindre besparelse.
Provenumæssigt vil lovforslaget i princippet være neutralt, idet fritagelsen for selvangivelsespligt kun omfatter de foreninger, der efter de gældende fradragsregler ikke har nogen indkomst til beskatning.
Ikrafttræden 7. Lovforslaget finder anvendelse fra og med indkomståret 1987 (skatteåret 1988/89).
Statsskattedirektoratets cirkulære nr. 26 af 3. juli 1987 bortfalder ved lovforslagets gennemførelse.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om indkomstbeskatning af aktieselskaber m.v. (selskabsskat), jf. lovbekendtgørelse nr. 893 af 22. december 1987, foretages følgende ændringer:
1. I § 26, stk. 1, ændres »§ 27, stk. 2« til: »§ 27,  

 stk. 2 eller 3.« § 26. Snarest efter den 1. april udsender vedkommende ligningskommission selvangivelsesskema til alle selskaber og foreninger m.v., der kan anses for skattepligtige, og som ikke er fritaget for pligten til at indgive selvangivelse i henhold til § 27, stk. 2.
Stk. 2. Den omstændighed, at et selskab eller en forening m.v. ikke får selvangivelsesskema tilsendt, fritager ikke for pligten til at indgive selvangivelse eller for retsvirkningerne af manglende selvangivelse.
 2. I § 27 indsættes efter stk. 1 som nyt stykke:
Stk. 2. Foreninger m.v. omfattet af § 1, stk. 1, nr. 6, har ikke pligt til at indgive selvangivelse og skal ikke medtages ved skatteansættelsen, hvis foreningen m.v. som følge af fradragsretten efter § 3, stk. 2 og 3, ikke har indtægt til beskatning.
Det er dog en betingelse, at foreningens formål er udelukkende almenvelgørende.
§ 27. De i denne lov omhandlede selskaber og foreninger m.v. skal indsende selvangivelse senest den 30. april.
Såfremt det indkomstår, der danner grundlag for selvangivelsen udløber i det kalenderår, hvori selvangivelsen skal indgives til den ligningskommission, der skal foretage ansættelsen, jf. § 24.
Stk. 2. Fritaget for pligten til at indgive selvangivelse er selskaber og foreninger m.v., der alene er skattepligtige efter § 2, stk. 1, litra c), d), e) eller g). Fritagelsen gælder dog ikke, hvis den skattepligtige har modtaget udbytter omfattet af ligningslovens § 16 A, stk. 1, i hvilke der ikke skal foretages indeholdelse af udbytteskat efter kildeskattelovens § 65, eller har modtaget afståelsessummer omfattet af ligningslovens § 16 B, stk. 2 eller stk. 5, eller har oppebåret royaltyindtægter, hvori der ikke er indeholdt royaltyskat.
Stk. 3. Ligningskommissionen, i Københavns og Frederiksberg kommuner vedkommende skattedirektorat, kan, hvor særlige omstændigheder taler derfor, indrømme udsættelse med indgivelse af selvangivelsen, for så vidt sådan udsættelse er forenelig med ligningsarbejdets tilrettelæggelse og rettidige tilendebringelse.
