Cirkulære om organisationsaftale for ernærings- og husholdningsøkonomer samt aftale om nyt lønsystem for tjenestemandsansatte ernærings- og husholdningsøkonomer Generelle bemærkninger 1. Organisationsaftale af 17. februar 2012 mellem Finansministeriet og Lærernes Centralorganisation for ernærings- og husholdningsøkonomer i staten samt aftale om nyt lønsystem for tjenestemandsansatte ernærings- og husholdningsøkonomer er ved lov nr. 409 af 26. april 2013 om forlængelse og fornyelse af kollektive overenskomster og aftaler for visse grupper af ansatte på det offentlige område forlænget til den 31. marts 2015 med de ændringer og på de vilkår, der fremgår af lovens bilag 3.
 2. Finansministeriet har til brug for ansættelsesmyndighederne udarbejdet vedlagte bilag, hvor ændringerne er indarbejdet i den hidtil gældende organisationsaftales tekst eller omtalt i cirkulærebemærkningerne.
 3. Organisationsaftalen udgør sammen med fællesoverenskomsterne mellem Finansministeriet og henholdsvis LC/CO10 det samlede overenskomstgrundlag.
 4. Alle grundbeløb er justeret til 31. marts 2012-niveau.
 5. Organisationsaftalen har virkning fra den 1. april 2013.
6. For at lette overblikket er cirkulærebemærkninger, der relaterer til en enkelt bestemmelse, nu opført som bemærkning til denne bestemmelse.
Andre bemærkninger er opført forrest i cirkulæret under Generelle bemærkninger.
De redaktionelle ændringer medfører ikke nogen ændringer i bestemmelsernes, hhv. bemærkningernes retlige status.
Ikrafttræden Dette cirkulære har virkning fra 1. april 2013. Samtidig ophæves cirkulære af 18. april 2012 (Modst. nr. 016-12).
Moderniseringsstyrelsen, den 7. maj 2014 Jakob Lemke Organisationsaftale for ernærings- og husholdningsøkonomer i staten Denne organisationsaftale udgør sammen med fællesoverenskomsten mellem LC/CO10 og Finansministeriet det samlede overenskomstgrundlag.
§ 1. Dækningsområde Institutioner Organisationsaftalen omfatter staten.
Endvidere omfattes selvejende institutioner for hvilke Finansministeriet fastsætter løn- og ansættelsesvilkår for alle personalegrupper, som parterne aftaler at henføre til organisationsaftalen.
Personkreds Stk. 2. Organisationsaftalen omfatter personer, der har gennemgået uddannelsen som ernærings- og husholdningsøkonom, og som ansættes til varetagelse af opgaver, hvor uddannelsen som ernærings- og husholdningsøkonom er relevant i forhold til stillingens indhold.
 Stk. 3. Organisationsaftalen omfatter ikke ansatte i lærerstillinger.
 Cirkulærebemærkninger til § 1:
 Reglerne om uddannelsen som ernærings- og husholdningsøkonom blev ændret i 2002, jf. bekendtgørelse nr. 112 af 1. marts 2002 om uddannelsen til professionsbachelor i ernæring og sundhed.
 Parterne er enige om, at de ændrede uddannelsesregler ikke indebærer en ændring af organisationsaftalens dækningsområde.
§ 2. Ansættelse Ansættelse efter denne organisationsaftale sker på månedsløn.
§ 3. Lønsystemet Lønsystemet er etableret i henhold til den til enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet består af en basisløn jf. § 4, suppleret med en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger og det centralt aftalte tillæg er anført i grundbeløb pr. år (31. marts 2012-niveau).
 Stk. 5. Overtidsbetaling beregnes pr. time som 1/1924 af den samlede faste løn, eksklusiv eventuelt rådigheds-/merarbejdstillæg.
§ 4. Basisløn Løngruppe 1 omfatter alle stillinger, der ikke henføres til løngruppe 2 eller 3, jf. stk. 2 og 3. Den ansatte indplaceres i nedenstående basislønforløb i forhold til sin lønanciennitet.
 Basislønnen for husholdnings- og ernæringsøkonomer er:
Basisløntrin 1. trin - 279.171 kr.
 2. trin - 284.413  kr.
 3. trin - 289.656  kr.
 4. trin - 294.899  kr.
 De enkelte løntrin er 1-årige.
Stk. 2. Løngruppe 2 omfatter stillinger, der indebærer varetagelse af a) Specialistfunktioner, herunder ansættelse som tilsynsførende ved fødevareregionerne eller b) selvstændigt, særligt kvalificeret arbejde på betydende områder, der forudsætter betydelig erfaring og viden eller c) selvstændig kompetence i afgørelser og betydeligt ansvar.
 Basislønnen er: 312.723 kr.
Stk. 3. Løngruppe 3 omfatter stillinger, der indebærer varetagelse af a) specialistfunktioner på højt niveau eller b) selvstændigt, særligt kvalificeret arbejde på væsentlige områder, der forudsætter meget stor erfaring og viden eller c) selvstændig kompetence i afgørelser og betydeligt ansvar, som omfatter ledelsesbeføjelser.
 Basislønnen er: 336.840 kr.
 Cirkulærebemærkninger til § 4:
 Den konkrete løngruppeindplacering af nyoprettede stillinger aftales mellem ansættelsesmyndigheden og tillidsrepræsentanten (efter bemyndigelse fra organisationen). Er der ikke valgt en tillidsrepræsentant, indgås aftale mellem institutionen og organisationen (Danmarks Lærerforening). I tilfælde af uenighed følges de almindelige fagretlige regler for behandling af fortolkningstvister, dvs. mægling og voldgift.
§ 5. Pension Der indbetales pensionsbidrag af basislønnen samt af varige og midlertidige tillæg jf. rammeaftalens § 10.
 Stk. 2. Betaling til deltidsansatte, der har udført tjeneste ud over den fastsatte arbejdstidsnorm, men inden for fuldtidsnormen, er pensionsgivende for ansatte, der er omfattet af bidragsfinansieret pensionsordning.
Stk. 3. Pensionsbidraget udgør 17,3 pct. af de pensionsgivende løndele. 1/3 af pensionsbidraget anses for at være den ansattes eget bidrag.
Lønspecifikationen skal indeholde oplysning herom.
 Stk. 4. Ansættelsesmyndigheden indbetaler pensionsbidraget til Lærernes Pension A/S.
 Stk. 5. For medarbejdere, der var ansat før 1. maj 2000, og som havde etableret pensionsordning i PFA-pension, skal pensionsindbetalingen fortsat ske hertil uanset bestemmelsen i § 5, stk. 4.
§ 6. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
§ 7. Ikrafttræden og opsigelse Organisationsaftalen har virkning fra den [1. april 2011.] Stk. 2. Organisationsaftalen kan opsiges med 3 måneders varsel til en 31. marts, dog tidligst til [31. marts 2013.] Cirkulærebemærkninger til § 7:
 Forlængelsen af organisationsaftalen har virkning fra den 1. april 2013, jf. lovens § 6, stk. 2, 1. pkt.
 Organisationsaftalen kan tidligst opsiges til den 31. marts 2015, jf. lovens § 1.
Aftale om nyt lønsystem for tjenestemandsansatte ernærings- og husholdningsøkonomer i staten § 1. Aftalens område Aftalen gælder for tjenestemandsansatte ernærings- og husholdningsøkonomer i statens omfattet af Lærernes Centralorganisations forhandlingsret.
 Stk. 2. Bestemmelserne i aftalen supplerer og erstatter bestemmelserne i lønjusteringsaftalen, klassificeringsaftaler, rammeaftalen om nye lønsystemer og andre lønaftaler.
§ 2. Lønsystemet Bestemmelserne i §§ 3 og 4 (lønsystemet og basisløn) i organisationsaftalen for ernærings- og husholdningsøkonomer i staten finder tilsvarende anvendelse for tjenestemænd.
§ 3. Pension Tjenestemandsansatte ernærings- og husholdningsøkonomer er omfattet af aftale om pensionsforhold for tjenestemandsansatte ernærings- og husholdningsøkonomer i statens tjeneste, jf. bilag 1.
 Stk. 2. Varige tillæg/tillægsforhøjelser der, efter de pensionsbestemmelser der var gældende før indgåelse af aftale om pensionsforhold, har medført, at den ansatte i pensionsmæssig henseende er blevet indplaceret i en højere lønramme, kan ikke aftales pensionsgivende til en supplerende pensionsordning.
Stk. 3. Der kan som supplement lokalt aftales pensionsbidrag af varige og midlertidige tillæg, der ikke er omfattet af stk. 2. I givet fald indbetaler ansættelsesmyndigheden et pensionsbidrag på 17,3 pct. af tillægget, hvis tillægget ligger under den pensionsgivende løn på slutskalatrinnet i det i pensionsaftalen fastlagte skalatrinsforløb.
Hvis tillægget overstiger den pensionsgivende løn på slutskalatrinnet indbetales et pensionsbidrag på 18 pct. af det overskydende beløb.
Stk. 4. Pensionsbidraget indbetales af ansættelsesmyndigheden til Lærernes Pension (Plus PENSION). Af pensionsbidraget anses 1/3 for at være den ansattes eget bidrag.
Lønspecifikationen skal indeholde oplysning herom.
 Stk. 5. Den supplerende pensionsordning er omfattet af bestemmelserne i aftale af 22. april 2002 om pensionsbidrag af visse faste tillæg.
§ 4. Ikrafttræden og opsigelse Aftalen har virkning fra [1. april 2011.] Stk. 2. Aftalen kan opsiges med 3 måneders varsel til en 31. marts, dog tidligst til [31. marts 2013.] Cirkulærebemærkninger til § 5:
 Forlængelsen af aftalen om nyt lønsystem har virkning fra den 1. april 2013, jf. lovens § 6, stk. 2, 1. pkt.
 Aftalen om nyt lønsystem kan tidligst opsiges til den 31. marts 2015, jf. lovens § 1.
Bilag 1 Aftale om pensionsforhold for tjenestemandsansatte ernærings- og husholdningsøkonomer i statens tjeneste I henhold til § 3 i aftale af 19. december 2003 om pensionsforhold for tjenestemandsgrupper o. lign. i forbindelse med nye lønsystemer aftales følgende:
§ 1. Dækningsområde Aftalen omfatter tjenestemandsansatte ernærings- og husholdningsøkonomer i statens tjeneste på nyt lønsystem.
§ 2. Pensionsgivende skalatrinsforløb De i § 1 omhandlede tjenestemænd optjener - i medfør af § 3, stk. 1, i aftale af 19. december 2003 om pensionsforhold for tjenestemandsgrupper o. lign. i forbindelse med nye lønsystemer - tjenestemandspensionsret som følger:
 De pågældende tjenestemænd tillægges 2 ekstra pensionsskalatrin til det skalatrinsforløb eller det pensionsskalatrin den enkelte tjenestemand på tidspunktet for implementering af denne aftale, er indplaceret på, dog maksimalt til skalatrin 48.
Hvis det hidtidige skalatrinsforløb er baseret på løntrin svarende til 2 skalatrin, opnås de 2 ekstra skalatrin, når den enkelte tjenestemand i 2 år har haft ret til tjenestemandspension fra det samme skalatrin, som den pågældende jf. ovenstående er indplaceret på, uanset om tiden helt eller delvis ligger før denne aftales virkningstidspunkt.
Hvis mindst 2 år på det hidtidige pensionsberettigende skalatrin er opnået, tillægges de 2 ekstra trin fra denne aftales virkningstidspunkt.
Hvis det hidtidige skalatrinsforløb er baseret på løntrin svarende til 1 skalatrin, opnås det første skalatrin, når den enkelte tjenestemand i 2 år har haft ret til tjenestemandspension fra det samme skalatrin, som den pågældende jf. ovenstående er indplaceret på, uanset om tiden helt eller delvis ligger før denne aftales virkningstidspunkt.
Hvis mindst 2 år på det hidtidige pensionsberettigende skalatrin er opnået, tillægges det første skalatrin fra denne aftales virkningstidspunkt.
Det andet skalatrin opnås efter 2 år på det første skalatrin dog senest efter i alt 4 år på det hidtidige pensionsberettigende skalatrin og eventuelt det første skalatrin, uanset om tiden på det hidtidige pensionsberettigende skalatrin helt eller delvis ligger før denne aftales virkningstidspunkt.
Hvis mindst 4 år på det hidtidige pensionsberettigende skalatrin er opnået, tillægges det andet skalatrin fra denne aftales virkningstidspunkt.
 Hvis en tjenestemandsansat ernærings- eller husholdningsøkonom avancerer til højere stilling inden for eget ansættelsesområde, opnås i pensionsmæssig henseende et ekstra skalatrin fra avancementstidspunktet, dog maksimalt til skalatrin 48, hvorefter den resterende del af pensionsskalaen forskydes med et skalatrin, jfr. § 3, stk. 4-5 i aftalen af 19. december 2003. Den enkelte tjenestemand kan kun opnå ét ekstra skalatrin i forbindelse med avancement, uanset hvor mange avancementer den pågældende opnår.
 § 3. Ikrafttrædelse mv.
 Denne aftale træder i kraft og har virkning fra 1. april 2005.
 Stk. 2. For tjenestemænd, der er pensioneret inden for tidsrummet 1. april 2003 og indtil denne aftales virkningstidspunkt, og som på pensioneringstidspunktet opfyldte betingelserne for at få tillagt 2 ekstra trin eller det første skalatrin, omberegnes pensionen på grundlag heraf med virkning fra pensioneringstidspunktet.
 Stk. 3. Denne aftale træder sammen med aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer i stedet for § 3, stk. 1-4 i aftale af 8. november 2004 om nyt lønsystem for tjenestemandsansatte ernærings- og husholdningsøkonomer i statens tjeneste, der derfor ophæves fra denne aftales virkningstidspunkt.
 Stk. 4. Denne aftale kan ikke opsiges uden sammenhæng med aftale af 19. december 2003 om pensionsforhold for tjenestemandsgrupper o.lign. i forbindelse med nye lønsystemer.
