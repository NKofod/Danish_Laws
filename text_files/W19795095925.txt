Den såkaldte papirordning stammer fra 1894 og består dels af en aftale  

 mellem Dansk Papirhandlerforenings medlemmer, dels af en aftale mellem  

 papirhandlerforeningen og De forenede Papirfabrikker.
Ordningen har gennem de  

 mange år fastlagt regler for salget af dansk papir på hjemmemarkedet,  

 herunder regler for, hvem der kan antages som forhandler, hvilke forbrugere  

 der kan købe direkte på fabrikken, og hvilke rabatter der gives forskellige  

 kategorier af købere.
Til ordningen er også knyttet en vejledende prisliste.
Ordningen har gennem årene ofte været inddraget i forhandlinger med  

 både prisdirektoratet og monopoltilsynet, og der er flere gange gennemført  

 ændringer, senest i 1975 og 1976. Monopoltilsynet tog derefter ordningen op  

 til fornyet vurdering efter monopollovens bestemmelser.
Resultatet blev, at  

 tilsynet anså ordningen for stridende med monopollovens bestemmelser, hvorfor  

 den måtte ophæves eller i hvert fald liberaliseres betydeligt.
 Papirhandlerforeningen og fabrikkerne kom med et forslag til en  

 liberalisering, der dog ikke var vidtgående nok efter monopoltilsynets  

 mening, og det endte med, at der blev givet pålæg om ophævelse af  

 papirordningen.
Dette pålæg har monopol-ankenævnet ophævet ved den nedenfor gengivne  

 kendelse.
Nævnet fandt for det første, at der ved aftaleparternes ovennævnte  

 tilbud om liberalisering af ordningen ville ske en sådan begrænsning af  

 virkningerne på konkurrenceforholdene, at de resterende bestemmelser ikke  

 ville have skadelige virkninger.
Yderligere tog nævnet i betragtning, at der var enighed om, at der  

 skulle forhandles nærmere mellem papirfabrikkerne og monopoltilsynet om de  

 direkte købere.
Endelig fandt nævnet det tvivlsomt, om mulighederne for en  

 forhandligsløsning var helt udtømt, forinden pålægges blev udstedt.
År 1979, den 2. marts, blev i sagen j.nr. 1/78, A/S De forenede  

 Papirfabrikker og Dansk Papirhandlerforening, afsagt sålydende K E N D E L S E :
 I skrivelse af 31. januar 1978 har landsretssagfører Kristian Mogensen som  

 advokat for A/S De forenede Papirfabrikker og Dansk Papirhandlerforening  

 klaget over en af monopoltilsynet ved skrivelse af 29. november 1977 truffet  

 afgørelse, hvorved der blev meddelt parterne pålæg om at ophæve en aftale af  

 30. juni 1975 om forhandling af dansk papir, ligesom der blev meddelt Dansk  

 Papirhandlerforening pålæg om at ophæve den af foreningens medlemmer indgåede  

 aftale, betegnet »papirordningen«.
 Klagerne har nedlagt påstand om, at de af monopoltilsynet ved skrivelse af  

 29. november 1977 til A/S De forenede Papirfabrikker og Dansk  

 Papirhandlerforening meddelte pålæg ophæves.
 Monopoltilsynet har påstået afgørelsen stadfæstet.
Over for nævnet er der redegjort for sagen i indlæg af 20. juni 1978 fra  

 klagerne og i indlæg af 13. december 1978 fra monopoltilsynet.
Parterne er  

 gjort bekendt med hinandens indlæg.
 Sagen har været behandlet på nævnets møder den 7. februar og 1. marts  

 1979.
På det første møde var parterne repræsenteret og udtalte sig.
Den  

 påklagede afgørelse er indeholdt i sålydende skrivelse af 29. november 1977  

 fra monopoltilsynet til A/S De forenede Papirfabrikker og Dansk  

 Papirhandlerforening.
»Ved skrivelse af 6. juni 1975 til landsretssagfører Kristian  

 Mogensen udtalte monopoltilsynet, at de af A/S De forenede Papirfabrikker og  

 Dansk Papirhandlerforening trufne aftaler om forhandlingen af dansk papir  

 uanset påtænkte ændringer fortsat indeholdt bestemmelser, som måtte antages  

 at være uforenelige med monopollovens § 11, stk. 1. Tilsynet fandt det derfor  

 ønskeligt, at aftalerne blev bragt til ophør.
Aftalerne med ændringer blev  

 sat i kraft den 30. juni 1975, og der har herefter været ført forhandlinger  

 mellem A/S De forenede Papirfabrikker, Dansk Papirhandlerforening og tilsynet  

 om aftalernes ophør.
 De omhandlede aftaler omfatter aftalen mellem A/S De forenede  

 Papirfabrikker og Dansk Papirhandlerforening, den i tilslutning hertil  

 indgåede aftale mellem Dansk Papirhandlerforenings medlemmer samt  

 bestemmelserne i Papirhandlerforeningens love § 4, stk. 1 b, og § 7.
Ved aftalen mellem Papirfabrikkerne og Papirhandlerforeningen er fastlagt  

 et samarbejde om Papirfabrikkernes antagelse af direkte købere og om  

 udsendelse af prislister for videresalg til forhandlere og til forbrugere.  

 Ved aftalen begrænses Papirfabrikkernes antagelse af direkte købere for så  

 vidt angår forhandlere til papirhandlere med papir og branchetilknyttede  

 varer som hovedvirksomhed og for så vidt angår forbrugere til konverterende  

 papirindustri.
Endvidere kan Papirhandlerforeningen udtale sig om, hvorvidt  

 et firma kan antages og forblive som direkte køber.
Ved aftalen mellem  

 Papirhandlerforeningens medlemmer er fastsat bestemmelser, der dels angiver,  

 hvem der kan købe efter de to prislister, dels antyder at priserne er  

 bindende.
Ved bestemmelserne i foreningens love er foreningens medlemmer  

 forpligtede til at overholde »papirordningen«.
Tilsynet finder, at der ved aftalerne er sket en binding af handelsvejene  

 for dansk papir.
Aftalerne må herved antages at medføre urimelig  

 indskrænkning i den frie erhvervsudøvelse og urimelig ulighed i vilkårene for  

 erhvervsudøvelsen.
Tilsynet finder, at aftalen mellem  

 Papirforhandlerforeningens medlemmer endvidere må antages at medføre en  

 binding af videresalgspriserne.
Ved skrivelse af 10. oktober 1977 har Papirhandlerforeningen fremsendt et  

 forslag til revision af aftalerne.
Forslaget er tiltrådt af Papirfabrikkerne.
Efter forslaget ophæves aftalen mellem Papirhandlerforeningens medlemmer  

 om anvendelsen af forhandler- og forbrugerprislisten, og endvidere ophæves  

 bestemmelsen i § 7 i foreningens love. »Papirordningen« vil  

 herefter alene være en aftale mellem Papirfabrikkerne og  

 Papirhandlerforeningen.
Denne aftale vil efter forslaget indeholde de samme  

 bestemmelser som den gældende aftale med hensyn til Papirfabrikkernes  

 antagelse af direkte købere.
Derimod skal der efter forslaget kun udsendes  

 een videresalgsprisliste, der er vejledende, og efter det oplyste ikke  

 suppleres med bestemmelser om prislistens anvendelse.
 Tilsynet finder, at det fremsendte forslag til ændring af aftalerne om  

 forhandlingen af dansk papir fortsat indeholder bestemmelser, som er  

 uforenelige med monopollovens § 11, stk. 1. Tilsynet har herved lagt vægt på  

 aftalens bestemmelser om Papirfabrikkernes antagelse af direkte købere.
Da de ovenfor nævnt skadelige virkninger ikke har kunnet bringes til ophør  

 ved forhandling, skal man herved i medfør af monopollovens § 12, stk. 2,  

 meddele A/S De forenede Papirfabrikker og Dansk Papirforhandlerforening pålæg  

 om at ophæve den af dem indgåede aftale af 30. juni 1975 om forhandlingen af  

 dansk papir.
Endvidere skal man i medfør af monopollovens § 12, stk. 2,  

 meddele Dansk Papirhandlerforening pålæg om at ophæve den af foreningens  

 medlemmer indgåede aftale, betegnet »papirordningen«.
De meddelte  

 pålæg vil være at efterkomme inden den 1. februar 1978.
 Med hensyn til ændringer af Papirfabrikkernes betingelser for antagelse af  

 direkte købere vil der være at optage forhandlinger mellem Papirfabrikkerne  

 og tilsynet.
Det bemærkes, at de meddelte pålæg ikke er til hinder for, at der af A/S  

 De forenede papirfabrikker eller af Dansk Papirhandlerforening udsendes en  

 vejledende videresalgsliste uden supplerende bestemmelser om prislistens  

 anvendelse.' Klagerne har præciseret, at anken kun omfatter de to pålæg og ikke  

 monopoltilsynets tilkendegivelse af, at der skal optages forhandlinger mellem  

 tilsynet og klagerne om betingelserne for antagelse af direkte købere og  

 tilsynets bemærkning om, at de meddelte pålæg ikke er til hinder for, at der  

 af klagerne udsendes en vejledende vidersalgsliste uden supplerende  

 bestemmelser om prislistens anvendelse.
Om sagens baggrund er det oplyst, at den såkaldte papirordning blev  

 oprettet i 1894 og i en meget lang årrække har været inddraget i  

 forhandlinger først med prisdirektoratet og priskontrolrådet og senere med  

 monopoltilsynet.
Resultater af disse forhandlinger var blandt andet  

 omfattende revisioner af ordningen i 1953 og påny i 1975. Papirordningen har  

 igennem næsten 85 år opstillet nogle regler for salg på det danske marked af  

 De forenede Papirfabrikkers produkter.
Ordningen, som er en aftale mellem  

 Dansk Papirhandlerforenings medlemmer, er i hovedtræk gået ud på at  

 fastlægge, hvilke forhandlere og forbrugere der kunne opnå rabatter efter  

 nærmere bestemte regler.
Til ordningen er knyttet nogle vejledende  

 prislister, senest - efter revisionen i 1975 - en forhandlerprisliste og en  

 forbrugerprisliste.
Til ordningen er knyttet en aftale mellem A/S De forenede  

 Papirfabrikker og Dansk Papirhandlerforening; det væsentligste indhold af  

 denne aftale er at opstille nogle kriterier for, hvem fabrikkerne kan antage  

 som direkte købere, på vilkår, som i øvrigt ikke er omfattet af  

 papirordningen.
Revisionen i 1975 af papirordningen skete på klagernes initiativ uden  

 opfordring fra monopoltilsynet og uden at der var fremkommet klager over  

 papirordningen.
Den nye papirordning blev optaget i monopoltilsynets register  

 i 1976.
 Ved en tillægsaftale af 12. oktober 1976 enedes klagerne om at udvide  

 kredsen af direkte købere hos De forenede Papirfabrikker, for såvidt angår A4  

 kontorpapir samt ark og hånd- og økonomruller i emballagepapir.
I foråret 1977 meddelte monopoltilsynet, at man nu ønskede optaget  

 forhandlinger med parterne om eventuel ophævelse af papirordningen eller i  

 alt fald om en yderligere liberalisering af den.
Der blev herefter afholdt 3  

 møder med monopoltilsynet, først møde med hver af klagerne og derefter et  

 møde med begge klagere.
Det sidste møde, der blev afholdt den 20. september  

 1977, sluttede med, at klagerne bemærkede, at de opfattede mødet som  

 informerende, og bebudede, at de ville vende tilbage til sagen, eventuelt med  

 forslag til en revideret papirordning.
Herefter indsendte klagerne den 10. oktober 1977 et forslag, der på de  

 væsentligste punkter imødekom monopoltilsynets indvendinger med den gældende  

 papirordning.
Klagerne hørte herefter intet fra monopoltilsynet, før de  

 påankede pålæg blev tilsendt klagerne.
Klagerne  har til støtte for deres påstand bl.a. anført, at de i  

 skrivelser af 10. oktober 1977, har tilbudt at ophæve papirordningen.  

 Tilsynet har således udstedt pålæg om et spørgsmål, som der under  

 forhandlingerne er opnået enighed mellem parterne om.
Tilsynet kan ikke med  

 hjemmel i monopollovens § 12 udstede et pålæg, der stadfæster et  

 forhandlingsresultat, og pålægget er derfor i bedste fald overføldigt.
 I klagernes forslag af 10. oktober 1977 har monopoltilsynet fundet  

 anledning til at kritisere bestemmelserne om papirfabrikkernes antagelse af  

 direkte købere.
 Dette har imidlertid ikke ført til, at monopoltilsynet i henhold til  

 monopollovens § 12 har givet papirfabrikkerne pålæg om at sælge til nærmere  

 angivne købere, idet tilsynet kun har bestemt, at der skal optages  

 forhandlinger om betingelserne for antagelse af direkte købere, og denne  

 bestemmelse har klagerne tilsluttet sig.
I aftalen mellem papirfabrikkerne og papirhandlerforeningen findes en  

 bestemmelse om, at papirfabrikkerne forinden optagelse af direkte kunder skal  

 høre papirhandlerforeningen.
Dette giver ikke papirhandlerforeningen  

 bestemmende indflydelse på, hvem der kan optages som direkte købere, idet der  

 kun er tale om en vejledende høring.
Enhver kunde, der opfylder kravene om  

 mindstekøb, vil ved kontant betaling kunne få direkte levering fra  

 fabrikkerne.
Monopollovens § 12 stiller som betingelse for at udstede pålæg, at  

 monopoltilsynet ikke har kunnet bringe skadelige virkninger af en  

 konkurrencebegrænsende aftale til ophør ved forhandlinger i henhold til  

 monopollovens § 11. I forløbet af de afholdte møder og i referaterne af disse  

 er der intet, der tyder på, at møderne har været forgæves, eller at det  

 sidste af dem måtte betragtes som et afsluttende møde.
Derimod har parterne  

 efter afholdelsen af det seneste møde fremsendt et komplet skriftligt  

 forslag, som på næsten alle punkter tog monopoltilsynets synspunkter til  

 følge.
Monopoltilsynet har ikke meddelt parterne, om man fandt forslaget af  

 10. oktober 1977 tilfredsstillende.
Tilsynet har end ikke indladt sig på at  

 kommentere forslaget over for parterne, men er gået direkte til monopolrådet  

 på et tidspunkt, hvor klageren måtte betragte forhandlingerne som  

 uafsluttede, navnlig så længe klagerne intet vidste om direktoratets reaktion  

 på det vidtgående forslag, der var indsendt efter afholdelsen af det sidste  

 møde.
Da forhandlingerne ikke er ført til ende, har monopoltilsynet ikke  

 hjemmel til at udstede pålæg.
Der er ikke fra monopoltilsynets side påvist skadelige virkninger af  

 papirordningen med tilhørende aftale mellem papirfabrikkerne og  

 papirforhandlerne.
Der foreligger ingen klager over ordningen, hverken fra  

 papirhandlere eller fra forbrugere, og tilsynet har ikke kunnet påvise, at  

 ordningen må antages at kunne medføre skadelige virkninger.
Der er ingen  

 pligt for papirhandlere til at være medlem af papirhandlerforeningen og  

 bestemmelsen i papirhandlerforeningens love om, at et medlem skulle udtræde  

 af foreningen, såfremt medlemmet ikke var omfattet af papirordningen, er  

 ophævet.
De danske Papirfabrikker har i de senere år haft dårlige  

 regnskabsresultater.
En ophævelse af aftalen mellem papirfabrikkerne og  

 papirhandlerforeningen, der har til formål at fremme et loyalt og rationelt  

 samarbejde mellem parterne, må befrygtes at medføre endnu dårligere  

 resultater for papirfabrikkerne.
Da aftalen ikke har de i monopollovens § 11  

 nævnte skadelige virkninger, er pålægget om aftalens ophævelse uhjemlet.
 Monopoltilsynet  har til støtte for sin påstand bl.a. anført, at  

 aftalen mellem papirfabrikkerne og papirhandlerforeningen indeholdt  

 bestemmelser om, hvilke aftagere fabrikkerne kunne antage som direkte kunder  

 og om udsendelse af prislister for videresalg til forhandlere og forbrugere.
 Aftalen mellem papirhandlerforeningens medlemmer indeholdt detaljerede  

 bestemmelser om anvendelsen af prislisterne ved videresalg til forhandlere og  

 forbrugere.
 Monopoltilsynet finder, at disse bestemmelser medfører en binding af  

 handelskanalerne ved videresalg og en binding af priserne.
Monopoltilsynet optog i 1977 forhandlinger med parterne om ophævelse af  

 aftalerne.
En forhandlingsløsning om dette kunne imidlertid ikke opnås.  

 Parterne fremsendte ved skrivelse af 10. oktober 1977 i stedet et nyt forslag  

 til revision af aftalerne.
Forslaget indeholdt fortsat bestemmelser, som var  

 uforenelige med monopollovens § 11, stk. 1, og blev afvist af monopolrådet.  

 På denne baggrund, og da det ved de første forhandlinger ikke havde været  

 muligt at bringe aftalerne til ophør, meddelte tilsynet ved skrivelse af 29.  

 november 1977 fabrikkerne og papirhandlerforeningen pålæg om at ophæve de  

 gældende aftaler.
Med hensyn til spørgsmålet om, hvorvidt forhandlingerne med klagerne var  

 ført til ende, anfører monopoltilsynet, at tilsynet under forhandlingerne  

 klart tilkendegav, at man ønskede aftalerne bragt helt til ophør.
Tilsynet  

 anførte under forhandlingerne, at når aftalerne var ophævet, kunne  

 fabrikkerne anvende visse objektive og saglige kriterier for antagelse af  

 direkte købere, og at der kunne udsendes en vejledende videresalgsprisliste.
 Det forslag, klageren fremsendte den 10. oktober 1977, opfyldte ikke disse  

 krav, hvorfor det var naturligt, at monopoltilsynet udsendte pålæg.
Når klageren anfører, at monopoltilsynet har udstedt pålæg om et  

 spørgsmål, som parterne ved forhandling var nået til enighed om, er det ikke  

 rigtigt.
Det meddelte pålæg omfatter en række forhold, som var opretholdt ved  

 parternes forslag.
Ifølge forslaget af 10. oktober 1977 var papirfabrikkernes  

 kriterier for antagelse af direkte købere fastlagt i en aftale mellem  

 papirhandlerforeningen.
Papirfabrikkerne var ved aftalen forpligtet til som  

 direkte købere kun at optage papirhandlere, der driver handel med papir og  

 branchetilknyttede varer som hovedvirksomhed samt konverterende papirindustri  

 og bogforlag.
Antagelseskriterierne kunne ifølge aftalen administreres  

 vilkårligt, idet aftalen fastsætter, at papirfabrikkerne »kan  

 antage« de ovennævnte som direkte kunder.
Endelig skulle  

 papirhandlerforeningen høres, inden fabrikkerne optog nye kunder, ligesom  

 papirhandlerforeningen skulle medvirke ved en årlig revision af listen over  

 direkte købere.
Ved det meddelte pålæg er fabrikkernes binding til de i aftalen med  

 papirhandlerforeningen angivne bestemmelser for antagelse af direkte købere  

 bortfaldet.
Det er herefter papirfabrikkerne alene, der skal opstille nye  

 antagelseskriterier, hvis rimelighed skal drøftes mellem fabrikkerne og  

 tilsynet.
Efter de hidtil gældende aftaler blev direkte købere udvalgt efter et helt  

 frit skøn.
Denne udvælgelse må antages at medføre eller kunne medføre de  

 skadelige virkninger, som er omhandlet i monopollovens § 11, og  

 monopoltilsynet har derfor været forpligtet til at gribe ind.
 Til det således foreliggende skal nævnet udtale.
 Nævnet finder, at der ved gennemførelsen af klagernes tilbud af 10.  

 oktober 1977 om ophævelse af væsentlige dele af aftalerne mellem A/S De  

 forenede Papirfabrikker og Dansk Papirhandlerforening vil ske en sådan  

 begrænsning af aftalernes virkning på konkurrenceforholdene inden for  

 branchen, at de resterende bestemmelser ikke vil have sådanne skadelige  

 virkninger som omhandlet i monopollovens § 11. Nævnet lægger i denne  

 forbindelse også vægt på, at der er enighed mellem parterne om, at der skal  

 optages forhandling mellem A/S De forenede Papirfabrikker og monopoltilsynet  

 om fabrikkernes betingelser for antagelse af direkte købere.
Af de anførte grunde finder nævnet, at betingelserne for udstedelse af det  

 omhandlede pålæg ikke har været til stede.
I øvrigt bemærkes, at det efter  

 oplysningerne om de afholdte forhandlinger må henstå som tvivlsomt, om der er  

 givet klagerene tilstrækkelig anledning til at opfatte forhandlingerne som  

 afsluttet med mødet den 20. september 1977, og om tilsynet på sin side ved  

 udstedelsen af pålægget har haft grundlag for at antage, at en acceptabel  

 løsning ikke kunne opnås af forhandlingsvejen.
 Herefter bestemmes:
 Monopoltilsynets pålæg af 29. november 1977 ophæves.
 (* 1) Monopoltilsynets Meddelelser 1979. s. 299-305.
 (* 2) Afgørelsen vedrører §§ 11, stk. 1 og 12 stk. 1-2, i monopolloven,  

 der blev ophævet 1/1-1990.
