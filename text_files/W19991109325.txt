Varevogn, forhåndsgodkendelse af  

 ombygning Reference:
RGAL § 5 Et autocenter klagede til Landsskatteretten over told- og skatteregionens  

 afgørelse af 23. oktober 1998, hvorved regionen havde fundet, at en  

 Lincoln Town Car limousine efter ombygning ikke kunne anses som værende  

 utvivlsomt konstrueret og indrettet til godstransport og dermed ikke omfattet  

 af § 5 i lov om registreringsafgift af motorkøretøjer m.v.
Det var oplyst, at det klagende selskab ved brev af 18. februar 1998  

 rettede henvendelse til told- og skatteregionen med en anmodning om optagelse  

 af Lincoln Town Car på varevognslisten, idet det blev oplyst, at bilen  

 skulle ombygges fra Sedan udgave til Pick-up, således at bagerste lad  

 skulle udgøre 120 cm i længden, hvoraf de 10 cm var under et  

 udhæng fra taget.
Videre var der et indvendigt varerum, hvor  

 længden fra gitter til adskillelsen til ladet udgjorde 90 cm.
Den  

 totale længde på det kombinerede åbne og lukkede varerum  

 udgjorde 160 cm.
Længden fra underkant af forrude til adskillelsen af  

 varerum udgjorde 160 cm.
Alt udstyr af personvognslignende karakter,  

 såsom vinduesoprul, dørhåndtag, askebægre m.m.,  

 skulle fjernes fra varerummet.
 Det var videre oplyst, at regionen ved brev af 20. marts 1998 forelagde  

 sagen for Told- og Skattestyrelsen, idet det i brevet bl.a. blev  

 anført, at regionen mente, at det ansøgte ikke kunne bevilges,  

 idet man var af den opfattelse, at Lincolnmodellen bibeholdt sin delvise  

 limousineagtige karrosseriudformning, og at vognen som helhed ikke utvivlsomt  

 var konstrueret til godstransport.
 Ved brev af 3. april 1998 anmodede Told- og skattestyrelsen regionen om at  

 foretage en 1. instans afgørelse, idet det yderligere blev udtalt, at  

 der efter styrelsens opfattelse ikke var tale om en ombygning af en  

 sportsvogn, som ifølge en nylig afgørelse fra Motornævnet  

 ikke kunne godkendes som varebil, og der blev henvist til Motornævnets  

 afgørelse fra januar 1996 vedrørende ombygning af Mercedes-Benz  

 biler 550 SE til pick-up, idet styrelsen var af den opfattelse, at den  

 ombyggede Lincoln kunne sidestilles hermed.
 Ved brev af 17. april 1998 meddelte told- og skatteregionen selskabet  

 følgende:
 "Selskabet har ønsket en forhåndsgodkendelse af en fabriksny  

 Lincoln Town Car limousine, som selskabet ønsker at ombygge til  

 kombineret åben- og lukket varevogn.
I denne anledning skal regionen meddele, at såfremt  

 køretøjet ombygges som beskrevet i selskabets skrivelse af 18.  

 februar 1998 og i øvrigt opfylder de gældende krav for  

 indretning af last- og varebiler, vil vi kunne godkende  

 køretøjet.
Endvidere er det en forudsætning, at det  

 ombyggede køretøj kan godkendes af  

 Færdselsstyrelsen." Selskabet hjemtog herefter et antal biler af det omhandlede mærke,  

 der blev ombygget i overensstemmelse med det i brevet af 18. februar 1998  

 anførte.
 I forbindelse med Færdselsstyrelsens behandling af selskabets  

 ansøgning om godkendelse af de omhandlede biler som varevogne rettede  

 Færdselsstyrelsen henvendelse til Told- og Skattestyrelsen bl.a. ved  

 brev af 15. oktober 1998, hvorved medsendtes billeder af  

 køretøjet, idet Færdselsstyrelsen anmodede om Told &  

 Skats syn på den ombyggede bil, d.v.s. hvilke overvejelser, der  

 lå til grund for holdningen til køretøjet, idet man  

 udtrykte betænkelighed ved, at en personbil på denne måde  

 kunne ændres til en varebil, uden at køretøjet skiftede  

 udseende nævneværdigt.
 Told- og skatteregionen meddelte herefter ved brev af 23. oktober 1998  

 selskabet, at forhåndsgodkendelsen blev trukket tilbage.
Ved brev af 11. december 1998 meddelte Færdselsstyrelsen selskabet  

 afslag på ansøgningen om godkendelse, idet de af selskabet  

 indsendte fabrikanterklæringer var falske.
Det bemærkedes, at der  

 ikke dermed var taget stilling til, om bilen ville kunne klassificeres som  

 varebil i henhold til færdselslovgivningen.
Der var  

 efterfølgende indsendt fornyet ansøgning om godkendelse til  

 Færdselsstyrelsen, som endnu ikke havde truffet afgørelse.
Told- og skatteregionen havde fundet, at køretøjets  

 indretning opfyldte de formelle krav, der blev stillet i forbindelse med  

 godkendelse af køretøjet i registreringsafgiftsmæssig  

 henseende.
Køretøjet var dog ikke utvivlsomt konstrueret til  

 godstransport, hvilket også fremgik af, at køretøjet ikke  

 fremtrådte med nogen større ændring af udseende efter  

 ombygning fra personbil til varebil.
Køretøjet havde fortsat  

 præg af at være et limousinekøretøj, og det kunne  

 derfor ikke anses for omfattet af reglerne i § 5 i lov om registreringsafgift  

 af motorkøretøjer m.v. (RGAL). Regionen havde videre  

 anført, at brevet af 17. april 1998 ikke udgjorde en afgørelse,  

 som selskabet kunne støtte ret på, idet der var henvist til,  

 dels at godkendelsen var betinget af, at køretøjet opfyldte de  

 gældende krav for indretning af last- og varebiler, dels at  

 godkendelsen var betinget af Færdselsstyrelsens godkendelse.
Selskabets advokat havde nedlagt påstand om ændring af told-  

 og skatteregionens afgørelse, idet han principalt havde gjort  

 gældende, at køretøjet efter ombygningen måtte  

 anses for omfattet af RGAL § 5. Subsidiært havde han gjort  

 gældende, at selskabet kunne støtte ret på told- og  

 skatteregionens forhåndsgodkendelse af 17. april 1998 for så vidt  

 angik biler, hvorom selskabet havde indgået bindende leveringsaftale  

 med leverandøren i perioden fra den 17. april 1998 til den 23. oktober  

 1998. Han havde herved bl.a. anført, at selskabet var en virksomhed,  

 der gennemførte import af biler fra USA, Canada og Mexico og forestod  

 videresalg af samme, såvel i Danmark som i øvrige lande i EU.  

 Virksomheden importerede indtil udgangen af 1997 blandt andet en bil af  

 mærket Chevrolet El Camaro, der af virksomheden blev ombygget til  

 varebil og videresolgt som sådan.
Ombygningen af bilen fulgte  

 dagældende regler, idet bilen af Told & Skat var godkendt som  

 varevogn og optaget på varevognsfortegnelsen.
Da Motornævnet  

 ultimo 1997 traf afgørelse om, "at bilen/biltypen efter en  

 helhedsvurdering ikke opfylder kravet om utvivlsomt at være konstrueret  

 til godstransport" ophørte virksomheden sin import af denne bilmodel.  

 Advokaten havde henvist til Told- og Skattestyrelsens skrivelse af 18.  

 december 1997, hvorefter "ombyggede sportsvogne og sportsvognslignende  

 køretøjer ikke længere kan afgiftsberigtiges som  

 varevogne efter lovens § 5, heller ikke selv om de formelt opfylder  

 betingelserne herfor." Som en konsekvens af praksisændringen, men uden  

 stillingtagen til lovligheden af denne, rettede selskabet i februar  

 måned 1998 henvendelse til told og skatteregionen med anmodning om en  

 forhåndsgodkendelse af en ombygning til kombineret åben og lukket  

 varevogn af en Lincoln Town Car.
Selskabets anmodning var begrundet i et  

 ønske om, at virksomhedens fremtidige virke ikke efterfølgende  

 kunne kritiseres eller medføre nye praksisændringer, når  

 hensås til de betydelige omkostninger, som virksomheden var blevet  

 påført af førnævnte praksisændring i relation  

 til en virksomhedsdrift, der hidtil havde fremstået som lovlig.  

 Anmodningen havde samtidig baggrund i praksisændringen, der netop var  

 formuleret således, at alene ombyggede sportsvogne og  

 sportsvognslignende køretøjer ikke længere kunne  

 afgiftsberigtiges som varevogne uanset, at lovgivningens formelle betingelser  

 herfor var opfyldt i relation til selskabets kendskab til, at  

 praksisændringen ikke havde medført ændringer i  

 godkendelsesgrundlaget i relation til ombygning af andre ikke  

 sportsvognslignende køretøjer, herunder Mercedes-typerne W 124,  

 W 126 og W 140.
 Selskabet modtog herefter ved skrivelse af 17. april 1998 en  

 forhåndsgodkendelse, hvorefter den pågældende biltype af  

 selskabet blev importeret til Danmark, og en ombygning til kombineret  

 åben og lukket varevogn blev gennemført overensstemmende med  

 selskabets brev og beskrivelse af 18. februar 1998. Den 7. oktober 1998  

 foreviste selskabet et eksemplar af den ombyggede bil for told- og  

 skatteregionen, og det blev meddelt selskabet, at den ombyggede bil kunne  

 godkendes overensstemmende med forhåndsgodkendelsen.
Advokaten havde herefter bl.a. gjort gældende, at der var meddelt en  

 forhåndsgodkendelse af en ombygning til kombineret åben og lukket  

 varevogn af en Lincoln Town Car.
Selskabet havde disponeret og således  

 gennemført ombygning overensstemmende med forhåndsgodkendelsens  

 konditioner, hvorfor der var meddelt selskabet en positiv forvaltningsakt,  

 hvorom intet sagligt grundlag forelå for en omgørelse.
Han havde  

 fremhævet, at Færdselsstyrelsens godkendelse ikke var medtaget  

 som en særskilt betingelse i forhåndsgodkendelsen, idet en  

 godkendelseserklæring fra Færdselsstyrelsen var et i  

 øvrigt sædvanligt krav af teknisk karakter, der ikke havde  

 relation til forhåndsgodkendelsens materielle indhold.
Kvalificeringen  

 af en varebil N1 for så vidt angår Færdselsstyrelsens  

 godkendelse fremgik af detailforeskrifter for køretøjer 1998  

 punkt. 1.03024, efter hvilken bestemmelse en varebil N1 var defineret som en  

 "bil, der er indrettet til at benyttes til godsbefordring, og som har en  

 tilladt totalvægt på ikke over 3.500 kg." Detailforeskrifternes  

 definition var således videre end definitionen af en varebil i skatte-  

 og afgiftsmæssig henseende.
 Landsskatteretten udtalte:
 Registreringsafgift for nye køretøjer skulle beregnes som  

 udgangspunkt efter reglerne i RGAL § 4, hvorefter afgiften for personvogne  

 iflg. § 4, stk. 1 udgjorde 105 % af 48.800 kr. og 180 % af resten, jf. dog  

 stk. 2 og §§ 5, 5 a og 6.
RGAL § 5 vedrørte beregningen af registreringsafgift for biler med  

 tilladt totalvægt over 2 t, men ikke over 4 t, som utvivlsomt var  

 konstrueret og indrettet til godstransport.
Disse biler måtte ikke  

 benyttes til befordring af personer uden for førerrummet.
Det omhandlede køretøj var oprindeligt konstrueret og  

 indrettet som en personvogn af sedan-typen, og Landsskatteretten fandt ikke,  

 at køretøjet ved den omhandlede ombygning havde ændret  

 karakter i en sådan grad, at køretøjet kunne anses at  

 have ændret identitet i afgiftsmæssig henseende, hvorfor retten  

 fandt, at køretøjet ikke kunne anses for utvivlsomt indrettet  

 og konstrueret til godstransport.
Der var herved bl.a. henset til, at  

 køretøjets fremtoning og karrosseri alene var ændret i  

 begrænset omfang, idet førerhuset fremtrådte udadtil  

 intakt, samt at køretøjets bagende efter ombygningen til  

 åbent lad ligeledes kun havde været undergivet en begrænset  

 ændring i forhold til den oprindelige konstruktion.
Vedrørende den subsidiære påstand fandt  

 Landsskatteretten indledningsvis, at told- og skatteregionens brev af 17.  

 april 1998 efter sin formulering fremtræder som en  

 forhåndsgodkendelse udstedt af den kompetente myndighed, idet det  

 bemærkedes, at de indsatte forbehold drejede sig om den rent tekniske  

 indretning af bilen, men at hovedindholdet af skrivelsen var en  

 forhåndsgodkendelse for så vidt angik det afgiftsmæssige  

 spørgsmål.
Det bemærkes videre, at  

 forhåndsgodkendelsen ikke kunne anses for åbenbart i modstrid med  

 loven.
Retten lagde videre efter det oplyste til grund, at selskabet  

 disponerede i tillid til den meddelte forhåndsgodkendelse, idet der  

 blev indgået bindende leveringsaftaler om et antal biler i perioden fra  

 den 17. april til den 23. oktober 1998.
 Retten fandt således, at selskabet havde en berettiget forventning  

 om, at registreringsafgiften for det omhandlede køretøj skulle  

 beregnes efter reglerne i RGAL § 5 efter ombygningen, der ubestridt skete som  

 beskrevet i selskabets oprindelige henvendelse til regionen.
Da der ved tilbagekaldelsen den 23. oktober 1998 ikke havde foreligget  

 faktiske oplysninger, som ikke havde foreligget for regionen, da brevet af  

 17. april 1998 blev afsendt, fandt retten efter en konkret helhedsvurdering,  

 at det tilsagn, der blev givet ved brevet af 17. april 1998, ikke uden videre  

 kunne tilbagekaldes.
Det bemærkedes i denne forbindelse, at de  

 erklæringer, der efter det oplyste måtte anses for falske, og som  

 var fremlagt over for Færdselsstyrelsen, ikke vedrørte de  

 afgiftsmæssige spørgsmål og ikke var fremlagt over for  

 regionen.
 Retten fandt således, at der skulle gives medhold i den  

 subsidiære påstand, således at registreringsafgiften for de  

 køretøjer, hvorom der var indgået bindende  

 leveringsaftale i perioden fra den 17. april 1998 til den 23. oktober 1998,  

 skulle beregnes efter reglerne i RGAL § 5 i det omfang  

 køretøjerne var ombygget i overensstemmelse med oplysningerne i  

 brevet af 18. februar 1998 og told- og skatteregionens brev af 17. april  

 1998, og i det omfang de omhandlede køretøjer lovligt kunne  

 indregistreres i Danmark efter godkendelse af Færdselsstyrelsen.
 Den påklagede afgørelse blev ændret i overensstemmelse  

 hermed.
