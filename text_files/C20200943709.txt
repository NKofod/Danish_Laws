Rigsadvokatmeddelelsen, afsnittet: Ordensbekendtgørelsen 1. Overblik og tjekliste Nedenfor er en tjekliste over de hyppigst forekommende overtrædelser af ordensbekendtgørelsen.
For uddybende bemærkninger se pkt. 5.
2. Politiets efterforskning og sagsbehandling 2.1. Bødetilkendegivelser på stedet Politikredsene kan udstede bødetilkendegivelser på stedet ved de overtrædelser af ordensbekendtgørelsen, hvor der er fast retspraksis for bødens størrelse.
Det fremgår af Justitsministeriets cirkulæreskrivelse af 16. december 1996 vedrørende ordning om bødetilkendegivelser på stedet.
 Ordningen og den praktiske fremgangsmåde ved bødetilkendegivelser på stedet er beskrevet i den vejledning, der er knyttet til cirkulæreskrivelsen.
 Af vejledningen fremgår således bl.a.:
 Bødetilkendegivelser kan anvendes, selv om den sigtede nægter sig skyldig.
Overtrædelsen skal dog være klart konstateret, således at der ikke foreligger nogen bevismæssig tvivl.
Det forudsættes, at ordningen ikke anvendes på de områder for overtrædelser af politivedtægten (i dag ordensbekendtgørelsen), der erfaringsmæssigt giver anledning til bevistvivl eller tilspidsede situationer.
 Bødetilkendegivelser kan ikke anvendes, hvis der skal fastsættes en fælles bødestraf for flere samtidigt begåede lovovertrædelser.
Hvis en eller flere af overtrædelserne er af mindre betydning, kan en bødetilkendegivelse dog anvendes.
 Bøder til personer under 18 år nedsættes som anført under pkt. 5.2. til det halve beløb.
Værgens navn og adresse skal anføres på bødetilkendegivelsen.
  Bøder til personer med særlig lav indtægt kan ikke nedsættes ved en bødetilkendegivelse på stedet.
  Sigtede kan ikke betale bøden på stedet, men må afvente fremsendelse af et giroindbetalingskort.
3. Forberedelse 4. Jura 4.1. Det geografiske anvendelsesområde for ordensbekendtgørelsen Justitsministeriet har i medfør af § 23 i lov nr. 444 af 9. juni 2004 om politiets virksomhed (politiloven) udstedt bekendtgørelse nr. 511 af 20. juni 2005 om politiets sikring af den offentlige orden og beskyttelse af enkeltpersoners og den offentlige sikkerhed mv., samt politiets adgang til at iværksætte midlertidige foranstaltninger (ordensbekendtgørelsen).
 Det geografiske anvendelsesområde for ordensbekendtgørelsen er ifølge § 2 veje eller andre steder, hvortil der er almindelig adgang, f.eks. offentligt tilgængelige parker, jernbane- og rutebilstationer, porte, offentlige toiletter, offentlige befordringsmidler, herunder taxier, forlystelsessteder samt (i åbningstiden) butikker, butikscentre og offentlige kontorer.
 I § 2, stk. 2, defineres en vej som en offentlig eller privat vej, gade, cykelsti, fortov, plads, bro, tunnel, passage, sti eller lignende, som benyttes til almindelig færdsel af en eller flere færdselsarter.
 Visse bestemmelser i ordensbekendtgørelsen er udformet således, at de kan anvendes på andre steder end dem, der er nævnt i § 2.
Et eksempel herpå er § 7, stk. 1, om ophold i bl.a. kælder- og loftsrum, haver mv.
Det må antages, at også ophold i private trappeopgange mv. er omfattet af § 7, stk. 1. Ved mere alvorlige husfredskrænkelser anvendes bestemmelsen i straffelovens § 264.
4.2. Gadeuorden Gadeuorden er slagsmål, skrigen, råben eller anden støjende, voldelig, fornærmelig eller lignende optræden, der er egnet til at forstyrre den offentlige orden, jf. ordensbekendtgørelsens § 3, stk. 1.
4.3. Grov forstyrrelse af ro og orden på offentligt sted Udtrykket grov forstyrrelse af ro og orden på offentligt sted skal forstås i overensstemmelse med straffelovens § 134 a.
Se Rigsadvokatmeddelelsen afsnittet om Offentlig orden  Forbrydelser mod den offentlige orden og fred (§§ 133-143). Der kan være tale om uroligheder i forbindelse med fodboldkampe, optøjer i forbindelse med demonstrationer, tumult i større personkredse m.v.
Se endvidere forarbejderne til lov nr. 1107 af 1. december 2009 om ændring af straffeloven og lov om politiets virksomhed (L 49 af 29. oktober 2009, de almindelige bemærkninger, pkt. 2.3.).
4.4. Forbud mod etablering af lejre Ved bekendtgørelse nr. 305 af 31. marts 2017 blev der indsat en ny bestemmelse i ordensbekendtgørelsens § 3, stk. 4. Bestemmelsen indeholder et forbud mod at etablere og opholde sig i lejre, som er egnede til at skabe utryghed på steder, hvortil der er almindelig adgang.
 Ved bekendtgørelse nr. 1094 af 29. juni 2020, der trådte i kraft den 2. juli 2020, er bestemmelsen ændret, således at forbuddet alene vedrører lejre af permanent karakter.
 Ved lov nr. 131 af 27. februar 2018 om ændring af lov om politiets virksomhed (Udvidet bemyndigelse til at fastsætte regler om zoneforud) blev der indsat en ny bemyndigelsesbestemmelse i lovens § 23, stk. 3, om zoneforbud.
 Reglerne om forbud mod etablering af lejre er nærmere beskrevet i bemærkninger til lovforslaget, (L 118 af 13. december 2017, de almindelige bemærkninger, afsnit 2.1.1.4), hvoraf blandt andet fremgår følgende:
»Det følger af ordensbekendtgørelsens § 3, stk. 4, at det på steder, hvortil der er almindelig adgang, er forbudt at etablere og opholde sig i lejre, som er egnede til at skabe utryghed i nærområdet.
Ordensbekendtgørelsens § 3, stk. 4, indebærer ikke en kriminalisering af overnatning på steder, hvor der er almindelig adgang.
Formålet med bestemmelsen er derimod at kriminalisere utryghedsskabende lejre i de offentlige rum.
Ved en lejr forstås i overensstemmelse med almindelig sproglig forståelse, jf. eksempelvis Ordbog over det Danske Sprog, bl.a. et sted under åben himmel, hvor (om)rejsende, omflakkende personer indretter sove- eller hvilepladser.
Der skal således være tale om en vis grad af etablering af soveplads eller lignende.
Opstilling af en enkelt madras eller sovepose vil i almindelighed ikke i sig selv være tilstrækkelig til at udgøre en lejr i bekendtgørelsens forstand, men hvis sovestedet efter sin indretning bærer præg af at have en mere varig karakter, f.eks. ved opstilling af telt eller hvis der er sat presenning op, kan det efter omstændighederne få karakter af en lejr.
Ved vurderingen af om en lejr er egnet til at skabe utryghed, kan der bl.a. lægges vægt på antallet af personer i lejren, om lejren er placeret et befærdet sted, og om lejren fører til støjgener, trafikale gener eller andre gener i lokalområdet, f.eks. uhygiejniske sanitære forhold.
Der vil endvidere kunne lægges vægt på de tilstedeværende personers generelle adfærd, herunder om de pågældende begår strafbare forhold i området omkring lejren, f.eks. henkastning af affald, eller udviser chikanøs eller truende adfærd.
 Det er ikke efter ordensbekendtgørelsens § 3, stk. 4, et krav, at der konkret skal være givet udtryk for en følelse af utryghed i forhold til en lejr, idet den pågældende lejr alene skal være egnet til at skabe utryghed, men henvendelser eller lignende fra personer, der oplever, at en lejr skaber utryghed, vil dog kunne indgå i den samlede vurdering af, om en lejr er omfattet af bestemmelsen.
Det er i sagens natur ikke muligt udtømmende at opliste, hvornår der er tale om en lejr, som er egnet til at skabe utryghed.
Det må imidlertid antages, at en kø foran en butik, ved indgangen til en koncert, festival eller lignende, hvor folk  afhængig af vejret  ligger med soveposer, formentlig sjældent vil have et mere varigt præg og være egnet til at virke utryghedsskabende i nærområdet.« Det fremgår af Justitsministeriets vejledning nr. 9410 af 29. juni 2020, at der ved vurderingen af, om der er tale om en lejr af permanent karakter, bl.a. kan lægges vægt på, om sove- og hvilestedet er etableret ved en fysisk indretning, f.eks. overdækning, madrasser, bålplads eller opstilling af telt, og om den fysiske indretning har en sådan karakter eller et sådant omfang, at indretningen giver indtryk af, at lejren forbliver på stedet.
Ud over den fysiske indretning vil der også kunne lægges vægt på, om der er ejendele og eventuelt madvarer, affald, urin eller afføring i nærheden af sovestedet.
I den forbindelse lægges der vægt på karakteren af de pågældende ejendele  om der f.eks. er tale om tykke madrasser og lignende eller almindelige personlige ejendele, som er pakket sammen i poser, tasker eller evt. indkøbsvogne.
Genstande som allerede fandtes på stedet, inden personerne tog ophold for natten, indgår ikke i vurderingen af, om en lejr er af permanent karakter.
Det fremgår endvidere, at det er ikke en betingelse for, at lejren kan anses for at have permanent karakter, at lejren faktisk har haft en nærmere bestemt varighed.
Der stilles således ikke krav om, at politiet har observeret lejren flere gange.
4.5. Zoneforbud efter § 6, stk. 3 Ved bekendtgørelse nr. 427 af 7. maj 2018 er ordensbekendtgørelsens § 6, stk. 3 blevet nyaffattet og ændret.
 Ved ændringen, der trådte i kraft den 9. maj 2018, blev zoneforbuddet i forhold til etablering af og ophold i en utryghedsskabende lejr udvidet, sådan at politiet ved første overtrædelse af forbuddet i ordensbekendtgørelsens § 3, stk. 4, kan meddele et zoneforbud i hele den kommune, hvor overtrædelsen af forbuddet mod etablering eller ophold i en utryghedsskabende lejr fandt sted.
 Ved bekendtgørelse nr. 1094 af 29. juni 2020, der trådte i kraft den 2. juli 2020, er bestemmelsen ændret således, at politiet har mulighed for at meddele en advarsel om zoneforbud for overtrædelser af lejrforbuddet.
 Det fremgår af Justitsministeriets vejledning nr. 9410 af 29. juni 2020, at der ved vurderingen af, om der skal meddeles en advarsel eller et zoneforbud skal lægges vægt på, hvor mange gange den pågældende har overtrådt lejrforbuddet, om den pågældende ved et zoneforbud vil blive forvist fra den kommune, hvor den pågældende har sit daglige liv og omgangskreds, og om den pågældende tidligere er meddelt en advarsel efter bestemmelsen.
Det taler således bl.a. for at give en advarsel, hvis zoneforbuddet vil medføre, at den pågældende bliver forvist fra den kommune, hvor den pågældende har sit daglige liv og omgangskreds.
Der vil i den forbindelse kunne lægges vægt på, om den pågældende har bopæl, opholdssted, et arbejde i eller øvrig særlig tilknytning til kommunen, f.eks. hvis den pågældende sælger Hus Forbi i kommunen.
 Omvendt vil det tale imod at give en advarsel, hvis den pågældende ikke har nogen tilknytning til den kommune, hvor den pågældende har etableret og opholdt sig i en utryghedsskabende lejr.
 Det vil bero på en konkret vurdering, om den pågældende skal meddeles en advarsel eller et zoneforbud, og politiet kan også efter ændringen af bestemmelsen meddele et zoneforbud første gang lejrforbuddet overtrædes og uden forudgående advarsel.
En advarsel er som udgangspunkt ikke en afgørelse i forvaltningslovens forstand, men de almindelige forvaltningsretlige principper gælder dog uanset, således at der i forbindelse med udstedelsen af en advarsel må tages højde for notatpligten, f.eks. ved en registrering på sagen om overtrædelse af lejrforbuddet.
Da en advarsel kan have betydning for den efterfølgende vurdering af, om der skal udstedes et zoneforbud, er det nødvendigt, at politiet registrerer eventuelle advarsler.
 Betingelserne for at meddele zoneforbud, de forvaltningsretlige spørgsmål i forbindelse med zoneforbuddets udstrækning og gyldighed er nærmere beskrevet i forarbejderne til lov nr. 131 af 27. februar 2018 (L 118 af 13. december 2017, de almindelige bemærkninger, pkt. 2.1.1.2. og 2.1.1.6.
Det fremgår endvidere af forarbejderne til lov nr. 131 af 27. februar 2018, at et zoneforbud til en kommune indebærer et forbud mod at færdes frem og tilbage eller ophold i den kommune, hvor den adfærd, der har givet anledning til zoneforbuddet, har fundet sted.
Den pågældendes blotte passage af kommunen er ikke omfattet af zoneforbuddet.
Det vil sige, at en person, der er blevet meddelt et zoneforbud, godt må gå gennem den kommune, der er omfattet af forbuddet, så længe passagen ikke kan siges at have karakter af færden frem og tilbage eller egentligt ophold i kommunen.
Det fremgår endvidere af forarbejderne, at hvis en person har bopæl eller arbejder i kommunen, vil den pågældende i øvrigt kunne bevæge sig frit til og fra sin bopæl eller arbejdsplads og ud i sit lokalområde, men vil ikke ellers kunne opholde sig i kommunen.
I praksis betyder det, at den pågældende  trods et zoneforbud  vil kunne færdes i kommunen med henblik på at foretage almindelige dagligdags gøremål, herunder f.eks. indkøb, lægebesøg, biblioteksbesøg mv.
Der skal fastsættes en frist for et zoneforbud efter § 6, stk. 3, som ikke kan overstige 2 år.
Fristen regnes fra den dag, hvor afgørelsen om zoneforbud blev truffet.
Zoneforbudet kan dog først håndhæves, over for den pågældende, når forbuddet er meddelt eller forkyndt over for den pågældende.
 I forbindelse med ændringen af politiloven, hvorved bemyndigelsen til at meddele zoneforbud, der omfatter en hel kommune blev indsat, blev straffen for overtrædelse af zoneforbud meddelt i medfør af ordensbekendtgørelsens § 6, stk. 3 skærpet, således at overtrædelse af forbuddet nu straffes med fængsel, jf. afsnit 5.1.
4.5. Zoneforbud efter § 6, stk. 5 Betingelser, forvaltningsretlige spørgsmål i forbindelse med meddelelse af zoneforbud samt forbuddets udstrækning og gyldighed fremgår af vejledning nr. 9319 af 31. marts 2017 om meddelelse af zoneforbud efter ordensbekendtgørelsens § 6, stk. 4 (nu § 6, stk. 5).
 Om udvidelse af et zoneforbuds radius med indtil 1000 meter se endvidere bekendtgørelse nr. 616 af 10. juni 2014 samt forarbejderne til lov nr. 733 af 25. juni 2014 (L 112 af 15. januar 2014, de almindelige bemærkninger, pkt. 5.2.2.).
5. Straf og andre retsfølger Ordensbekendtgørelsens strafhjemmel er angivet i § 18, stk. 1, hvorefter der kan straffes med bøde.
 Det fremgår af § 18, stk. 1, 2. pkt., at der ved fastsættelse af straffen skal lægges betydelig vægt på hensynet til sikring af den offentlige orden og beskyttelse af enkeltpersoners og den offentlige sikkerhed.
5.1. Strafpåstande ved visse overtrædelser af ordensbekendtgørelsen Nedenstående bødepåstande stammer fra forarbejderne til lov nr. 249 af 30. marts 2011 om ændring af lov om politiets virksomhed samt lov om restaurationsvirksomhed og alkoholbevilling mv. (skærpelse af bødestraffen for overtrædelse af ordensbekendtgørelsen m.v.). Der er således i lovforslag nr.
L 102 af 15. december 2010, de almindelige bemærkninger, pkt. 1-2, fastsat vejledende retningslinjer for bøden ved forskellige overtrædelser af ordensbekendtgørelsen.
 Bestemmelsen i ordensbekendtgørelsens § 3, stk. 4, om forbud mod etablering og ophold i lejre er indsat i ordensbekendtgørelsen ved bekendtgørelse nr. 505 af 31. marts 2017. Bødepåstanden i disse sager fremgår derfor ikke af forarbejderne til lov nr. 249 af 30. marts 2011. Henset til overtrædelsens karakter og de øvrige påstande for overtrædelse af ordensbekendtgørelsen er Rigsadvokatens opfattelse, at anklagemyndigheden som udgangspunkt skal nedlægge påstand om en bøde på 1.000 kr. i disse sager.
5.1.1. § 3  forstyrrelse af den offentlige orden Bødepåstanden skal forhøjes, hvis overtrædelsens karakter og konsekvenser taler for det, herunder hvis der er tale om personskade.
Det skal ved fastsættelse af bødepåstanden for overtrædelse af § 3, stk. 1, og § 4, stk. 1, indgå som en skærpende omstændighed, hvis forholdet er begået mens eller i umiddelbar forlængelse af, at der i området foregår grov forstyrrelse af ro og orden på offentligt sted, jf. § 18, stk. 1, 3. pkt.
Se pkt. 4.3. om grov forstyrrelse af ro og orden på offentligt sted.
 5.1.2. § 4  sammenstimlen m.v.
5.1.3. § 6  forbud mod at færdes eller tage ophold bestemte steder Overtrædelse af zoneforbud udstedt i medfør af § 6, stk. 3 og 5, straffes med fængsel indtil 1 år og 6 måneder, under særligt formildende omstændigheder dog med bøde.
 Hvis der er flere forhold til samtidig pådømmelse, nedlægges påstand om en passende højere samlet straf.
Se i øvrigt vedrørende zoneforbud forarbejderne til lov nr. 733 af 25. juni 2014 (L 112 af 15. januar 2014, de almindelige bemærkninger, pkt. 5.2.) og forarbejderne til lov nr. 131 af 27. februar 2018 (L 118 af 13. december 2017, de almindelige bemærkninger, pkt. 2.1.2.) Se i øvrigt ovenfor under pkt. 5 og pkt. 4.4 og 4.5. om zoneforbud.
 5.1.4. § 7  forbud mod at tage ophold på trapper m.v.
 Se i øvrigt ovenfor under pkt. 4.1. om det geografiske anvendelsesområde for ordensbekendtgørelsen.
5.1.5. § 8  musik til væsentlig ulempe 5.1.6. § 9  opsætning eller ombæring af plakater, uddeling af skrifter og reklamer m.v.
 5.1.7. § 12  anvendelse af skydevåben, buer, slangebøsser m.v.
Er der forvoldt fare, kan forholdet være omfattet af straffelovens § 252. Er der tale om et ulovligt våben, henvises til rigsadvokatmeddelelsen afsnittet om Sanktionspåstande i våbensager.
Bødetaksten på 1.000 kr. skal som udgangspunkt anvendes ved eksempelvis kast med vand eller snebolde, medmindre der foreligger grovere omstændigheder.
Der anvendes højere bøder for overtrædelse af bestemmelsen ved anvendelse af våben, og der bør afhængig af de konkrete omstændigheder i den forbindelse lægges vægt på bødeniveauet i våbenlovgivningen.
5.1.8. § 15  færdsel på isen 5.2. Nedsættelsesgrunde Bøderne nedsættes for unge under 18 år og for personer med særlig lav indtægt i overensstemmelse med ordningen på færdselslovens område.
Det er alderen og indtægtsforholdene på gerningstidspunktet, der er afgørende for spørgsmålet om bødenedsættelse.
 Nærmere retningslinjer, herunder indtægtsgrænser for bødenedsættelse, kan findes i Rigsadvokatmeddelelsen afsnittet om Strafudmåling (§§ 80-84) under punktet straf og andre retsfølger.
 Det bemærkes, at bøder ikke kan nedsættes ved en bødetilkendegivelse på stedet, jf. pkt. 2.1.
6. Efter dom 6.1. Domme til Vidensbasen Det skal overvejes, om dommen er egnet til at indgå i anklagemyndighedens Vidensbase.
En dom kan være egnet til Vidensbasen, hvis den belyser strafniveauet eller praksis for rettighedsfrakendelse m.v. inden for et sagsområde, eller hvis dommen belyser problemstillinger af generel/principiel betydning for retstilstanden.
Samtidig kan en dom være egnet, hvis den vedrører et område, som ikke allerede er dækket på Vidensbasen.
 Kun endelige domme må indsendes til Vidensbasen.
 Skemaer til indsendelse af domme til Vidensbasen findes i Vidensbasen på AnklagerNet.
7. Love og forarbejder Ordensbekendtgørelsen  Bekendtgørelse nr. 511 af 20. juni 2005 om politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger (ordensbekendtgørelsen) Efterfølgende ændringer til ordensbekendtgørelsen  Bekendtgørelse nr nr. 860 af 30. juni 2017 om ændring af bekendtgørelse om politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger  Bekendtgørelse nr. 505 af 31. marts 2017 om ændring af bekendtgørelse om politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger (ordensbekendtgørelse)  Bekendtgørelse nr. 616 af 10. juni 2014 om ændring af politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger (ordensbekendtgørelsen)  Bekendtgørelse nr. 373 af 19. april 2011 om ændring af politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger (ordensbekendtgørelsen)  Bekendtgørelse nr. 1114 af 30. november 2009 om ændring af politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger (ordensbekendtgørelsen)  Bekendtgørelse nr. 540 af 11. juni 2009 om ændring af politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger (ordensbekendtgørelsen)  Bekendtgørelse nr. 373 af 23. maj 2008 om ændring af politiets sikring af den offentlige orden og beskyttelse af enkeltpersoners og den offentlige sikkerhed m.v., samt politiets adgang til at iværksætte midlertidige foranstaltninger (ordensbekendtgørelsen)  Lov nr. 303 af 19. april 2006 om ændring af færdselsloven (bl.a. om ophævelse af ordensbekendtgørelsens § 11)  Bekg. nr. 427 af 7. maj 2018 om ændring af bekendtgørelse om politiets sikring af den offentlige orden og beskyttelse af enkeltpersoners og den offentlige sikkerhed mv., samt politiets adgang til at iværksætte midlertidige foranstaltninger (ordensbekendtgørelsen) Andre relevante love og forarbejder  Lov nr. 444 af 9. april 2004 om politiets virksomhed (politiloven)  Lov nr. 733 af 25. juni 2014 om ændring af straffeloven, retsplejeloven, lov om våben og eksplosivstoffer, lov om politiets virksomhed og lov om fuldbyrdelse af straf m.v.
  L 112 af 15. januar 2014  Forslag til lov om ændring af straffeloven, retsplejeloven, lov om våben og eksplosivstoffer, lov om politiets virksomhed og lov om fuldbyrdelse af straf m.v.
  Lov nr. 249 af 30. marts 2011 om ændring af lov om politiets virksomhed og lov om restaurationsvirksomhed og alkoholbevilling m.v.
  L 102 af 15. december 2010 - Forslag til lov om ændring af lov om politiets virksomhed og lov om restaurationsvirksomhed og alkoholbevilling m.v.
 Lov nr. 1107 af 1. december 2009 om ændring af straffeloven og lov om politiets virksomhed  L 49 af 29. oktober 2009  Forslag til lov om ændring af straffeloven og lov om politiets virksomhed  Lov nr. 501 af 12. juni 2009 om ændring af straffeloven, retsplejeloven, våbenloven, lov om politiets virksomhed, lov om fuldbyrdelse af straf m.v. og forvaltningsloven (styrket indsats mod bandekriminalitet m.v.)  L 211 af 29. april 2009 - Forslag til lov om ændring af straffeloven, retsplejeloven, våbenloven, lov om politiets virksomhed, lov om fuldbyrdelse af straf m.v. og forvaltningsloven (styrket indsats mod bandekriminalitet m.v.)  Lov nr. 131 af 27. februar 2018 om ændring af lov om politiets virksomhed (Udvidet bemyndigelse til at fastsætte regler om zoneforbud)  L 118 af 13. december 2017 - Forslag til lov om ændring af lov om politiets virksomhed (Udvidet bemyndigelse til at fastsætte regler om zoneforbud) Relevante vejledninger og cirkulæreskrivelser  Skrivelse af 30. juni 2017 om zoneforbud for overtrædelse af forbuddet mod at etablere og ophold sig i lejre, som er egnede til at skabe utryghed i nærområdet.
  Vejledning nr. 9319 af 31. marts 2017 om meddelelse af zoneforbud efter ordensbekendtgørelsens § 6, stk. 4.
