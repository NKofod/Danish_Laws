Pressenævnets kendelse i sag nr. 2010-6-1051 [K] har klaget til Pressenævnet over artiklerne JEG SKAL FØDE [KLAGER]S BARN og JEG HAR RÅBT OG SKREGET bragt i B.T. den 1. og 8. oktober 2008, idet han mener, at god presseskik er tilsidesat.
 Klagen er modtaget i Pressenævnet i august 2010 i forbindelse med modtagelse af materiale vedrørende klagers sag mod Ekstra Bladet, sag nr. 2010-6-1043. De to sager behandles sammen i Pressenævnet.
 [K] har til støtte for klagen bl.a. anført, at B.T.s løgnagtige omtale fra 2008 er viderebragt i Ekstra Bladet i juni 2010.
 Pressenævnets formand udtaler:
Klage over god presseskik kan rettes til mediet selv eller direkte til Pressenævnet.
I begge tilfælde er klagefristen fire uger fra offentliggørelsen i massemediet, jf. medieansvarsloven § 34, stk. 2.
Da klagen vedrører artikler bragt i oktober 2008, og klagen først er modtaget i Pressenævnet i august 2010, er klagen indgivet efter 4-ugers klagefristens udløb.
Klagen afvises derfor i medfør af medieansvarslovens § 43, stk. 3.
