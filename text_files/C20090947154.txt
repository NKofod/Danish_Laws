Skrivelse om ny bekendtgørelse om en aktiv beskæftigelsesindsats Til Jobcentrene m.fl.
 Arbejdsmarkedsstyrelsen har tidligere orienteret om vedtagelsen af en række ændringer (L165, L182, L183 og L185) af lov om en aktiv beskæftigelsesindsats.
I forlængelse af lovændringerne har Arbejdsmarkedsstyrelsen udarbejdet vedlagte nye bekendtgørelse om en aktiv beskæftigelsesindsats.
Bekendtgørelsen træder i kraft den 1. august 2009 og offentliggøres snarest.
 Bekendtgørelsen erstatter bekendtgørelse nr. 1676 af 19. december 2006 om en aktiv beskæftigelsesindsats med senere ændringsbekendtgørelser.
Bekendtgørelsen erstatter derudover tre bekendtgørelser, som nu er medtaget i bekendtgørelsen om en aktiv beskæftigelsesindsats.
Det drejer sig om:
 Bekendtgørelse nr. 1473 af 14. december 2006 om uddannelsesaktivitet og indberetningspligt ved deltagelse i vejledning og opkvalificering efter lov om en aktiv beskæftigelsesindsats,  bekendtgørelse nr. 1703 af 20. december 2006 om flyttehjælp, og  bekendtgørelse nr. 1590 af 13. december 2007 om erstatning ved deltagelse i tilbud om vejledning og opkvalificering og tilbud om virksomhedspraktik.
Den nye bekendtgørelse er forenklet i forhold til den eksisterende bekendtgørelse, idet den ikke længere indeholder bestemmelser, der også står i lov om en aktiv beskæftigelsesindsats.
Fremtidige lovændringer vil derfor kun medføre ændringer i bekendtgørelsen, hvis der er bemyndigelser, der skal udmøntes.
 Bekendtgørelsen indeholder en række ikke indholdsmæssige ændringer som konsekvens af lovændringerne samt en række mindre justeringer mhp. tydeliggørelse af formuleringer.
 Derudover er der sket følgende indholdsmæssige ændringer:
 Der indføres en ny § 31 om, at personer, der er visiteret til fleksjob, straks skal give jobcenteret besked om sygdom, hvis sygdommen forhindrer personen i at påbegynde et fleksjob eller deltage i tilbud.
Dette gælder både, når personen modtager ledighedsydelse eller særlig ydelse, og når personen modtager kontanthjælp eller starthjælp.
 Bestemmelsen i § 33, stk. 2 ændres, således, at muligheden for at blive fritaget fra at være aktivt jobsøgende under deltagelse i tilbud bliver begrænset til at gælde i særlige tilfælde.
Derudover er der som vejledning til jobcentrene nævnt et eksempel på en situation, der kan føre til fritagelse.
 Bestemmelserne i §§ 73 og 74 om støtteloft, kumulering og anmeldepligtig støtte er tilpasset Kommissionens generelle gruppefritagelsesforordning på statsstøtteområdet.
Det indebærer, at støtteloftet i stk. 1 for personer omfattet af bekendtgørelsens § 1, nr. 4, 6 og 8 nu er 75 pct. og ikke 100 pct., § 73, stk. 3 gælder nu al støtte og ikke kun støtte til jobskabelse, og i § 74 er grænsen på 15 mio. euro over tre år ændret til 5. mio. euro i et år.
Ingen af ændringerne forventes at have større betydning i praksis.
 Der indføres en ny bestemmelse i § 101 om, at ret og pligttilbud til forsikrede ledige skal have en varighed på 25 timer i gennemsnit pr. uge.
Bestemmelsen er i overensstemmelse med en eksisterende instruks til staten i jobcenteret.
I bestemmelsen fastlægges det også, at forberedelsestid alene kan medregnes i timetallet, når det er sædvanligt i forbindelse med ordinær uddannelse, og at eventuelle ordinære arbejdstimer kan fratrækkes i minimumskravet på 25 timer.
Bestemmelserne om forberedelsestid og ordinært arbejde i stk. 5 og 6 gælder også ved den særlige intensive aktivering i resten af ledighedsperioden.
 Særligt vedrørende tilmelding og underretning m.v.
 Der sker en tilbagevenden til begrebet tilmelding frem for registrering som arbejdssøgende.
Dette er sket i alle relevante paragraffer.
  Der indføres en bestemmelse i § 2 om, at tilmeldingen er tilgængelig i alle landets jobcentre med henblik på bistand til at finde arbejde.
  Det præciseres i § 2, at tilmeldingen for alle målgrupper, der tilmeldes, først er gældende, når den er foretaget i det fælles datagrundlag.
  Det præciseres i § 3, at fristen for at bekræfte jobsøgning er den, som fremgår af Jobnet.
 Der indføres bestemmelser i § 5 om, at ledige dagpengemodtagere tilmeldes som arbejdssøgende i opholdskommunen (som normalt svarer til bopælskommunen). Dog således, at tilmeldingen ved personligt fremmøde kan foretages i ethvert jobcenter i landet.
Hvis et andet jobcenter foretager tilmeldingen, er det stadig opholdskommunen, der er personens myndighedskommune.
Hvis der er forskel på opholdskommune og bopælskommune, skal opholdskommunen foretage myndighedsskift i det fælles datagrundlag.
  Det er præciseret i §§ 9, 10 og 21, at ansøgere eller modtagere af introduktionsydelse tilmeldes og afmeldes helt som ansøgere eller modtagere af kontant- og starthjælp.
  Det er præciseret i § 11, at oplysningerne i cvet skal følge anvisningerne på Jobnet.
  Bestemmelsen om underretning af a-kassen, hvis en dagpengemodtager ikke vil oplyse sit cv-nummer til jobcenteret, er fjernet, da det i dag ikke er teknisk muligt for en tilmeldt person at have et cv, hvor cv-nummeret ikke er kendt af jobcenteret via det fælles datagrundlag.
  Der er tilføjet en bestemmelse i § 102 om, at der skal ske underretning af a-kassen, hvis en person ikke vil lade sit cv følge anvisningerne på Jobnet.
  Bestemmelser vedr. jobcenterets underretning af a-kassen omkring til- og afmeldinger er fjernet, da disse underretninger sendes automatisk fra det fælles datagrundlag når jobcenteret, a-kassen eller personen selv foretager til- eller afmelding.
  Det er præciseret i § 106, at underretning af a-kassen skal ske i ft. alle tilbud, hvis personen udebliver fra, afslår eller ophører i tilbud.
  Der er indsat en bestemmelse i § 111 om, at a-kassen skal foretage indberetning til jobcenteret og det fælles datagrundlag, hvis kassen fra uddannelsesstedet får besked på, at en person, der deltager i selvvalgt uddannelse, ikke længere er studieaktiv.
