 Indehaverne af firmanavnet og varemærket »Lego« nedlagde  

 indsigelse mod registrering af varemærket »LECOrubb« for diverse  

 massageartikler i kl. 10. Udtalt, at »Lego« måtte anses for et  

 særligt stærkt indarbejdet og i vide kredse velkendt varemærke her i landet,  

 men at der ikke var tale om »et lignende mærke« i § 6's forstand.
Firmaet Hofman-Bang & Boutard, København.
Deres ref.: 503/79 Indsigelse mod anmeldelse af varemærke V.A. 1979 nr. 4119.
 Billedmærke, indeholdende betegnelsen LECOrubb.
I medfør af varemærkelovens § 20 har De i skrivelse af 2. marts 1981 på  

 vegne KIRKBI A/S, Billund, nedlagt indsigelse mod registreringen af  

 ovennævnte varemærke, indeholdende betegnelsen »LECOrubb«.  

 Anmeldelsen, der er indgivet af Leco Gesundheitshilfen GmbH & Co.
KG,  

 Gerstetten/Wurtt., Forbundsrepublikken Tyskland, omfatter klasse 10:  

 massageartikler i form af massagesvampe, -klude, -handsker, -børster,  

 -bælter, -måtter, - indlægssåler og fodtøj med indvendige massagesåler,  

 stoffer i flere lag, bestående af et bærende lag af kunststof og/eller  

 tekstil og et påkacheret massagelag bestående af en kombination af kunststof  

 og naturlige stoffer til fremstilling af massagesåler til fodtøj.
Til støtte for indsigelsen gøres det gældende, at betegnelsen  

 »LECOrubb« er forveksleligt med firmanavnet og varemærket  

 »Lego«, der tilhører indsigerne.
Navnet »Lego« må såvel  

 på grundlag af registrering som på grund af indarbejdelse nyde en vidtstrakt  

 beskyttelse her i landet.
I skrivelse af 11. juli 1983 har De yderligere  

 begrundet indsigelsen.
Det i varemærkemæssig henseende karakteristiske  

 element i det anmeldte mærke er ordet »Leco«, medens angivelsen  

 »-rubb« må anses for rent beskrivende som en afledning af det  

 engelske ord »rub«, der kan betyde gnide, frottere o.s.v. således  

 at den sidste del af varemærket har en direkte tilknytning til de af  

 varefortegnelsen omfattede varearter.
 Da ordet »Lego« er overordentlig stærkt indarbejdet som  

 varemærke her i landet, må det nyde beskyttelse i medfør af varemærkelovens §  

 6 stk. 2 a, og der henvises også til bestemmelsen i varemærkelovens § 6 stk.  

 2 b.
I skrivelse af 19. januar 1984 har anmelderne imødegået indsigelsen og  

 bestridt at mærkerne »Lego« og »LECOrubb« er  

 forvekslelige.
Uden iøvrigt at tage stilling til, om varemærket  

 »Lego« er således indarbejdet, at § 6 stk. 2 a kan komme på tale,  

 afvises indsigelsen i medfør af denne bestemmelse bl.a. under hensyn til, at  

 der ikke er en sådan mærkelighed mellem »LECOrubb« og  

 »Lego«, at bestemmelsen kan bringes i anvendelse.
Det bestrides  

 også, at bestemmelsen i varemærkelovens § 6 stk. 2 b kan finde anvendelse, da  

 der intet særligt »følsomt« er ved de varegrupper, der her er tale  

 om.
Desuden bestrides indsigelsen nedlagt i medfør af varemærkelovens § 14  

 stk. 1 nr. 4, da det anmeldte varemærke »LECOrubb« ikke indeholder  

 indsigerens firmanavn.
Med skrivelse af 12. april 1984 har De fastholdt og yderligere uddybet  

 indsigelsen.
Det bemærkes bl.a., at indsigerne har registreret firmanavne  

 indeholdende ordet »Lego«, og at indsigermærket »Lego« er  

 særlig stærkt indarbejdet her i landet, således at indsigerne må kunne  

 påberåbe sig varemærkelovens § 6 stk. 2 a, idet det tilføjes, at denne  

 bestemmelse ikke kun kan finde anvendelse, såfremt der er tale om en  

 utvivlsom forvekslelighed.
 I skrivelse af 5. november 1984, hvoraf kopi vedlægges, har anmelderne  

 påny fremhævet, at varemærkelovens § 14 stk. 1 nr. 4 ikke kan finde  

 anvendelse, da betegnelsen »LECOrubb« ikke fremtræder som navnet på  

 indsigernes selskaber, og at der ikke er en sådan mærkelighed mellem  

 betegnelsen »LECOrubb« og ordet »Lego«, at bestemmelserne  

 i varemærkelovens § 6 stk. 2 a og § 6 stk. 2 b kan finde anvendelse.
 Sagen er herefter taget op til afgørelse.
 Der må gives anmelderne medhold i, at betegnelsen »LECOrubb«  

 ikke indeholder noget, der kan opfattes som navnet på indsigernes firmaer.  

 Indsigelsen nedlagt med henvisning til varemærkelovens § 14 stk. 1 nr. 4 kan  

 derfor ikke tages til følge.
Det er direktoratets opfattelse, at »Lego« må anses for et  

 varemærke, der kan nyde beskyttelse i medfør af varemærkelovens § 6 stk. 2 a  

 som et varemærke, der er særlig stærkt indarbejdet og velkendt i vide kredse  

 her i landet.
Det anmeldte varemærke består imidlertid ikke af ordet  

 »Lego«, men af betegnelsen »LECOrubb«, der ikke som sådan  

 kan anses for forveksleligt med ordet »LEGO«, idet tilføjes, at der  

 ikke kan bortses fra endelsen »-rubb«.
En brug af betegnelsen  

 »LECOrubb« for de af anmeldelsen omfattede varearter skønnes ikke  

 at indebære en utilbørlig udnyttelse af Legomærkets værdi og goodwill.  

 Indsigelsen nedlagt i medfør af bestemmelsen i varemærkelovens § 6 stk. 2 a  

 kan derfor ikke tages tilfølge.
 Også indsigelsen begrundet med bestemmelsen i varemærkelovens § 6 stk. 2 b  

 må afvises, da der som ovenfor nævnt, ikke er forvekslelighed mellem  

 mærkerne, og da de varer, der omfattes af nærværende ikke har en sådan  

 karakter, at en brug af ordet »LECOrubb« for disse varer vil være  

 åbenbart egnet til at forringe varemærket »Lego's værdi væsentligt.
 Mærket vil herefter blive registreret.
 P.D.V.
