Skriftlig fremsættelse (29. marts 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 forsikringsaftaler. (Beskyttelse af forsikringstager i visse  

 tilfælde, hvor det senere viser sig, at forsikringstageren var syg, da  

 en forsikring mod sygdom blev tegnet).
(Lovforslag nr.
L 246).
 Formålet med lovforslaget er at give  

 forsikringstagere en bedre beskyttelse i visse tilfælde, hvor det efter  

 tegning af en sygeforsikring m.v. viser sig, at forsikringstageren allerede  

 var syg, da forsikringen blev tegnet.
Ved folketingsbeslutning af 18. december 1998  

 pålagde Folketinget regeringen at nedsætte et udvalg, der i  

 første omgang skulle udarbejde forslag til en ændring af  

 forsikringsaftaleloven, som præciserer, at forsikringsselskabet skal  

 bære risikoen for sygdomme, der endeligt er diagnosticeret i  

 forsikringstiden, selv om sygdommen er opstået og de første  

 symptomer har vist sig før forsikringstiden.
Udvalget skulle dog  

 også kunne pege på andre løsninger, der sikrer  

 større klarhed over, hvilken forsikringsdækning der ydes.  

 Ifølge folketingsbeslutningen skal der fremsættes lovforslag  

 på grundlag af udvalgets overvejelser i indeværende  

 folketingsår.
Baggrunden for folketingsbeslutningen var en retssag, hvor  

 et forsikringsselskab blev frifundet for et krav om dækning i henhold  

 til en sygeforsikring.
Forsikringen dækkede sygdom, herunder sklerose,  

 der opstod i forsikringstiden.
Forsikringstageren havde rejst kravet over for  

 selskabet, efter at hun flere år senere havde fået konstateret  

 sygdommen dissemineret sklerose i udbrud.
Det blev i sagen lagt til grund, at  

 sygdommen var brudt ud, før forsikringen blev tegnet, dvs. uden for  

 forsikringstiden.
Forsikringstageren havde været i god tro, og i  

 forbindelse med, at forsikringen blev tegnet, havde en speciallæge i en  

 erklæring til brug for selskabets vurdering anført, at der ikke  

 var grund til at tro, at forsikringstageren led af sklerose.
Justitsministeriet nedsatte i marts 1999 et udvalg om  

 revision af forsikringsaftaleloven.
Udvalget er sammensat med  

 repræsentanter for berørte organisationer og myndigheder m.v.  

 Udvalget afgav i januar 2000 en redegørelse med en enig indstilling om  

 en ny regel i forsikringsaftaleloven.
 Efter udvalgets forslag skal forsikringstageren stilles,  

 som om en sygdom var indtrådt i forsikringstiden, hvis følger af  

 sygdommen viser sig eller sygdommen diagnosticeres i forsikringstiden, og en  

 læge eller en anden sagkyndig i forbindelse med forsikringens tegning  

 har afgivet helbredsoplysninger med henblik på selskabets vurdering af,  

 om forsikringstageren led af den pågældende sygdom.
 Lovforslaget er udformet i overensstemmelse med udvalgets  

 indstilling.
 Lovforslaget indebærer en mindre begrænsning i  

 den frihed, som parterne i øvrigt har til at træffe aftale om,  

 hvilke begivenheder en forsikring skal dække.
 Er det aftalt, at forsikringsbegivenheden er sygdom eller  

 nærmere angivne sygdomme, således at forsikringen dækker,  

 hvis en omfattet sygdom indtræder i forsikringstiden   et såkaldt  

 skadesårsagsprincip   indebærer lovforslaget, at  

 dækningsomfanget udvides til også at omfatte sygdomme, der er  

 indtrådt inden forsikringstiden, hvis følgende betingelser er  

 opfyldt, og forsikringstageren i øvrigt var i god tro:
 Sygdommen skal have vist sig eller være blevet diagnosticeret i  

 forsikringstiden.
 Der skal i forbindelse med forsikringsaftalens indgåelse  

 være afgivet helbredsoplysninger af en læge eller anden  

 sagkyndig, og de pågældende oplysninger skal være givet med  

 henblik på forsikringsselskabets vurdering af, om forsikringstageren  

 led af den pågældende sygdom.
 Med lovforslaget bliver det i de omhandlede tilfælde  

 forsikringsselskabet og ikke forsikringstageren, der bærer risikoen,  

 hvis der er afgivet fejlagtige lægeoplysninger i forbindelse med  

 aftalens indgåelse.
 Idet jeg i øvrigt henviser til lovforslaget og  

 bemærkningerne hertil, skal jeg hermed anbefale lovforslaget til det  

 Høje Tings velvillige behandling.
