Ankestyrelsens principafgørelse P-5-07 om udlænding - dansk lov - konvention - flygtning - opholdstilladelse - udlændingelovens § 7 - pension Resume:
 En bosnisk statsborger havde fået opholdstilladelse i Danmark efter § 7 i udlændingeloven og opfyldte de almindelige betingelser i pensionsloven for ret til dansk pension.
 Da hun dermed havde ret til dansk pension efter de danske regler, var der ikke grundlag for at afslå dansk pension med henvisning til, at hun ikke opfyldte betingelserne for ligestilling efter konventionen af 22. juni 1977 med Jugoslavien om social sikring.
 Love:
Lov om social pension - lovbekendtgørelse nr. 759 af 2. august 2005 - § 2, stk. 2, nr. 2 Sagsfremstilling:
 Sagen drejede sig om en kvinde, der den 25. marts 2002 fik midlertidig opholdstilladelse efter udlændingelovens § 7, stk. 2. Ifølge folkeregistrets oplysninger indrejste hun i Danmark den 1. maj 2002. Kvinden søgte om førtidspension i august 2005. Hun fik tidsubegrænset opholdstilladelse efter udlændingelovens § 7, stk. 2, den 27. oktober 2005.
 Kommunen traf den 20. december 2005 afgørelse om afslag på førtidspension i Danmark og henviste til bekendtgørelse af konvention af 22. juni 1977 med Jugoslavien om social sikring, der er opretholdt med Bosnien-Herzegovina.
 Det sociale nævn var enig i kommunens afgørelse om, at betingelserne for at bevilge førtidspension ikke var opfyldt.
 Nævnet oplyste, at der skulle bortses fra kravet om dansk indfødsret, idet kvinden havde fået tidsubegrænset opholdstilladelse i Danmark efter udlændingelovens § 7, stk. 2, og idet hun som bosnisk statsborger var omfattet af konventionen af 22. juni 1977 om social sikring indgået mellem Danmark og Jugoslavien.
 Ansøgningen blev behandlet efter konventionens bestemmelser, idet der var søgt om førtidspension sidst i august 2005.
 Nævnet fandt ikke, at kvinden opfyldte betingelserne i konventionens artikel 26 om bopæl og beskæftigelse m.v. i Danmark, og hun havde derfor ikke ret til at modtage førtidspension.
 Sagen blev behandlet i principielt møde med henblik på belysning af praksis for anvendelsen af konventionen mellem Danmark og Jugoslavien.
 Afgørelse:
 Kvinden opfyldte de almindelige betingelser for tilkendelse af pension med hensyn til indfødsret, bopæl og optjening.
 Sagen blev hjemvist til behandling i kommunen, der skulle vurdere, om hun opfyldte de materielle betingelser for tilkendelse af førtidspension.
 Begrundelsen var, at kvinden havde fået opholdstilladelse i Danmark efter § 7 i udlændingeloven og opfyldte de almindelige betingelser i pensionslovens §§ 2, 3 og 4, for ret til dansk pension.
Det blev lagt til grund, at kvinden på tidspunktet for ansøgning om pension havde haft 3 års fast bopæl i Danmark mellem det fyldte 15. og det fyldte 65. år.
Hun blev tilmeldt folkeregistret den 1. maj 2002 i en alder af 38 år og havde boet i Danmark lige siden.
Hun fik den 25. marts 2002 midlertidig opholdstilladelse efter udlændingelovens § 7, stk. 2. Opholdstilladelsen var efterfølgende gjort tidsubegrænset, og der var ikke oplysninger i øvrigt, der tydede på, at hun ikke havde haft fast tilknytning til Danmark.
Ankestyrelsen fandt derfor, at national ret skulle anvendes, og at der ikke var hjemmel til at se bort herfra.
Der var derfor ikke grundlag for at anvende konventionen af 22. juni 1977 med Jugoslavien om social sikring.
