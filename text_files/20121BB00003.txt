 Fremsat den 4. oktober 2012 af Torsten Schack Pedersen (V), Kristian Jensen (V), Mads Rørvig (V), Mike Legarth (KF) og Brian Mikkelsen (KF).
Forslag til folketingsbeslutning om afskaffelse af afgiften på mættet fedt (fedtafgiften) Folketinget pålægger regeringen at fremsætte lovforslag, der afskaffer afgiften på mættet fedt inden udgangen af 2012.
Bemærkninger til forslaget Afgiften på mættet fedt blev indført som led i forårspakke 2.0, der indebar en markant lettelse af skatten på arbejdsindkomst.
Fedtafgiften blev indført med henblik på at styrke folkesundheden.
Det har imidlertid vist sig at være vanskeligt at målrette afgiften, samtidig med at afgiften har været administrativt bøvlet for virksomhederne at håndtere.
Endelig har fedtafgiften også bidraget til at øge den i forvejen omfattende grænsehandel.
Forslagsstillerne mener, at en afskaffelse af fedtafgiften vil gavne dansk erhvervsliv, herunder lette det administrative bøvl med fedtafgiften og dermed forbedre virksomhedernes konkurrenceevne.
Derudover vil en afskaffelse af fedtafgiften alt andet lige også komme de danske forbrugere til gavn i form af lavere priser på f.eks. smør og kød.
Desuden vil det blive mere attraktivt at handle dagligvarer i Danmark frem for at køre over grænsen til gavn for den danske detailhandel.
Forslaget indebærer et varigt mindreprovenu på ca. 1.300 mio. kr. efter automatisk tilbageløb af skatter og afgifter.
Efter tilbageløb og adfærd skønnes et varigt mindreprovenu på ca. 1.240 mio. kr. årligt.
 Forslaget foreslås finansieret som led i finansloven for 2013.
Skriftlig fremsættelse Torsten Schack Pedersen: (V):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om afskaffelse af afgiften på mættet fedt (fedtafgiften) (Beslutningsforslag nr.
B 3) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
