 (Til samtlige vejbestyrelser).
 Under behandlingen af en sag hos folketingets ombudsmand er der opstået  

 tvivl om, i hvilke tilfælde en ansøgning om tilladelse til at etablere en  

 overkørsel eller anden form for vejadgang eller til at anvende en sådan  

 overkørsel eller adgang på en anden måde end hidtil skal behandles efter  

 reglerne i lov om offentlige veje §§ 70-71, og i hvilke tilfælde en ansøgning  

 skal behandles af vedkommende ekspropriationskommission efter reglerne i lov  

 nr. 186 af 4. juni 1964 om fremgangsmåden ved ekspropriation vedrørende fast  

 ejendom.
 Tvivlen angår den situation, at der er eksproprieret til vedkommende  

 vejanlæg i henhold til reglerne i ekspropriationsprocesloven, og at  

 anlægsarbejderne er afsluttet i marken, hvorimod matrikulær og  

 tinglysningsmæssig berigtigelse af de foretagne ekspropriationer endnu ikke  

 har fundet sted.
 I overensstemmelse med ministeriets under nævnte sag tilkendegivne  

 opfattelse bestemmes herved følgende:
 Når et ekspropriationsvejanlæg er afsluttet anlægsmæssigt, skal en ny  

 ansøgning om vejadgang behandles efter reglerne i lov om offentlige veje §§  

 70-71. Det forudsættes herved, at ansøgningen ikke er affødt af afvigelser  

 mellem det udførte anlæg og det af ekspropriationskommissionen vedtagne  

 projekt eller på anden måde direkte sammenhængende med ekspropriationssagen,  

 jfr. herved ekspropriationproceslovens § 21, men at ansøgningen efter sit  

 principielle indhold lige så naturligt ville kunne fremkomme efter som før  

 den matrikulære og tinglysningsmæssige berigtigelse af de foretagne  

 ekspropriationer.
 Indgår der ansøgninger af nævnte art til kommissariaterne, videresendes  

 sagen til vedkommende vejmyndighed til behandling, og ansøgeren underrettes  

 samtidig herom.
 Ministeriet for offentlige arbejder, den  

 15. marts 1976.
 P.M.V.
 E.B.
