 Konkurrenceankenævnet har stadfæstet Konkurrencerådets afgørelse om,  

 at Uponor A/S, der producerer og sælger plastrør, herunder trykrør, kloakrør  

 og drænrør, fortsat skal indberette oplysninger om blandt andet rabat- og  

 bonusaftaler med større kunder (* 2).
 Ankenævnet har navnlig lagt vægt på, at markedet må anses domineret af  

 klageren og en yderligere udbyder, at adgangen til markedet i nogen grad  

 begrænses af særlige nationale standardiseringsbestemmelser, og at de to  

 danske udbydere opererer med identiske prislister, således at konkurrencen  

 især sker under anvendelse af forskellige former for rabatter med  

 uigennemsigtighed med hensyn til prisdannelsen til følge.
I sagen forelå også spørgsmål om hemmeligholdelse af de indberettede  

 oplysninger.
Som følge af ændringen af konkurrenceloven pr. 1.
juni 1992 kunne ankenævnet ikke behandle en klage herover.
Der  

 henvises til ankekendelse TKEN 921215 (* 3).
År 1993, den 26. april, afsagde Konkurrenceankenævnet i sagen j.nr.  

 92-16.345 Uponor A/S ctr.
Konkurrencerådet sålydende K E N D E L S E:
 1. Ved skrivelse af 11. marts 1992 har advokat Erling Borcher på vegne  

 Uponor A/S klaget over en af Konkurrencerådet den 3. marts 1992 meddelt  

 afgørelse, hvorefter et pålæg til selskabet om indberetningspligt i henhold  

 til Konkurrencelovens § 7, nr. 1, blev forlænget.
 Klageren har efter sin endelige påstand påstået afgørelsen ophævet.
 Rådet har påstået afgørelsen stadfæstet.
 Sagen har været mundtligt forhandlet.
2.a.
Konkurrencerådets skrivelse af 3. marts 1992 er sålydende:
 »Konkurrencerådets forretningsudvalg har på et møde den 26. februar  

 1992 besluttet at forlænge selskabets indberetningspligt i henhold til  

 konkurrencelovens § 7, nr. 1. Indberetningspligten er forlænget uændret i  

 forhold til Konkurrencerådets skrivelse af 28. juni 1990 og omfatter følgende  

 oplysninger for produkterne tryk-, kloak-, dræn- og faldrør:
- Selskabets prislister - Generelle forretnings- og leveringsbetingelser - Generelle rabat- og bonusbetingelser samt større enkeltstående  

 afvigelser herfra - Organisatoriske forbindelser (medlemskab af brancheorganisationer mv.) - Oplysninger om virksomhedsovertagelser eller fusioner, som selskabet  

 deltager i.
 Formålet med at forlænge indberetningsordningen er at øge  

 gennemsigtigheden på markedet for plastrør.
Forretningsudvalget lagde i sin afgørelse vægt på, at konkurrencen ikke er  

 tilstrækkelig virksom på det danske marked for plastrør - uanset en mindre  

 stigning i importens andel af markedet.
Indberetningspligten gælder for en  

 periode af 2 år fra 1. april 1992. De indberetningspligtige oplysninger skal  

 være Konkurrencerådet i hænde senest samtidig med, at de pågældende  

 vedtagelser træder i kraft.
 Konkurrencesekretariatet har tidligere haft en drøftelse med selskabet om  

 indberetningspligtens nærmere omfang, men såfremt selskabet på baggrund af  

 indberetningens forlængelse måtte ønske en ny drøftelse, er sekretariatet  

 villig hertil. ...«.
b.
I et notat til rådets forretningsudvalgsmøde den 26. februar 1992 er  

 blandt andet anført:
»Formålet med at forlænge indberetningsordningen for selskabernes  

 priser, leveringsbetingelser, rabat- og bonusforhold samt finansielle og  

 organisatoriske forbindelser for en periode af 2 år gældende fra den 1. april  

 1992 er at øge gennemsigtigheden på markedet for plastrør, idet konkurrencen  

 på dette marked ikke er tilstrækkelig virksom.
Endvidere vil de indberettede  

 oplysninger give Konkurrencerådet mulighed for at følge markedsforholdene på  

 det danske marked for plastrør og dermed danne grundlag for overvejelser om,  

 hvorvidt der foreligger skadelige virkninger af konkurrencebegrænsningen.
Begrundelsen for en forlængelse af indberetningsordningerne er for det  

 første, at Nordisk Wavin og Uponor fortsat tilsammen har en markedsandel på  

 ca. 70%, hvorfor de fortsat kan udøve en dominerende indflydelse på det  

 danske marked for plastrør.
For det andet må der lægges vægt på, at  

 selskabernes prislister er identiske for tryk- og kloakrør ligesom  

 selskabernes rabat- og bonusstruktur indeholder elementer af troskabsydelser.  

 For det tredje indikerer selskabernes unormalt høje forretning af den  

 rentekrævende kapital, at der findes konkurrencebegrænsninger på det danske  

 marked for plastrør.
For det fjerde er den fælles europæiske CEN-standard for  

 plastrør endnu ikke gennemført, dvs. at Nordisk Wavin og Uponor endnu ikke  

 konkurrerer på et marked med fælles standarder.
Under henvisning hertil kan  

 konkurrencen på markedet ikke anses at være tilstrækkelig virksom - uanset et  

 vist øget pres fra udenlandske producenter.« 3. Klagerens argumentation.
 Klageren har til støtte for sin påstand anført, at for at pålægge  

 indberetningspligt i henhold til konkurrencelovens § 7 må Konkurrencerådet  

 dokumentere, at konkurrencen ikke er tilstrækkelig virksom.
Rådet har således pligt til at fremlægge et opdateret og velunderbygget  

 grundlag for beslutningen om forlængelse af indberetningspligt.
Ved en  

 forlængelse af indberetningspligt må der i den henseende gælde et skærpet  

 krav.
Et sådan grundlag har rådet ikke tilvejebragt.
De undersøgelser, rådet har foretaget, er ikke opdateret siden rådet i  

 1990 traf afgørelse om indberetningspligt.
Dengang var markedssituationen  

 anderledes, end da rådet i 1992 traf beslutning om at forlænge  

 indberetningspligten.
Der har således ikke været fremlagt egentlige  

 undersøgelser til belysning af markedssituationen i forbindelse med  

 forlængelsen af indberetningspligten.
Rådets beslutning synes derfor at have  

 karakter af en automatisk forlængelse af indberetningspligten.
Uanset at Nordisk Wavin og klageren tilsammen har en markedsdel på ca.  

 70%, betyder dette ikke uden videre, at konkurrencen på markedet for plastrør  

 er begrænset.
I det indbyrdes konkurrenceforhold mellem selskaberne består  

 der ikke mindst på de centrale produktområder en skarp konkurrence som følge  

 af det klart vigende marked i bygge- og anlægssektoren.
Hertil kommer, at markedet er præget af en betydelig konkurrence fra  

 udenlandske producenter inden for det højfrekvente sortiment af trykrør og  

 kloakrør.
De udenlandske producenter leverer et smalt højfrekvent  

 produktsortiment til kunderne i Danmark i skarp priskonkurrence med blandt  

 andet klageren.
De udenlandske konkurrenter kan operere med stor  

 omsætningshastighed, lave produktionsomkostninger og et meget begrænset  

 lager, da de ikke fører de mange tilbehørsdele.
Da produktionsomkostningerne  

 for de højfrekvente varer samtidig er lavere end for de øvrige produkter, er  

 en intens priskonkurrence på de højfrekvente produkter derfor en realitet.
Nordisk Wavin A/S og klageren udøver ikke en fælles konkurrencepolitik.
En  

 tidligere indgået aftale herom blev ophævet allerede i 1989 og følgelig,  

 inden rådet i 1990 traf afgørelse om indberetningspligt.
Selskabernes  

 prislister er vel identiske, men det giver ikke i sig selv udtryk for  

 konkurrenceforholdene, men er udtryk for et ønske fra forhandlerne om  

 ensartet kalkulationsgrundlag.
Nordisk Wavin A/S er markedsledende, og  

 klageren er derfor nødt til at indrette sine priser herefter.
Den indbyrdes  

 konkurrence kommer til udtryk i den bonus, der udbetales i medfør af  

 årsaftaler og kvantumsrabatter m.v.
Prislisterne siger således intet om den  

 endelige prisdannelse på markedet.
 Klagerens rabatter er i almindelighed konkurrenterne bekendt, men  

 indeholder ikke troskabsydelser eller lignende.
 Når klageren har en høj forrentning af sin kapital, skal det haves for  

 øje, at der heri også indgår eksport af selskabets produkter, hvilket er en  

 særdeles lukrativ del af klagerens virksomhed.
 Den europæiske handel med plastrør er stadig undergivet den begrænsning,  

 at der endnu ikke er etableret en fælles europæisk standard for plastrør, men  

 dette udelukker ikke en særdeles aktiv konkurrence, idet det ikke er  

 vanskeligt for de udenlandske konkurrenter at få typegodkendt deres produkter  

 i Danmark.
 4. Konkurrencerådets argumentation.
Rådet har anført, at det er påvist, at konkurrencen på det danske marked  

 for plastrør ikke er tilstrækkelig virksom.
Spørgsmålet om forlængelse af  

 klagerens indberetningspligt er blevet selvstændigt behandlet i såvel rådets  

 forretningsudvalg som i rådet, og der er således ikke tale om en automatisk  

 forlængelse i strid med intentionerne i konkurrencelovens § 7.
Det fremgår i øvrigt af sagen, at klageren i strid med den i 1990  

 fastlagte indberetningspligt undlod at indberette selskabets rabat- og  

 bonusaftaler med indkøbsforeninger m.v.
På rådets initiativ har klageren  

 successivt indberettet mere og mere detaljerede redegørelser for aftalerne,  

 indtil rådet i april 1992 modtog en fuldstændig indberetning.
Rådet har  

 videreført det hidtidige omfang af indberetingspligten, men først efter at  

 have tilbudt klageren en fornyet drøftelse af det nærmere omfang.
Klagerens  

 indberetningspligt har således endnu ikke fungeret efter rådets hensigt, idet  

 klageren dels ved at undlade at efterkomme pålægget, dels ved anke har  

 forhindret dette.
Klageren havde sammen med Nordisk Wavin A/S en markedsandel på ca. 70% -  

 henholdsvis ca. 25 og 45% - og må antages fortsat at udøve en dominerende  

 indflydelse på markedet.
En markedsstruktur med så store udbydere vil  

 sædvanligvis påvirke konkurrencen.
Hvis dette skal modvirkes ved udenlandsk  

 konkurrence, skal de udenlandske virksomheder hver især have større  

 markedsandele end 2%. Dette er ikke tilfældet, og der er derfor ikke tale om  

 en væsentlig konkurrence over for de to store virksomheder.
Den dominerende indflydelse på markedet har vist sig som en markedsadfærd  

 med identiske prislister og anden samordnet praksis.
Denne indbyrdes  

 afhængighed mellem aktørerne har betydet, at man har begrænset konkurrencen  

 mest muligt ved en neutralisering af priserne.
Der er tillige konstateret en  

 uniformering af rabatter og bonus, og en egentlig rabatdiskriminering har  

 endvidere kunnet konstateres.
En vis øget konkurrence fra udenlandske producenter har fundet sted, og  

 rådet har noteret sig, at klageren pr. 1. januar 1992 tilpassede sig den nye  

 konkurrencesituation ved at ændre selskabets prisstruktur.
Medens selskabets  

 listepriser på standardrør, der afsættes i konkurrence med udenlandske  

 producenter, typisk forblev uændret med en variation fra en prisnedsættelse  

 på 4% til en prisstigning på 1%, har klageren sammen med Nordisk Wavin for så  

 vidt angår de produkter, de i praksis er alene om at udbyde, foretaget  

 prisforhøjelser med op til 35%, typisk med ca. det halve.
 Den større konkurrence fra udenlandske producenter på markedet for  

 standardrør har således ikke generelt medført den nedsættelse af de to  

 selskabers priser, der måtte forventes, såfremt den udenlandske konkurrence  

 var af betydning for priserne på hjemmemarkedet.
Klagerens rabat- og bonussystem indeholder et troskabsmoment.
I det  

 omfang, der gives særlig rabat til de købere, som aftager hele deres behov  

 for plastrør hos klageren, vil dette påvirke andre købere.
I det hele taget  

 er det rabatterne og ikke listepriserne, der er blevet afgørende for  

 prisdannelsen.
 Selskabets forrentning er langt højere, end hvad der ellers forekommer i  

 en periode med fald i byggeaktiviteten og med øget udenlandsk konkurrence.  

 Rådet har ikke opgjort, hvor stor en del der stammer fra klagerens  

 eksportvirksomhed, men det kan næppe være eksporten, der er eneafgørende i så  

 henseende.
 De enkelte lande kan ved at stille krav om typegodkendelse beskytte egen  

 industri mod konkurrence fra udlandet, men rådet har ikke lagt særlig vægt  

 på, om disse forhold har indflydelse på forholdene på det danske marked.
 5. Ankenævnets bemærkninger.
 Allerede fordi klagerens indberetning i henhold til rådets pålæg af 28.  

 juni 1990 ikke har været fuldt virksom, kan ankenævnet ikke give klageren  

 medhold i anbringendet om, at der ved forlængelse af indberetningspligten  

 skal gælde noget skærpet beviskrav i forhold til et første pålæg om  

 indberetning.
Efter en samlet vurdering af markedsstrukturen og markedsadfærden med  

 hensyn til de omhandlede rør finder ankenævnet, at der har været fornødent  

 grundlag for at meddele klageren pålæg om fortsat indberetning som sket.  

 Ankenævnet har herved navnlig lagt vægt på, at markedet må anses domineret af klageren og en yderligere udbyder, at  

 adgangen til markedet i nogen grad begrænses af særlige nationale  

 standardiseringsbestemmelser, og at de to danske udbydere opererer med  

 identiske prislister, således at konkurrencen især sker under anvendelse af  

 forskellige former for rabatter med deraf følgende uigennemsigtighed med  

 hensyn til prisdannelsen.
 Ankenævnet stadfæster derfor rådets pålæg til klageren om fortsat  

 indberetningspligt.
 (* 1) Konkurrencerådet:
Dokumentation 1993-2, s. 150-155 (* 2) Konkurrencerådet:
Dokumentation 1992-2, s. 112 (* 3) Konkurrencerådet:
