Skriftlig fremsættelse (14. december 2016) Transport-, bygnings- og boligminister (Ole Birk Olesen):
 Herved tillader jeg mig for Folketinget at fremsætte:
Forslag til lov om anlæg af Haderup Omfartsvej (Lovforslag nr.
L 98) Det overordnede formål med lovforslagets er at give bemyndigelse til anlæg af en 7,5 km lang omfartsvej vest om Haderup på rute 34 mellem Herning og Skive.
De 5,5 km af omfartsvejen anlægges som motortrafikvej med 2+1 spor og niveaufri krydsning af skærende veje.
En 2+1 vej er en vejtype, som skiftevis har en eller to kørebaner i en given retning.
Vejen er dimensioneret til en hastighedsgrænse på 100 km/t.
De øvrige delstrækninger på omfartsvejen anlægges med 2 spor og kryds i niveau med en hastighedsgrænse på 80 km/t.
 Formålet med lovforslaget er desuden at give en bemyndigelse til at nedklassificere rute 34, Herningvej/Nørregade (statsvej 429) gennem Haderup til kommunevej og eksisterende rute 34, Herningvej/Skivevej (statsvej 430), når omfartsvejen er anlagt.
 Lovforslaget er en udmøntning af aftalen »Udmøntning af midler til vejprojekter ved Haderup og Ribe mv.« af 26. august 2016, indgået af parterne bag Aftaler om en grøn transportpolitik (Venstre, Socialdemokraterne, Dansk Folkeparti, Liberal Alliance, Radikale Venstre, Socialistisk Folkeparti og Det Konservative Folkeparti).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
