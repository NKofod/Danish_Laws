Landsskatteretskendelse A I/S klager over, at told- og skatteregionen ikke har godkendt  

 fradrag på 754.400 kr. for moms af køb af driftsmidler.
 Det er oplyst, at interessentskabet, der består af  

 interessenterne, B og C og er stiftet med virkning fra 1. november 1999,  

 driver  

 landbrugsmaskinstation.
 Tidligere var A Maskinstation drevet af D, og B og C var ansat i  

 virksomheden.
Den 28. september 1999 indgik D en aftale med E A/S om at sælge  

 virksomhedens maskiner på auktion den 6. november 1999. Aftalen indeholdt en  

 akkumuleret vurderingssum og en garantisum på 90% heraf.
Af aftalen fremgår  

 det, at E A/S udover auktionssalær, havde krav på 50% af budsummen udover  

 garantisummen.
 I et brev til sine kunder dateret den 30. september 1999  

 meddelte D, at han stoppede med driften af A Maskinstation den 1. november  

 1999, og at alt ville blive solgt på auktion den 6. november 1999 kl. 11.00,  

 med opfordring til at møde op.
 I oktober 1999 stiftede B og A I/S med det formål at drive  

 maskinstation.
Der blev indgået aftale mellem interessentskabet og D om  

 anvendelse af den tidligere virksomheds navn og telefonnummer.
Endvidere blev  

 der med lejekontrakt dateret den 25. november 1999 med virkning fra 1.  

 november  

 1999 indgået aftale mellem D og interessentskabet om leje af  

 driftsbygningerne,  

 som virksomheden hele tiden havde været drevet fra.
Det blev i kontrakten  

 præciseret, at det lejede skulle anvendes til drift af maskinstation, og ikke  

 uden udlejers samtykke måtte anvendes til andet formål.
I et brev dateret 20. oktober 1999 til tidligere kunder hos D, A  

 Maskinstation meddelte interessentskabet, at det startede maskinstation fra  

 samme adresse og med samme telefonnummer fra samme dag som D ophørte.
Det  

 fremgår endvidere af brevet, at interessenterne var tidligere medarbejdere  

 hos  

 D, og at kunderne fremover kunne forvente samme faglige og kvalitetsmæssige  

 arbejde som tidligere.
Den 6. november 1999 blev der afholdt auktion på virksomhedens  

 adresse.
Auktionen var i annoncer og auktionsprogram m.v. betegnet som  

 ophørsauktion.
På auktionen blev der også solgt maskiner fra andre end D.
Af  

 auktionens samlede katalogantal på 127 numre var de 73 fra D.
Interessentskabet købte 36 katalognumre til en samlet pris på  

 3.060.600 kr. med tillæg af 15 % salær.
Beløbet blev af auktionarius tillagt  

 moms på 879.922,50 kr. ved faktura af 6. november 1999. Et enkelt af de 36  

 katalognumre er ikke solgt af D.
Momsbeløbet vedrørende dette salg er ikke  

 omfattet af den påklagede afgørelse.
 Auktionens øvrige katalognumre blev solgt til eksterne købere.
 D afmeldte sin virksomhed fra moms m.v. med virkning fra 31.  

 december 1999.
 Interessentskabet har angivet fradrag for momsen af de på  

 auktionen erhvervede driftsmidler.
Told- og skatteregionen har ved den påklagede afgørelse fundet,  

 at interessentskabet ikke kan fradrage moms i forbindelse med købet af  

 maskiner  

 fra D.
Regionen har derfor afkrævet interessentskabet 754.400 kr. i for meget  

 fradraget moms.
 Regionen har som begrundelse anført, at salg af driftsmidler i  

 forbindelse med en overdragelse af en virksomhed eller en del af denne ikke  

 kan  

 medregnes til den afgiftspligtige omsætning, jf. momslovens § 8, stk. 1, 3.  

 pkt.
 Regionen har fundet, at der er tale om en  

 virksomhedsoverdragelse, der omfattes af momslovens § 8, stk. 1, 3. pkt.  

 Regionen har i den forbindelse lagt vægt på følgende:
At virksomhedens navn og telefonnummer videreføres, ligesom  

 kundekredsen sikkert er overtaget, At virksomheden drives videre i de samme lokaler, At virksomheden videreføres af 2 tidligere ansatte medarbejdere, At det nye interessentskab er stiftet og momsregistreret med  

 disse fakta før salget, At ovennævnte under pkt. 1-4 er aftalt og meddelt kunderne i  

 brev før auktionen, At D er ophørt med at drive sin virksomhed, At virksomheden har overtaget en væsentlig del af driftsmidlerne  

 (efter værdi), At D inden auktionen den 6. november 1999 var vidende om, at  

 virksomheden eller en del af denne ville blive videreført, og at det kun var  

 mængden af overdragne driftsmidler, som før auktionen var ubekendt.
Regionen har videre anført, at det er almindelig retspraksis, at  

 transaktioner omfattet af punkterne 1-7 fører til, at der er tale om  

 virksomhedsoverdragelse.
Regionen har i den forbindelse henvist til  

 Momsvejledningen 1998, pkt.
D.6.2.
Der er efter regionens opfattelse tale om  

 virksomhedsoverdragelse, selvom man i dette tilfælde har valgt at sælge  

 driftsmidlerne på en auktion.
Auktionsholders funktion anses af regionen som  

 en  

 mægler, der udfører en funktion for sælger.
Det fremgår af de i  

 auktionskataloget optrykte auktionsbetingelser, at sælgeren garanterer  

 varerne  

 fri og ubehæftet.
Det fremgår ligeledes, at ejendomsretten først overgår til  

 køber, når endelig betaling har fundet sted.
Ejendomsretten er altså på intet  

 tidspunkt auktionsholders, men overgår direkte fra sælger til køber.
 Da der ikke skal betales afgift efter momsloven, har køber ikke  

 fradragsret for beløbet, jf. momslovens § 37, stk. 1.
 Klagers advokat har overfor Landsskatteretten nedlagt påstand  

 om, at det anerkendes, at  

    

 interessentskabet har fradrag for indgående moms ved købet af de  

 omhandlede driftsmidler.
 Advokaten har til støtte for sin påstand gjort gældende, at der  

 ikke foreligger en virksomhedsoverdragelse i relation til momslovens  

 bestemmelser.  

 Han har til støtte herfor anført følgende forhold:
D og dennes pengeinstitut vurderede, at virksomheden ikke kunne  

 sælges som en samlet enhed, og besluttede at sælge driftsmidlerne enkeltvis  

 på  

 auktion, at det på tidspunktet for denne beslutning kun var D, dennes  

 ægtefælle og pengeinstitut, der kendte til virksomhedsophøret, at der først blev truffet beslutning om etablering af  

 interessentskabet efter virksomhedens medarbejdere var orienteret om  

 virksomhedsophøret.
at interessentskabet først medio oktober 1999 fik tilsagn om  

 finansiering fra pengeinstituttet, at interessentskabet ville have købt de nødvendige maskiner  

 andre steder, hvis det ikke var lykkedes på auktionen, at der forud for auktionen ikke var truffet nogen aftale mellem  

 D og interessentskabet om køb af driftsmidler, at der først efterfølgende blev indgået aftale om overtagelse af  

 telefonnummer og leje af driftsbygninger, at der ikke er erlagt vederlag for goodwill, telefonnummer, navn  

 og beliggenhed.
Advokaten har endvidere bestridt, at auktionsholderen kan  

 betegnes som en mægler i dette forhold, idet en mægler er en rådgiver, der på  

 sælgers vegne søger at fremskaffe en køber til en samlet enhed.
I den  

 konkrete  

 situation skete der ikke salg af en samlet enhed til en bestemt køber.
 Landsskatteretten skal  

 udtale:
 Momslovens § 8, stk. 1, har følgende ordlyd:
Levering mod vederlag omfatter salg af virksomhedens aktiver,  

 når der er fuld eller delvis fradragsret ved indkøb, fremstilling m.v. af  

 aktivet.
Det samme gælder salg af aktiver ved virksomhedens afmeldelse fra  

 registrering.
Til levering mod vederlag kan dog ikke henregnes overdragelse  

 af  

 aktiver som led i en overdragelse af virksomheden eller en del af denne, når  

 den nye indehaver driver registreret virksomhed. ( ). Landsskatteretten finder ikke, at de af interessentskabet på  

 auktionen erhvervede driftsmidler kan anses som overdraget som led i  

 virksomhedsoverdragelsen., jf. § 8, stk. 1, 3. pkt.
Retten har herved henset  

 til, at driftsmidlerne ikke blev overdraget samlet til interessentskabet som  

 led i en aftale mellem D og interessentskabet om overtagelse af navn, tlf.  

 nr.  

 m.v., men derimod ved bud på hvert enkelt driftsmiddel under en auktion.
 Interessentskabet er derfor berettiget til at fradrage momsen af  

 købesummen for disse driftsmidler, og der gives således medhold i den  

 nedlagte  

 påstand.
