ELSAM ctr.
Elprisudvalget År 1998, den 22. juni afsagde  

 Konkurrenceankenævnet i sagen j.nr. 97-200.099 ELSAM ctr.  

 Elprisudvalget, sålydende:
K E N D E L S E 1. Ved skrivelser af 24. oktober 1997 og 17. november 1997  

 har advokat Carsten Tvede-Møller på vegne ELSAM klaget over  

 Elprisudvalgets afgørelse af 20. oktober 1997, hvorefter  

 "Kontrakt om Kraftudveksling mellem Statskraft SF og I/S ELSAM af 4.  

 december 1994"   Norges-aftalen   er omfattet af elforsyningslovens  

 anmeldelsesbestemmelser, jf. lovens § 10, stk. 1 og 2. Ved afgørelsen  

 fastholdt udvalget en afgørelse af 10. juli 1997.
 Klageren har nedlagt følgende påstande:
1. Norgesaftalen er ikke omfattet af elforsyningslovens §  

 10, stk. 2, og 2. de i ELSAMs skrivelse af 28. november 1996 til  

 Elprisudvalget meddelte oplysninger om Norges-aftalen undtages fra  

 offentliggørelse.
 Elprisudvalget har påstået afgørelsen  

 stadfæstet, og endvidere henstillet, at Ankenævnet afviser at  

 behandle påstand 2.
 Ankenævnet har ved skrivelse af 23. december 1997  

 tillagt klagen opsættende virkning.
 2.1 Elprisudvalgets afgørelse af 10. juli 1997 er  

 sålydende:
 "Den 12. november 1996 har udvalget modtaget den  

 mellem selskabet og Statskraft indgåede aftale om kraftudveksling.
 Den pågældende aftale ses at være  

 omfattet af anmeldelsesbestemmelserne i elforsyningslovens § 10, stk. 2.  

 Dette indebærer, at det anmeldte skal fremlægges i udvalgets  

 offentlige tilgængelige register, med mindre udvalget tiltræder,  

 at det ikke offentliggøres.
 Under henvisning hertil skal man anmode selskabet om  

 nærmere at angive og begrunde, hvilke dele af aftalen der efter  

 selskabets opfattelse eventuelt måtte være omfattet af  

 bestemmelserne om hemmeligholdelse.
 Det bemærkes, at reglerne om offentlighed i  

 forvaltning ikke finder anvendelse i det foreliggende tilfælde, da  

 forholdet er reguleret af speciallovgivning, her elforsyningslovens § 10,  

 stk. 2.
" 2.2 Elprisudvalgets afgørelse af 20. oktober 1997  

 er sålydende:
 ". . .
 I skrivelse af 15. september 1997 har De gjort  

 gældende, at aftalen ikke er omfattet af elforsyningslovens  

 anmeldelsesregler, og at udvalget derfor savner hjemmel til at kræve  

 aftalens bestemmelser helt eller delvist offentliggjort.
De har herved henvist til, at Norges-aftalen ikke  

 indeholder priser og betingelser for den nuværende elforsyning i  

 Danmark.
Der er alene tale om en kommerciel aftale, som parterne har  

 forpligtet sig til at hemmeligholde.
 I denne anledning skal det meddeles, at sagen blev  

 behandlet på Elprisudvalgets møde den 20. oktober 1997.
 Udvalget konstaterede, at udvalgets bekendtgørelse  

 nr. 787 af 25. september 1995 om regler for anmeldelse af priser og andre  

 betingelser for levering af elektricitet bestemte, at anmeldelse  

 påhviler samtlige elforsyningsvirksomheder, herunder  

 elforsyningsvirksomheder, der forestår ind- og udførsel af  

 elektricitet, jf. bekendtgørelsens § 1, stk. 1. Videre  

 anmeldelsespligten omfattede de ovenfor nævnte virksomheders priser og  

 betingelser, herunder kontrakter og andre aftaler, jf. § 1, stk. 2 i  

 bekendtgørelsen.
Udvalget fandt, at Norges-aftalen indeholdt priser og  

 betingelser i elforsyningslovens forstand.
Aftalen indeholdt således  

 bestemmelser om parternes rettigheder og pligter i forbindelse med udveksling  

 af elektricitet, bestemmelser om prisberegning for eksport og import af  

 elektricitet, måling af det mængdemæssige køb og  

 salg af energi og effekt, betalingsbetingelser, bestemmelser om fordeling af  

 ansvar mv.
 På denne baggrund vedtog udvalget at meddele ELSAM,  

 at udvalget fastholder den tidligere trufne afgørelser, hvorefter  

 Norges-aftalen er omfattet af elforsyningslovens anmeldelsesbestemmelser, jf.  

 lovens § 10, stk. 1 og 2.
" 3. Sagens baggrund:
ELSAM og det norske selskab Statskraft indgik i slutningen  

 af 1994 Norges-aftalen, der løber i 25 år og regulerer al  

 kraftudveksling mellem de to selskaber.
I forbindelse med behandlingen af en  

 klage fra Håndværksrådet modtog udvalget et eksemplar af  

 den pågældende aftale.
 Den 24. juni 1997 bad en journalist fra Ugebrevet Mandag  

 Morgen om aktindsigt i Norges-aftalen, hvilket gav anledning til  

 Elprisudvalgets afgørelse af 10. juli 1997.
 4. Klagerens argumentation:
 4.1 Klageren har til støtte for sin påstand  

 om, at Norges-aftalen ikke er omfattet af elforsyningslovens § 10, stk. 2  

 anført, at ELSAM ved skrivelse af 11. november 1996 fremsendte  

 Norges-aftalen til Elprisudvalget efter udvalgets anmodning, og at aftalen  

 således ikke er fremsendt som led i en anmeldelse af priser og  

 betingelser.
 Sagen drejer sig derfor ikke om, hvorvidt Norges-aftalen  

 er omfattet af anmeldelsesbestemmelsen i elforsyningslovens § 10, stk. 1, men  

 alene om, hvorvidt aftalen skal være offentlig tilgængelig i  

 henhold til elforsyningslovens § 10, stk. 2, der er en  

 offentliggørelsesbestemmelse, og ikke som anført af  

 Elprisudvalget en anmeldelsesbestemmelse.
Indtil ændringen af elforsyningsloven ved lov nr.  

 409 af 14. juni 1995, i det følgende kaldet 1995-ændringsloven,  

 var der med hjemmel i elforsyningsloven fastsat regler for anmeldelse af  

 "Priser og andre betingelser" i bekendtgørelse nr. 125 af  

 26. februar 1990 om regler for anmeldelse af priser og andre betingelser for  

 levering af elektricitet.
Bekendtgørelsen indeholdt i § 1, stk. 2,  

 bestemmelser om anmeldelsespligtens omfang, og ifølge  

 bekendtgørelsens § 5 skulle "de anmeldte priser og andre  

 betingelser" fremlægges i Elprisudvalgets offentligt  

 tilgængelige register, med mindre udvalget tiltrådte, at de ikke  

 skulle offentliggøres.
På baggrund af 1995-ændringsloven, der havde  

 til formål at give elselskaberne adgang til at optjene overskud for  

 under nærmere angivne vilkår at kunne engagere sig i kommercielle  

 sideordnede aktiviteter, er der i § 1, stk. 2, i bekendtgørelse nr.  

 787 af 25. september 1995 om regler for anmeldelse af priser og andre  

 betingelser for levering af elektricitet sket en udvidelse af, hvad der skal  

 anmeldes til Elprisudvalget.
Samtidig er formuleringen i § 5 ændret,  

 således at "det anmeldte" skal fremlægges i det  

 offentligt tilgængelige register.
Ved 1995-ændringsloven skete der imidlertid ingen  

 udvidelse af offentliggørelsesbestemmelsen i elforsyningslovens § 10,  

 stk. 2, og bestemmelsen giver ikke Elprisudvalget hjemmel til gennem  

 bekendtgørelse eller på anden vis at udvide lovens udtrykkelige  

 bestemmelser.
Elprisudvalget har derfor som hidtil kun hjemmel til at  

 offentliggøre "priser og betingelser".
 Den skete udvidelse af § 5 i bekendtgørelse nr. 787  

 af 25. september 1995 til generelt at omfatte "det anmeldte" savner  

 således hjemmel.
 I en sag som denne, hvor det elselskab, som ELSAM har  

 indgået aftale med, ikke ønsker aftalen offentliggjort,  ville  

 en fastholdelse af Elprisudvalgets standpunkt i øvrigt begrænse  

 elselskabernes fremtidige mulighed for at indgå de samarbejdsaftaler,  

 som 1995-ændringsloven netop havde til formål af fremme.
 De priser og betingelser, der efter elforsyningslovens §  

 10, stk. 2, kan blive offentligt tilgængelige, er endvidere alene de  

 priser og betingelser, der gælder for elforsyningsvirksomheders  

levering  af elektricitet, hvilket allerede klart fremgår af  

 anmeldeldelsesbekendtgørelsens betegnelse i overskriften.
 Endelig fremgår det forudsætningvist, men  

 uomtvisteligt klart af lovens § 10, stk. 3, hvorefter "priser og andre  

 betingelser, der ikke er behørigt anmeldt, er ugyldige", at det  

 alene er elforsyningsvirksomheders priser og betingelser for levering af  

 elektricitet til forbrugere, der er offentligt tilgængelige.  

 Bestemmelsen har selvsagt kun mening i relation til forbrugere af  

 elektricitet.
Norges-aftalen indeholder bestemmelser om priser og  

 betingelser for levering af udveksling af elkraft mellem parterne, men ingen  

 bestemmelser om priser og betingelser over for forbrugere.
De i  

 Norges-aftalen indeholdte priser og betingelser   og dermed aftalen som  

 helhed   kan således ikke under nogen synsvinkel være omfattet af  

 elforsyningslovens § 10, stk. 2.
 4.2 Til støtte for påstanden om, at de ved  

 ELSAMs skrivelse af 28. november 1996 til Elprisudvalget indsendte  

 oplysninger vedrørende Norges-aftalen skal undtages fra  

 offentliggørelse, har klageren anført, at denne skrivelse er  

 afsendt af ELSAM som led i anmeldelsen af priser pr. 1. januar 1997.
Det er klagerens ønske, at de heri indeholdte  

 oplysninger behandles fortroligt.
Det er klagerens opfattelse, at der i  

 elforsyningslovens § 10, stk. 2, er hjemmel hertil, idet det i  

 bemærkningerne til loven i FT 1994-95, Tillæg A 3202 er  

 anført, at "de oplysninger, som skal indleveres til  

 Elprisudvalget ved administrationen af denne praksis, jf. elforsyningslovens  

 § 10, stk. 1, vil skulle behandles fortroligt i det omfang, det er  

 nødvendigt for at beskytte elselskabets interesser.
Den gældende  

 bestemmelse i elforsyningslovens § 10, stk. 2, om Elprisudvalgets mulighed  

 for at undtage oplysninger fra offentligheden vil derfor finde tilsvarende  

 anvendelse på oplysninger, som indleveres efter dette  

 lovforslag".
Elprisudvalget har senest ved skrivelse af 23. januar 1998  

 tilkendegivet, at det er udvalgets opfattelse, at hvad der er anmeldt i  

 henholdt til elforsyningslovens § 10, stk. 1, "som konsekvens" af  

 anmeldelsen, skal optages i det offentligt tilgængelige  register, og  

 udvalget må som følge heraf anses indirekte at have truffet  

 afgørelse om, at de i skrivelsen af 28. november 1996 anførte  

 oplysninger skal fremlægges i det offentligt tilgængelige  

 register.
Der foreligger derfor en afgørelse, som  

 Konkurrencenævnet har kompetence til at tage stilling til.
 5. Elprisudvalgets argumentation:
5.1 Elprisudvalget har for så vidt angår  

 klagerens første påstand anført, at ifølge  

 elforsyningslovens § 10, stk. 1, skal elforsyningsvirksomheders priser og  

 andre betingelser samt grundlaget for prisfastsættelsen anmeldes til  

 udvalget.
Anmeldelsespligten påhviler samtlige  

 elforsyningsvirksomheder, herunder elforsyningsvirksomheder, der  

 forestår ind- og udførsel af elektricitet.
Som anført af klageren regulerer Norges-aftalen  

 parternes rettigheder og pligter i forbindelse med udveksling af  

 elektricitet.
I aftalen er der således fastsat bestemmelser om  

 prisberegning for eksport og import af el, måling af det  

 mængdemæssige køb og salg af energi og effekt,  

 betalingsbetingelser, bestemmelser om fordeling af ansvar m.v.
De pågældende priser og betingelser er, som  

 anført af klageren, ikke gældende over for slutbrugeren af  

 elektricitet.
Dette forhold er imidlertid helt uden relevans for den her  

 foreliggende sag.
 Med hensyn til det af klageren anførte om at  

 begrebet "priser og betingelser", som anført i  

 elforsyningslovens § 10, kun kan have mening, hvad angår priser og  

 betingelser over for forbrugere, bemærkes, at en almindelig sproglig  

 forståelse af lovens § 10 fører til, at begrebet "priser og  

 betingelser" har samme indhold i lovens § 10, stk. 1-2, og stk. 4-5.
Videre bemærkes, at både Elprisudvalget og  

 Konkurrenceankenævnet i en lang række sager har taget stilling  

 til priser og betingelser, som ikke er gældende for salg til  

 forbrugere.
Ankenævnet har således blandt andet i sagerne om Nibe  

 Elforsyning og Ulsted El-Forening (j.nr.: 94-78.941 og 96-67.472) taget  

 stilling til priser og betingelser for elleverancer fra én  

 elforsyningsvirksomhed til en anden elforsyningsvirksomhed.
 Der kan endvidere henvises til, at Ankenævnet inden  

 for varmeforsyningslovens område har taget stilling til priser og  

 betingelser for levering af varme fra f.eks.  

 affaldsforbrændingsanlæg til andre  

 varmeforsyningsvirksomheder.
 Bestemmelserne om offentliggørelse i § 10, stk. 2  

 gælder således også for priser og betingelser, der som i  

 det her foreliggende tilfælde gælder for kraftudveksling mellem  

 ELSAM og Statskraft.
 Norges-aftalen skal således anmeldes til  

 Elprisudvalget i henhold til elforsyningslovens § 10, stk. 1, og de i aftalen  

 omhandlede priser og betingelser skal som konsekvens heraf fremlægges i  

 Elprisudvalgets offentligt tilgængelige register, medmindre udvalget  

 tiltræder, at der ikke sker offentliggørelse.
 5.2 For så vidt angår klagerens anden  

 påstand har Elprisudvalget anført, at udvalget ikke har truffet  

 afgørelse om, hvorvidt de i skrivelsen af 28. november 1996  

 anførte oplysninger skal hemmeligholdes, og påpeger i den  

 forbindelse, at der ikke i den indankede afgørelse er taget stilling  

 til spørgsmålet.
 Da Konkurrenceankenævnet i medfør af § 1,  

 stk. 1 i bekendtgørelse om Konkurrenceankenævnet alene har  

 kompetence til at behandle klager over afgørelser, der er truffet af  

 blandt andet Elprisudvalget, finder udvalget, at Konkurrenceankenævnet  

 må afvise klagerens anden påstand.
 6. Ankenævnets bemærkninger:
 Norgesaftalen må anses for omfattet af  

 elforsyningslovens §10, stk. 1, og Ankenævnet finder ikke grundlag for  

 en fortolkning af §10, stk. 2, hvorefter alene en del af det  

 anmeldelsespligtige som udgangspunkt er offentligt tilgængeligt.
 Det tilkommer herefter Elprisudvalget at træffe  

 afgørelse om, hvorvidt aftalen eller dele af den kan undtages fra  

 offentliggørelse i medfør af elforsyningslovens § 10, stk. 2,  

 jf. klagers påstand 2.
 Ankenævnet anmoder derfor Udvalget om at  

 træffe afgørelse herom.
 Herefter bestemmes:
 Elprisudvalgets afgørelse af 20. oktober 1997  

 stadfæstes.
