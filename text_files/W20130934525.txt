Afslag på ansøgning om en dispensation fra kravet om uddannelse ved svejsning Arbejdstilsynet har givet en kommune afslag på en ansøgning om dispensation fra uddannelseskravet ved svejsning for aktiverede i et jobcenter.
 Kommunen har begrundet ansøgningen med, at kommunen ønsker, at aktiverede kontanthjælpsmodtagere kan få mulighed for at udføre små svejseopgaver.
 Det fremgår bl.a., at der typisk vil være tale om opgaver, hvor der samlet i hele værkstedet svejses 1-5 minutter, 1-2 gange i løbet af en uge.
 Arbejdstilsynets afslag er begrundet i, at uddannelseskravet er udtryk for et ønske om et højt beskyttelsesniveau, at der ikke er nogen nedre grænse eller bagatelgrænse for kravet om uddannelse, og at der ikke er tale om opståede, uforudsete behov, som ikke kan tilgodeses ved brug af uddannede svejsere.
 Nævnet fastholdt Arbejdstilsynets afgørelse, idet flertallet lagde vægt på, at der er krav om uddannelse ved arbejdsprocesser, der indebærer udsættelse for svejserøg, og at svejserøg er på Arbejdstilsynets liste over kræftfremkaldende stoffer.
 Flertallet vurderede, at der ikke forelå sådanne særlige forhold, der kunne begrunde en dispensation fra kravet om uddannelse ved svejsning, og at de beskæftigedes sikkerhed og sundhed ikke kunne vige for et krav om at skulle deltage i et aktiveringsforløb.
 Flertallet vurderede endvidere, at der ikke forelå sådanne særlige forhold, der kunne begrunde en dispensation fra kravet om uddannelse ved svejsning.
 Flertallet fandt, at de beskæftigedes sikkerhed og sundhed ikke kunne vige for et krav om at skulle deltage i et aktiveringsforløb, idet der var tale om en pligtig uddannelse, som havde til formål at sikre, at den, der var beskæftiget med svejsning, ikke blev udsat for svejserøg, som både er sundhedsskadelig og kræftfremkaldende.
[Adressat udeladt] Arbejdsmiljøklagenævnet har på møde den 26. februar 2013 behandlet virksomhedens klage over Arbejdstilsynets afgørelse af den 25. september 2012, hvorved [navn udeladt] har fået afslag på en ansøgning om dispensation fra kravet om uddannelse ved svejsning for aktiverede på Jobcenter [navn udeladt]s værksted.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse således, at virksomheden gives afslag på ansøgningen om dispensation fra kravet om uddannelse ved svejsning for aktiverede på Jobcenter [navn udeladt]s værksted.
B E G R U N D E L S E Et flertal af Arbejdsmiljøklagenævnets medlemmer lægger vægt på, at der er krav om uddannelse ved arbejdsprocesser, der indebærer udsættelse for svejserøg, og at svejserøg er på Arbejdstilsynets liste over kræftfremkaldende stoffer.
 Flertallet vurderer, at der ikke foreligger sådanne særlige forhold, der kan begrunde en dispensation fra kravet om uddannelse ved svejsning.
 Flertallet finder, at de beskæftigedes sikkerhed og sundhed ikke kan vige for et krav om at skulle deltage i et aktiveringsforløb, idet der er tale om en pligtig uddannelse, som har til formål at sikre, at den, der er beskæftiget med svejsning, ikke udsættes for svejserøg, som både er sundhedsskadelig og kræftfremkaldende.
 Flertallet lægger til grund for afgørelsen, at kommunen ønsker, at de aktiverede kontanthjælpsmodtagere kan få mulighed for at udføre små svejseopgaver.
 Flertallet lægger endvidere til grund, at de svejseopgaver, som tænkes udført, primært er reparationsopgaver på cykler, og at det typisk vil være opgaver, hvor der samlet svejses i 1-5 minutter, 1-2 gange i løbet af en uge.
 Flertallet lægger herudover til grund, at kommunen i ansøgningen om dispensation for kravet om uddannelse har anført, at det hverken er relevant eller muligt for de aktiverede kontanthjælpsmodtagere at tage uddannelsen, enten fordi de pågældende mangler forudsætningerne for at gennemføre uddannelsen, eller fordi forløbene er meget kortvarige.
 Det fremgår af reglerne om foranstaltninger til forebyggelse af kræftrisikoen ved arbejde med stoffer og materialer, at arbejde som indebærer udsættelse for svejserøg kun må udføres af personer, der har gennemgået en særlig uddannelse godkendt af Arbejdstilsynet.
 Det fremgår endvidere af reglerne, at Arbejdstilsynet, hvor særlige forhold foreligger, kan tillade afvigelser fra bestemmelserne i bekendtgørelsen, når det skønnes rimeligt og fuldt forsvarligt.
 Arbejdsmiljøklagenævnets afgørelse er truffet af et flertal på 10 af nævnets 11 stemmeberettigede medlemmer.
R E G L E R Arbejdsmiljøklagenævnet har ved afgørelsen anvendt følgende regler:
  Om uddannelse ved svejsning og dispensation:
 § 36, jf. § 25, jf. bilag 2, i bekendtgørelse nr. 908 af 27. september 2005 om foranstaltninger til forebyggelse af kræftrisikoen ved arbejde med stoffer og materialer som ændret ved bekendtgørelse nr. 1175 af 11. oktober 2007  § 14 og § 29, i bekendtgørelsen om arbejdsmiljøfaglige uddannelser, jf. bekendtgørelse nr. 1088 af 28. november 2011.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet samt [navn udeladt]s brev af den 11. januar 2013.
M I N D R E T A L S A F G Ø R E L S E Et mindretal på et medlem finder, at der foreligger sådanne særlige forhold, der kan begrunde en dispensation fra kravet om uddannelse ved svejsning.
 Mindretallet finder endvidere, at sagen handler om kravet om uddannelse, og at der ikke er tale om at sænke sikkerhedsniveauet, men om en særlig opgave under opsyn af uddannet personale.
På klagenævnets vegne [navn udeladt] [stilling udeladt] Kopi til:
[adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 1 Formål og område § 1. Ved loven tilstræbes at skabe 1) et sikkert og sundt arbejdsmiljø, der til enhver tid er i overensstemmelse med den tekniske og sociale udvikling i samfundet, samt 2) grundlag for, at virksomhederne selv kan løse sikkerheds- og sundhedsspørgsmål med vejledning fra arbejdsmarkedets organisationer og vejledning og kontrol fra Arbejdstilsynet.
 § 2. Loven omfatter arbejde for en arbejdsgiver.
Stk. 2. Undtaget er 1) arbejde i arbejdsgiverens private husholdning, jf. dog § 59, 2) arbejde, der udelukkende udføres af de medlemmer af arbejdsgiverens familie, som hører til hans husstand, jf. dog § 59, 3) arbejde, der udføres af militære, og som kan henregnes til egentlig militærtjeneste.
 Stk. 3. Følgende bestemmelser omfatter også arbejde, der ikke udføres for en arbejdsgiver, samt det arbejde, der er nævnt i stk. 2:
1) § 20 om flere arbejdsgivere m.v. på samme arbejdssted, § 20 a om arbejdsgiverens medvirken til at sikre, at bygherrens planlægning, afgrænsning og koordinering virker efter hensigten, §§ 30-36 om leverandører m.fl. og § 37 om bygherrer m.v., 2) §§ 38 og 39, for så vidt angår de i § 39, stk. 1, nr. 1 og 2, omhandlede arbejder, samt §§ 41 og 41 a, 3) §§ 45-47 om tekniske hjælpemidler m.v., 4) kapitel 8 om stoffer og materialer, 5) § 58 om vejtransport.
Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Bekendtgørelse nr. 908 af 27. september 2005 om foranstaltninger til forebyggelse af kræftrisikoen ved arbejde med stoffer og materialer som ændret ved bekendtgørelse nr. 1175 af 11. oktober 2007 Kapitel 1 Område m.v.
 § 1. Bekendtgørelsen omfatter arbejde med, herunder fremstilling, anvendelse og håndtering af:
 1) De stoffer og materialer, der fremgår af bilag 1.
 2) Materialer, der indeholder 0,1% eller mere af disse stoffer, medmindre andet er angivet ud for det enkelte stof i bilag 1.
 3) Arbejdsprocesser, der er optaget i bilag 2.
 4) De mutagener og materialer med indhold heraf, der fremgår af bilag 1.
 Stk. 2. I det omfang, det er angivet i bilag 1 ud for det enkelte stof, omfatter bekendtgørelsen tillige:
 1) Materialer, der indeholder mindre end 0,1% af det pågældende stof.
 2) Arbejdsprocesser, der afgiver et sådant stof.
 § 2. Bekendtgørelsen gælder også for arbejde omfattet af § 2, stk. 2, i lov om arbejdsmiljø, og arbejde, der ikke udføres for en arbejdsgiver.
 Stk. 2. Dog gælder følgende bestemmelser kun for arbejde, der udføres for en arbejdsgiver: § 5, stk. 2, § 6, § 9, stk. 2, § 10, § 12, stk. 6, § 14, § 16, § 18, stk. 1, § 19, stk. 1, § 20, stk. 1, § 21, stk. 1, og §§ 22-24.
Stk. 3 Kapitel 3 Særlige foranstaltninger § 26. I det omfang, det fremgår af bilag 1 og 2, må arbejde med stofferne, materialerne og arbejdsprocesserne kun udføres af personer, der har gennemgået en særlig uddannelse godkendt af Arbejdstilsynet.
Kapitel 4 Revision, dispensation og klage § 36. Direktøren for Arbejdstilsynet kan, hvor særlige forhold foreligger, tillade afvigelser fra bestemmelserne i denne bekendtgørelse, når det skønnes rimeligt og fuldt forsvarligt, og i det omfang, det er foreneligt med Rådets direktiv 90/394/EØF, om beskyttelse af arbejdstagerne mod risici for under arbejdet at være udsat for kræftfremkaldende stoffer, som ændret ved direktiv 1997/42/EF, og direktiv 1999/38/EF.
Stk. 2. For de stoffer og materialer, der er nævnt i bilag 5, kan dispensation kun gives til de der nævnte formål.
Ansøgningen skal indeholde de i bilag 5 nævnte oplysninger.
 Stk. 3. Direktøren kan dog i tilfælde, hvor arbejdet foregår på fast arbejdssted, tillade brugen af cadmiumholdige loddemidler, der indeholder mere end 0,1% cadmium, når det godtgøres, at de beskæftigede under brugen ikke udsættes for sundhedsskadelig påvirkning.
Bilag 2 Arbejdsprocesser jf. § 1 For nedenstående arbejdsprocesser gælder - foruden kapitel 2 i bekendtgørelsen og arbejdsmiljølovgivningen i øvrigt - de bestemmelser i bekendtgørelsens kapitel 3, som der er henvist til ud for den enkelte proces i kolonnen »særlige bestemmelser«.
Bekendtgørelse nr. 1088 af 28. november 2011 om arbejdsmiljøfaglige uddannelser Kapitel 4 Krav om uddannelse samt beskrivelse af kvalifikationskrav for arbejde med farlige stoffer og materialer § 14. Arbejde med svejsning og termisk skæring i metal samt slibning i tilknytning hertil, må kun udføres af personer, der har gennemgået en uddannelse og er i besiddelse af et uddannelsesbevis.
Det fremgår af bilag 8, hvilke kvalifikationer man skal være i besiddelse af, før der kan udstedes et uddannelsesbevis.
 Stk. 2. Der er ikke noget uddannelseskrav for selvstændige landmænd uden ansatte.
Kapitel 9 Dispensation § 29. Arbejdstilsynet kan, hvor særlige forhold foreligger, i enkelttilfælde tillade afvigelser fra bestemmelserne i denne bekendtgørelse, når det skønnes rimeligt og fuldt forsvarligt.
