Kriminalforsorgens tjenestesteder Vedlagt fremsendes bekendtgørelse af 13. oktober 1994 om arbejdets  

 udførelse.
 Bekendtgørelsen er ændret som følge af implementering af EU-Rådets  

 direktiv af 19. oktober 1992 om iværksættelse af foranstaltninger til  

 forbedring af sikkerheden og sundheden under arbejdet for arbejdstagere, som  

 er gravide, lige har født, eller som ammer.
 Ifølge bekendtgørelsens § 8, stk. 2, skal gravide og ammende ansatte  

 beskyttes mod fare som for dem er særlig alvorlig.
 Udmøntningen af kravet er nærmere beskrevet i § 8, stk. 3-6.
Ifølge stk. 3 skal arbejdsgiveren, når denne er underrettet, eller på  

 anden måde er blevet bekendt med, at en ansat er gravid eller ammer, vurdere,  

 om den ansatte er udsat for påvirkninger, der kan indebære en fare for  

 graviditeten eller amningen.
De forhold, der navnlig skal påses, fremgår af  

 bilag 4 til bekendtgørelsen.
Fører vurderingen til, at der er risiko for, at en gravid eller ammende er  

 udsat for særlige påvirkninger, skal det afklares, hvorvidt risikoen vil få  

 en negativ indvirkning på graviditeten eller amningen.
I givet fald skal der  

 træffes særlige foranstaltninger til imødegåelse heraf.
Af stk. 5 fremgår det, at foranstaltningerne, der skal træffes, først og  

 fremmest skal bestå af tekniske foranstaltninger eller ændring af indretning  

 af arbejdet.
Hvis dette er muligt, skal risikoen imødegås ved  

 foranstaltninger i forbindelse med arbejdets planlægning og tilrettelæggelse,  

 herunder om nødvendigt ændring af arbejdstiden og begrænsning af natarbejde.  

 Endelig nævner stk. 6 mulighed for, at den ansatte må overføres til andre  

 arbejdsopgaver, som ikke indebærer farer.
 Hvis der ikke er mulighed for at træffe foranstaltninger til beskyttelse  

 af den gravide eller ammende, stiller § 12, stk. 2, krav om, at beskæftigelse  

 ved det pågældende arbejde ikke må finde sted.
 I den anledning skal direktoratet udtale følgende:
 På baggrund af hidtidige erfaringer er det direktoratets opfattelse, at  

 ansatte i kriminalforsorgen ikke generelt er udsat for påvirkninger, der  

 medfører risiko for en negativ indvirkning på graviditet eller amning.
Hvis tjenestestedet får henvendelser fra ansatte, som er gravide eller  

 ammende om dette spørgsmål, bedes den pågældende fremkomme med en  

 lægeerklæring.
Såfremt tjenestestedets leder herefter som følge af et konkret  

 skøn finder, at der foreligger en risiko, som vil få negativ indvirkning på  

 graviditeten eller amningen, skal tjenestestedet søge at imødegå risikoen og  

 om fornødent tilbyde at overføre den ansatte til et ikke belastende arbejde  

 inden for institutionen.
 Hvis dette ikke findes muligt, bedes sagen indsendt til direktoratet til  

 afgørelse.
 Det tilføjes, at sådanne omflytninger må påregnes at skulle afholdes inden  

 for institutionens godkendte normativ.
 E.B.
