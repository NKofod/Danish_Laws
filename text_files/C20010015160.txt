 Vejledning om jordemødres  

 virksomhedsområde,  

 journalføringspligt, indberetningspligt mv.
1. Indledning Denne vejledning er udarbejdet i medfør af lov nr.  

 671 af 13. december 1978 om jordemødre (Jordemoderloven),  

 Sundhedsstyrelsens cirkulære nr. 149 af 8. august 2001 om  

 jordemodervirksomhed og Sundhedsstyrelsens cirkulære nr. 150 af 8.  

 august 2001 om jordemødres pligt til at føre ordnede  

 optegnelser (journalføring) samt på baggrund af EU  

 Rådsdirektiv af 21. januar 1980 om samordning af de administrativt  

 eller ved lov fastsatte bestemmelser om adgang til og udøvelse af  

 virksomhed som jordemoder.
Cirkulære om jordemodervirksomhed fastsætter  

 det selvstændige virksomhedsområde, som kan udføres af  

 jordemoderen hvorsomhelst, dvs. både på sygehuse, på  

 fødeklinikker, hvor der ikke er tilknyttet læger, og i hjemmene.  

 Cirkulæret regulerer således, hvilke områder jordemoderen i  

 kraft af sin uddannelse og autorisation har ret til at varetage  

 selvstændigt, dvs. uden ordination eller bemyndigelse fra en  

 læge.
Vejledningen uddyber og præciserer indholdet og betydningen  

 af reglerne i cirkulæret.
Endvidere uddybes jordemoderens pligt til i  

 medfør af jordemoderloven at udvise omhu og samvittighedsfuldhed.
 I cirkulære om jordemødres pligt til at  

 føre ordnede optegnelser fastsættes jordemoderens pligter, som  

 nærmere uddybes og beskrives i denne vejledning.
 Vejledningen beskriver jordemoderens forpligtelser i  

 relation til indberetning og underretning, jf. lov om jordemødre og  

 anden lovgivning, samt jordemoderens tavshedspligt, jf. lov om patienters  

 retsstilling.
 Endelig beskriver vejledningen jordemoderens øvrige  

 arbejdsområder.
2. Jordemoderens arbejdsområde 2.1. Undersøgelser - rådgivning mv.
Jordemoderen kan som led i sin virksomhedsudøvelse  

 konstatere graviditet.
Jordemoderen er omfattet af den persongruppe, der i  

 medfør af § 9, stk. 3 i lov nr. 282 af 7. juni 1972 om  

 svangerskabshygiejne og fødselshjælp, jf.  

 lovbekendtgørelse nr. 622 af 19. juli 1995, kan foretage  

 erhvervsmæssige undersøgelser af urinprøver med henblik  

 på påvisning af svangerskab.
Jordemoderens opgaver i forbindelse med svangrehygiejne og  

 fødselshjælp er beskrevet i »Svangreomsorg«, Retningslinier og  

 redegørelse, Sundhedsstyrelsen 1998. Jordemoderen kan i forbindelse  

 med de forebyggende helbredsundersøgelser foretage  

 behovsundersøgelser under svangerskab og undersøgelser med  

 henblik på at diagnosticere svangerskab med øget risiko.  

 Jordemoderen kan rådgive den svangre og dennes familie om graviditet,  

 fødsel og barselsperiode, herunder give oplysning om øvrige  

 tilbud om forebyggende foranstaltninger i svangerskabet og i den  

 første tid efter fødslen.
Jordemoderen kan vejlede om  

 familieplanlægning, svangerskabsforebyggelse, sundhedsfremme og  

 forebyggelse, amning samt forberede de fremtidige forældre til  

 fødslen, barselperioden og rollen som forældre.
Jordemoderen kan  

 undervise grupper i ovenstående.
 Jordemoderen kan foretage opsøgende virksomhed  

 efter socialt behov samt besøg i hjemmet ved planlagt  

 hjemmefødsel eller ambulant fødsel.
Jordemoderen kan i barselperioden fortsat varetage  

 observation, pleje og behandling af kvinden og barnet, og kan aflægge  

 barselsbesøg hos familien.
Ved barselperioden forstås her de  

 første 14 dage efter fødslen.
Ved behov kan besøg dog  

 aflægges i en længere periode.
2.2. Fødselshjælp ved ukomplicerede  

 fødsler Jordemoderen kan selvstændigt yde  

 fødselshjælp ved den spontane fødsel, som forløber  

 uden komplikationer.
 Ved et ukompliceret forløb forstås her  

 fødsel af ét barn til termin i baghovedpræsentation.  

 Fødslen indsætter, forløber og afsluttes spontant uden  

 brug af vefremmende medicin, hindesprængning, eller instrumentel  

 forløsning (dvs. uden sugekop, tang eller kejsersnit).
 Terminen defineres her som perioden mellem 37 og 42 fulde  

 graviditetsuger.
 Ved fødselshjælp forstås ledelse af  

 fødslen og fremhjælpning af barnet, samt jordemoderfaglig omsorg  

 under fødslen, herunder observation, pleje og behandling af den  

 fødende og barnet.
 I forbindelse med fødslen må jordemoderen  

 anlægge episiotomi og efterfølgende suturere denne eller  

 eventuelle bristninger, jf. cirkulære om jordemodervirksomhed,  

 § 2.
 På sygehuse kan den ansvarlige overlæge give  

 de i afdelingen ansatte jordemødre en generel bemyndigelse til at  

 vurdere behovet for anlæggelse af pudendusblokade, foretagelse af  

 hindesprængning og anvendelse af vefremmende medicin og anti-D  

 immunglobulin samt iværksætte disse behandlinger, jf.  

 cirkulære om jordemodervirksomhed, § 4.
 Hvis en jordemoder forlader en kvinde under eller kort  

 efter fødslen, har hun ansvaret for, at en anden jordemoder eller en  

 læge har overtaget den fortsatte observation og behandling.
 2.3. Komplicerede fødsler, sygelige tilstande  

 mv.
 Andre fødsler end de i 2.2 beskrevne ukomplicerede  

 fødsler, fx fødsel før eller efter terminen,  

 fødsler, der søges fremskyndet eller standset ved særlig  

 behandling, og flerfoldsfødsler må jordemoderen ikke varetage  

 selvstændigt.
 Jordemoderen skal ved alle sygelige fund, komplikationer  

 eller mistanke herom hos kvinden, fosteret eller barnet, henvise til eller  

 tilkalde læge, jf. cirkulære om jordemodervirksomhed,  

 § 7.
 Jordemoderen har pligt til at bistå en tilkaldt  

 læge under den behandling, som lægen skønner det  

 nødvendigt at foretage, jf. lov om jordemødre § 8,  

 stk. 2, og cirkulære om jordemodervirksomhed, § 8. Der er  

 således fastsat en ansvarsfordeling mellem en jordemoder og en  

 læge, når der er tilkaldt læge til fødslen.
Jordemoderen er kvalificeret til at deltage i behandlingen  

 og yde fødselshjælp og jordemoderfaglig omsorg også i  

 disse situationer.
Jordemoderen har sit selvstændige ansvar som  

 sundhedsperson, også når læge er tilkaldt.
Hvis lægen  

 har ordineret/iværksat en behandling, og fødslen i øvrigt  

 forløber uden komplikationer, kan jordemoderen selvstændigt  

 forestå denne under hensynstagen til sin forpligtigelse til at kalde  

 læge ved sygelige fund, komplikationer eller mistanke herom.
Jordemoderen kan endvidere undersøge, observere,  

 pleje og deltage i behandling af syge svangre, herunder svangre hvor barnets  

 fødsel søges udsat ved særlig behandling.
Jordemoderen  

 kan foretage behovsprægede undersøgelser hos syge svangre  

 både i hjemmet og på sygehuset, herunder også ved  

 indlæggelse på andre afdelinger end obstetriske afdelinger.
I  

 tilfælde af sygelige tilstande hos kvinden eller barnet i  

 barselperioden kan jordemoderen foretage undersøgelse, observation,  

 pleje samt deltage i behandlingen.
 Indtil ansvaret for behandlingen kan overtages af en  

 læge, skal jordemoderen yde den fornødne hjælp og kan  

 herunder blandt andet foretage forløsning af  

 underkroppræsentation, anlægge vaccuumextraktor, foretage manuel  

 placentaløsning og efterfølgende manuel undersøgelse af  

 livmoderen og i givet fald iværksætte førstehjælp,  

 herunder foretage genoplivning.
 Jordemoderen kan umiddelbart henvise kvinden til sygehus,  

 hvis hun skønner, at kvindens eller barnets tilstand hurtigt vil  

 forværres.
Jordemoderen kan endvidere deltage i  

 svangerskabsafbrydelse efter 12. svangerskabsuge.
Jordemoderen har dog i  

 medfør af § 10, stk. 2, i lov nr. 350 af 13. juni 1973 om  

 svangerskabsafbrydelse, med senere ændringer, ret til at fritages for  

 deltagelse i svangerskabsafbrydelser, hvis deltagelsen strider imod  

 jordemoderens overbevisning.
2.4. Nødvendig jordemoderhjælp Når hurtig hjælp er af afgørende  

 betydning, har jordemoderen pligt til at yde den nødvendige  

 jordemoderhjælp, jf. lov om jordemødre, § 9. Bestemmelsen  

 indebærer, at en jordemoder, som bliver tilkaldt i en akut situation,  

 har pligt til at yde hjælp til den fødende, medmindre  

 jordemoderen har gyldigt forfald, eller rettidig jordemoderhjælp kan  

 ydes af en anden, som efter forholdene er nærmere dertil.
 Hvis en jordemoder skriftligt har underrettet  

 Sundhedsstyrelsen om, at hun vil ophøre med at udøve  

 jordemodervirksomhed, bortfalder pligten til at yde jordemoderhjælp,  

 jf. lov om jordemødre, § 9, stk. 2.
2.5. Hjemmefødsler I medfør af lov om svangerskabshygiejne og  

 fødselshjælp, § 1, stk. 3, har kvinder adgang til  

 vederlagsfri jordemoderhjælp ved fødsel i hjemmet.
Den fødende har således krav på  

 jordemoderbistand, og jordemodercenteret eller sygehuset kan ikke afvise at  

 stille jordemoder til rådighed ved en hjemmefødsel, uanset at  

 der ved den konkrete hjemmefødsel kan være faglige forhold, der  

 taler imod, at kvinden føder i hjemmet.
Jordemoderen har pligt til at  

 informere kvinden, hvis der kan forudses komplikationer ved fødslen og  

 skal i givet fald tilråde kvinden at føde på et sygehus,  

 jf. lov om jordemødre, §§ 8 og 14, og cirkulære om  

 jordemodervirksomhed, § 6.
 Har jordemoderen informeret om mulige komplikationer og  

 risici som angivet og ført optegnelser i journalen om den givne  

 information, vil jordemoderen ikke kunne pådrage sig ansvar for  

 komplikationer, som jordemoderen ikke er i stand til at behandle i  

 hjemmet.
 Ved hjemmefødsel skal jordemoderen være  

 særligt opmærksom på, at hun medbringer det  

 nødvendige udstyr.
Læger har ikke pligt til at medvirke ved  

 ukomplicerede fødsler.
Hvis der opstår en situation, hvor der er  

 behov for akut lægehjælp, har en læge ved tilkald pligt til  

 at komme eller anvise anden mulighed for hjælp, jf. lægelovens  

 § 7, stk. 1, om lægens pligt til at yde den fornødne  

 lægehjælp.
2.6. Nøddåb Hvis jordemoderen er i tvivl om, hvorvidt barnet kan leve,  

 bør hun spørge forældrene (moderen), om barnet  

 ønskes døbt og i bekræftende fald tilkalde en præst  

 eller, hvis der ikke er tid hertil, selv forrette dåben.
Jordemoderen  

 bør i sidstnævnte tilfælde oplyse forældrene om, at  

 de skal anmelde dåben til sognepræsten i det sogn, hvor  

 dåben har fundet sted.
 3. Jordemoderens anvendelse af lægemidler mv.
3.1. Selvstændig anvendelse af lægemidler Jordemødre har i henhold til cirkulære om  

 jordemodervirksomhed kompetence til i forbindelse med fødslen  

 selvstændigt at:
1)	anvende inhalationsanalgesi med dinitrogenoxid-oxygen  

 (N20-02) i en blanding med mindst 50% ilt, 2)	anlægge steriltvandspapler, 3)	anlægge infiltrations- og overfladeanalgesi af perineum  

 (carbocain 10 mg/ml, carbocain 5 mg/ml), 4)	give barnet K-vitamin (injektionsvæske phytomenadion, 10  

 mg/ml, dosis 0,1 ml=1 mg), 5)	give kvinden uteruskontraherende midler efter fødslen  

 (injektionsvæske oxytocin 10 i.e./ml, injektionsvæske  

 methylergometrin 0,2 mg/ml og tabletter methylergometrin 0,125 mg) og 6)	anlægge intravenøs adgang og give isotonisk  

 saltvand.
 Jordemoderen har i henhold til Lægemiddelstyrelsens  

 receptbekendtgørelse adgang til at rekvirere den angivne medicin.  

 Lægemidlerne må kun anvendes af jordemoderen i forbindelse med  

 dennes virksomhedsudøvelse.
 Det er en forudsætning for jordemoderens anvendelse  

 af lægemidler, at hun har kendskab til disses virkning,  

 sædvanlige dosering, mulige bivirkninger og interaktioner, ligesom det  

 er en forudsætning, at jordemoderen har de faglige kvalifikationer til  

 at kunne udføre de pågældende indgreb og behandlinger.
Jordemoderen har pligt til at sikre, at behandlingen gives  

 under forsvarlige forhold, således at der er mulighed for behandling af  

 eventuelle komplikationer.
Jordemoderen skal derfor have nødvendigt  

 udstyr til rådighed til iværksættelse af  

 førstehjælp, herunder relevant medicin, apparatur til  

 overtryksventilation (fx Rubens-ballon) til mor og barn, utensilier til  

 dropanlæggelse og isotonisk saltvand.
 Anvendelse af lægemidler skal journalføres,  

 herunder navn, styrke, mængde, dosering og administrationsmåde,  

 jf. cirkulære om jordemødres pligt til at føre ordnede  

 optegnelser.
3.2. Ordination eller bemyndigelse givet af  

 lægen Udover det i 3.1 nævnte om jordemoderens  

 selvstændige anvendelse af receptpligtig medicin kan jordemoderen efter  

 ordination eller bemyndigelse fra en læge anvende andre receptpligtige  

 lægemidler.
Lægeordination skal gives konkret i hvert enkelt  

 tilfælde.
Ordinationen kan gives i journalen ved undersøgelse i  

 graviditeten, under fødslen eller i barselperioden.
Ordinationen kan  

 gives telefonisk, såfremt den ordinerende og den, der modtager  

 ordinationen, sikrer sig, at ordinationen er korrekt afgivet og  

 forstået.
 Afdelingens lægechef kan i en skriftlig instruks  

 give generel bemyndigelse til, at jordemoderen ved veldefinerede tilstande  

 kan vurdere behandlingsbehovet og iværksætte behandling med  

 receptpligtig medicin eller iværksætte et indgreb som beskrevet i  

 instruksen, når en læge har taget stilling til, at den  

 pågældende patient kan behandles efter instruksen.
Når det drejer sig om anlæggelse af  

 pudendusblokade, anvendelse af anti-D immunglobulin og vefremmende medicin  

 samt hindesprængning kan afdelingens lægechef i medfør af  

 § 4 i cirkulære om jordemodervirksomhed give en generel  

 bemyndigelse til jordemødrene på sygehusafdelingen til at  

 anvende de receptpligtige lægemidler, der i medfør af  

 afdelingens instruks anvendes hertil.
I disse tilfælde skal en  

 læge ikke nødvendigvis forinden have taget stilling til, at  

 behandlingen kan iværksættes over for den enkelte patient.
En skriftlig bemyndigelse til at give medicin skal  

 indeholde oplysning om lægemidlet eller metoden, herunder  

 administrationsmåde, dosis, indikationer, kontraindikationer og risici  

 ved anvendelse af det pågældende lægemiddel eller metode  

 samt instruktion vedrørende lægemidler og udstyr, der skal  

 være parat til brug ved komplikationer.
Der skal foreligge instruktion  

 i førstehjælp, herunder hvilke personer der skal tilkaldes.
Ved jordemoderens anvendelse af lægemidler efter  

 lægeordination eller bemyndigelse har lægen ansvaret for den  

 fornødne instruktion samt for, at bemyndigelse alene gives til en  

 jordemoder med de nødvendige kvalifikationer.
Jordemoderen har pligt  

 til at undlade at modtage en bemyndigelse eller udføre en ordination,  

 som hun ikke er kvalificeret til.
Efter ordination fra en læge kan jordemoderen  

 foretage intravenøse injektioner, opsætte intravenøse  

 infusioner tilsat lægemidler, og opsætte blodtransfusioner.  

 Jordemoderen kan administrere allerede opsatte infusioner, herunder  

 infusioner tilsat lægeordinerede vestimulerende eller vehæmmende  

 midler.
Det anbefales, at jordemødre kun deltager i opsættelse  

 af blodtransfusion i tæt samarbejde med en læge.
Som eksempel på bemyndigelse af behandling kan  

 nævnes smertestillende akupunkturbehandling i forbindelse med  

 fødselshjælp på sygehus og i eget hjem Ved  

 hjemmefødsel kan jordemoderen udføre akupunkturbehandling,  

 såfremt kvinden undervejs i graviditeten er tilset af en læge,  

 som har taget stilling til, at kvinden kan modtage denne behandling i  

 hjemmet, og den for behandlingen ansvarlige læge sikrer sig, dels at  

 der foreligger fornøden instruktion af den pågældende  

 jordemoder, og dels at der føres tilsyn med udøvelsen af  

 akupunkturbehandlingen.
Anvendelse af akupunktur skal indføres i  

 kvindens journal.
3.3. Blodprøver Jordemoderen må tage blodprøver fra  

 såvel kvinden som barnet, eksempelvis til undersøgelse for  

 blodtype og forligelighed, eller undersøgelse af barnet for  

 fenylketonuri og hypothyreose, jf. »Svangreomsorg«, Retningslinier og  

 redegørelse, Sundhedsstyrelsen 1998.
4. Omhu og samvittighedsfuldhed Jordemoderen har i henhold til lov om jordemødre,  

 § 8, pligt til at udvise omhu og samvittighedsfuldhed ved  

 udøvelse af sin virksomhed.
Ved al jordemodervirksomhed er det en forudsætning,  

 at jordemoderen har de faglige kvalifikationer til at udføre  

 virksomheden.
Det vil sige, at jordemoderen skal kunne vurdere  

 indikationer/kontraindikationer, have kendskab til  

 behandlingernes/lægemidlernes virkninger og bivirkninger, og kunne  

 håndtere komplikationer ved behandling og ved anvendelse af  

 lægemidler.
 Jordemoderen har pligt til at holde sin uddannelse ved  

 lige, følge udviklingen inden for jordemoderfaget og gøre sig  

 fortrolig med ny viden af betydning for erhvervsudøvelsen.  

 Jordemoderen må herunder have kendskab til bestemmelser, der  

 vedrører virksomhedsområdet, og den del af lovgivningen der  

 omhandler forholdene for svangre og familier med spædbørn.
 Pligten til at udvise omhu og samvittighedsfuldhed  

 indebærer endvidere, at jordemoderen ikke må påtage sig  

 opgaver, hun ikke behersker.
Jordemoderen har pligt til at afvise at udføre en  

 ordineret behandling, hvis denne efter jordemoderens faglige vurdering ikke  

 er forsvarlig.
Jordemoderen skal i denne situation over for den behandlende  

 læge afvise at medvirke, og såfremt lægen ikke er enig i  

 jordemoderens vurdering, tilkalde en overordnet jordemoder eller  

 læge.
 Endvidere har jordemoderen ansvaret for kun at overdrage  

 opgaver til medhjælpere, hvis disse er kompetente hertil.
5. Information og samtykke I medfør af lov nr. 482 af 1. juli 1998 om  

 patienters retsstilling (kapitel 2, §§ 6-12) må ingen behandling  

 indledes eller fortsættes uden patientens informerede samtykke,  

 medmindre andet følger af lov eller bestemmelser fastsat i henhold til  

 lov.
Reglerne er nærmere beskrevet i Sundhedsstyrelsens vejledning af  

 16. september 1998 om information og samtykke og om videregivelse af  

 helbredsoplysninger mv., pkt. 2 og 3.
 Jordemoderen har pligt til at informere kvinden om hendes  

 tilstand og om undersøgelser, behandlinger og indgreb, herunder om  

 risiko for komplikationer og bivirkninger.
 Kvinden har ret til at frabede sig information, men der er  

 ikke mulighed for, at jordemoderen kan afgøre, at kvinden ikke kan  

 tåle at blive informeret.
På grundlag af informationen skal kvinden give sit  

 samtykke til undersøgelse eller behandling mv. eller frabede sig  

 behandling.
Kvindens selvbestemmelsesret indebærer, at jordemoderen  

 ikke må indlede eller fortsætte undersøgelse eller  

 behandling mv. mod kvindens vilje.
Et samtykke til behandling kan foreligge udtrykkeligt,  

 mundtligt eller skriftligt eller efter omstændighederne stiltiende.
Det  

 skal af journalen fremgå, hvad kvinden har tilkendegivet og på  

 hvilket grundlag.
Såfremt der er divergens mellem kvindens  

 ønsker og jordemoderens faglige vurdering, skal jordemoderen yde den  

 bedst mulige hjælp under hensyntagen til kvindens ønsker, og i  

 givet fald tilkalde læge.
Jordemoderen kan ikke betinge sin fortsatte  

 medvirken af, at der kommer en læge, hvis kvinden afviser tilkaldelse,  

 jf. lov om jordemødre, § 9. Jordemoderen bør i denne  

 situation yde den bedst mulige hjælp under de givne  

 omstændigheder.
Det er i sådanne tilfælde væsentligt,  

 at alle relevante oplysninger journalføres, herunder tilkendegivelser  

 fra kvinden på grundlag af den givne information, dvs. samtykke eller  

 afslag.
 I henhold til almindelige nødretsbestemmelser og  

 straffeloven kan jordemoderen i ekstreme situationer gribe ind efter barnets  

 fødsel, såfremt hun skønner, at barnet udsættes for  

 nærliggende fare.
 Jordemoderen har i medfør af lov nr. 454 af 10.  

 juni 1997 om social service, § 35, stk. 1, pligt til at underrette  

 kommunen, hvis hun får kendskab til forhold, der giver formodning om,  

 at et barn eller en ung under 18 år har behov for særlig  

 støtte.
Fra 1. januar 2001 har en jordemoder i medfør af  

 lov om social service, § 35, stk. 3, pligt til at underrette  

 kommunen, hvis hun under udøvelsen af sit arbejde får kendskab  

 til, at en gravid kvinde har et alvorligt misbrugsproblem.
En sådan  

 videregivelse af personlige oplysninger uden samtykke må kun finde sted  

 hos en gravid kvinde, der har så alvorligt alkohol- og/eller  

 stofmisbrug, at det kan få konsekvenser for den enkelte og familien i  

 en sådan grad, at det er rimeligt at handle i forhold til det.
6. Tavshedspligt Regler om tavshedspligt og videregivelse af  

 helbredsoplysninger er fastsat i lov nr. 482 af 1. juli 1998 om patienters  

 retsstilling (kapitel 5, §§ 23-32). Reglerne er nærmere beskrevet  

 i Sundhedsstyrelsens vejledning af 16. september 1998 om information og  

 samtykke og om videregivelse af helbredsoplysninger mv., pkt. 4, 5, 6 og  

 8.
Jordemoderen har som autoriseret sundhedsperson  

 tavshedspligt.
Denne tavshedspligt gælder også for jordemoderens  

 medhjælpere.
Tavshedspligten omfatter fortrolige oplysninger, som  

 jordemoderen får kendskab til gennem sit arbejde.
Helbredsoplysninger  

 og andre oplysninger om rent private forhold er omfattet af  

 tavshedspligten.
Selvom jordemoderen har tavshedspligt, er enhver  

 videregivelse ikke udelukket.
Fortrolige oplysninger kan eller skal  

 videregives, hvis kvinden har givet sit samtykke, eller hvis betingelserne i  

 lov om patienters retsstilling i øvrigt er opfyldt.
Hvis der er tale om videregivelse af helbredsoplysninger  

 mv. til brug for behandling, herunder fx videregivelse af oplysninger til  

 sundhedsplejen, kan samtykket være mundtligt.
Samtykket skal være  

 skriftligt, hvis der skal ske videregivelse til andre formål end  

 behandling.
 Både et samtykke til videregivelse af  

 helbredsoplysninger mv. i forbindelse med behandling og et samtykke til  

 videregivelse til andre formål skal journalføres.
7. Journalføringspligt Jordemoderen har, jf. lov om jordemødre, § 11,  

 pligt til at føre ordnede optegnelser (journal) over sin virksomhed  

 efter nærmere af Sundhedsstyrelsen fastsatte regler.
Kravene til  

 journalføringen fremgår af Sundhedsstyrelsens cirkulære  

 nr. 150 af 8. august 2001 om jordemødres pligt til at føre  

 ordnede optegnelser.
Jordemoderen skal føre journal for hver enkelt  

 kvinde.
Journalen skal indholde oplysninger om navn, alder (CPR-nr.) og  

 bopæl.
Alle oplysninger, der har betydning for det samlede  

 forløb, skal indføres i journalen.
Der er ikke fastsat formelle krav til journalens  

 udformning, og oplysningerne kan derfor føres i såvel en  

 sygehusjournal som i jordemoderens egen journal.
På sygehuse,  

 fødeklinikker mv. føres optegnelserne mest  

 hensigtsmæssigt i den journal, der anvendes det pågældende  

 sted.
Journalen kan være maskin- eller håndskreven,  

 eller der kan anvendes elektronisk medie.
Elektroniske journaler skal opfylde  

 de samme krav, som manuelt førte journaler.
Elektroniske  

 journaloplysninger skal kunne udskrives på papir.
Det kan være nødvendigt efterfølgende  

 at foretage rettelser i journalen.
Dette må kun ske på en  

 sådan måde, at den oprindelige tekst klart fremgår,  

 også efter rettelsen.
Dette gælder uanset journalen er  

 ført manuelt eller elektronisk.
Jordemoderen skal føre regelmæssige og  

 tilstrækkelige journaloptegnelser med præcis tidsangivelse (dato  

 og/eller klokkeslæt for de foretagne undersøgelser og  

 iværksatte behandlinger). Det skal klart fremgå, hvilke  

 observationer og undersøgelser der er foretaget samt værdier og  

 resultater heraf.
Endvidere skal det fremgå, hvilke behandlinger eller  

 indgreb der er iværksat, og hvilke lægemidler der er anvendt.  

 Alle journaloptegnelser skal være klart signerede af den  

 pågældende jordemoder med fulde navn eller entydige initialer,  

 således at den pågældende jordemoder entydigt kan  

 identificeres.
Jordemoderen må sikre sig, at alle  

 lægeordinationer afgivet pr. telefon indføres med angivelse af  

 indikation, type af indgreb eller behandling, eventuelle lægemidlers  

 navne, styrke og dosis, tidspunkt for ordinationen og dens udførelse  

 samt angivelse af den ordinerende læges navn.
Jordemoderens anvendelse  

 af lægemidler efter bemyndigelse skal ligeledes anføres  

 præcist.
Det skal fremgå, hvornår der er konfereret med  

 eller tilkaldt læge eller anden jordemoder med angivelse af  

 pågældendes navn, og hvad der er aftalt.
Eventuelle  

 tilfælde af faglig uenighed bør journalføres.
Information til og samtykke fra den fødende skal  

 journalføres.
Jordemoderen skal føre optegnelser i kvindens  

 journal om den rådgivning, vejledning og information kvinden har  

 fået, herunder også telefonisk rådgivning og vejledning,  

 samt hvad kvinden på denne baggrund har tilkendegivet, dvs. samtykke  

 eller afslag.
I tilfælde af divergens mellem kvindens  

 ønsker og jordemoderens faglige vurdering skal jordemoderen under de  

 givne omstændigheder yde den bedst mulige hjælp under hensyntagen  

 til kvindens ønsker.
Det er i sådanne tilfælde  

 væsentligt, at alle relevante oplysninger journalføres.
Journaloptegnelser skal gemmes i 10 år, regnet fra  

 tidspunktet for den senest foretagne optegnelse.
Alle relevante  

 undersøgelsesresultater skal opbevares i journalen.
En privat praktiserende jordemoder er forpligtet til selv  

 at opbevare sit journalmateriale i 10 år.
Såfremt jordemoderen  

 ved praksisophør ikke ønsker fortsat at opbevare  

 journalmaterialet, skal hun sikre sig, at journalerne destrueres på  

 forsvarlig vis.
Embedslægeinstitutionen kan i givet fald give  

 rådgivning herom.
En journal kan med kvindens samtykke overdrages til  

 en anden jordemoder, der har overtaget behandlingen af den  

 pågældende kvinde.
Opbevaringspligten påhviler herefter den  

 modtagende jordemoder.
 For så vidt angår vandre- og  

 svangerskabsjournaler henvises til Sundhedsstyrelsens udarbejdede  

 journaler.
8. Indberetningspligt Jordemødre har, jf. lov om jordemødre,  

 § 10, pligt til at afgive de indberetninger og anmeldelser, som af  

 hensyn til den offentlige sundhedspleje afkræves dem af  

 sundhedsmyndighederne.
 Jordemoderen har desuden i medfør af anden  

 lovgivning pligt til at foretage en række anmeldelser, som ikke er  

 begrundet i sundhedsmæssige hensyn.
8.1. Fødselsanmeldelse En fødsel skal anmeldes både til  

 sundhedsmyndighederne og til de civile myndigheder.
Der skal foretages  

 anmeldelse af såvel levendefødt som dødfødt  

 barn.
 Fremgangsmåden for anmeldelse til  

 sundhedsmyndighederne er ens for hele landet, mens der er forskellige regler  

 for henholdsvis Danmark uden for de sønderjyske landsdele og for de  

 sønderjyske landsdele, når det drejer sig om anmeldelse til de  

 civile myndigheder.
8.1.2. Anmeldelse til sundhedsmyndighederne 8.1.2.1. Anmeldelse af fødsler på sygehuse Ved fødsel af levendefødt barn skal  

 sygehuset indberette fødslen til Landspatientregisteret,  

 Sundhedsstyrelsen.
Ved fødsel af dødfødt barn  

 sker der ikke anmeldelse til Landspatientregisteret, og det påhviler  

 derfor jordemoderen at anmelde fødslen til Sundhedsstyrelsen.
Der  

 anvendes formular DØDFØD 1.
8.1.2.2. Anmeldelse af fødsler uden for  

 sygehus Når en jordemoder har medvirket ved en fødsel  

 uden for sygehus, skal hun anmelde fødslen til Sundhedsstyrelsen.
For  

 et levendefødt barn anvendes formular HJEMFØD 1, og ved  

 dødfødsel anvendes formular DØDFØD 1.
8.1.3. Anmeldelse til de civile myndigheder Afhængigt af om moderen har bopæl i Danmark  

 uden for de sønderjyske landsdele eller i de sønderjyske  

 landsdele er der forskelligt lovgrundlag.
Har moderen bopæl i udlandet,  

 skal fødslen anmeldes efter de regler, der er gældende det sted,  

 hvor fødslen finder sted.
 I Danmark uden for de sønderjyske landsdele er  

 anmeldelse til de civile myndigheder fastsat i § 2, stk. 1, jf.  

 § 4 i lov nr. 225 af 31. maj 1968 om anmeldelse af fødsler og  

 dødsfald, som ændret ved lov nr. 235 af 2. april 1997, samt af  

 bekendtgørelse nr. 562 af 15. november 1977 om anmeldelse af  

 fødsler og dødsfald.
 I de sønderjyske landsdele er anmeldelse til de  

 civile myndigheder fastsat i bekendtgørelse nr. 572 af 22. november  

 1977 om anmeldelse af fødsel, navn og dødsfald i de  

 sønderjyske landsdele, som ændret ved bekendtgørelse nr.  

 59 af 1. marts 1982 og i cirkulære nr. 29 af 1. marts 1982 om  

 førelse af personregistrene i de sønderjyske landsdele.
8.1.3.1. Fødselsanmeldelse i Danmark uden for de  

 sønderjyske landsdele, samt på Færøerne Ved såvel levendefødte som  

dødfødte børn skal anmeldelse foretages  

 både af den jordemoder, der har bistået ved en fødsel, og  

 af barnets forældre.
Anmeldelsen foretages til folkekirkens  

 ministerialbogsfører for det sogn, hvor moderen har bopæl.  

 Finder fødslen sted på vej til klinik eller sygehus eller om  

 bord på skib/luftfartøj foretages anmeldelsen også til  

 ministerialbogsføreren i moderens bopælskommune.
Anmeldelse skal finde sted senest 2 hverdage efter  

 fødslen eller efter skibets/lufttartøjets ankomst.
Til  

 anmeldelsen anvendes Kirkeministeirets blanketter, jordemoderen anvender  

 formular Ki 31, og forældrene anvender formular Ki 11.
8.1.3.2. Fødsel i de sønderjyske  

 landsdele I de sønderjyske landsdele skal anmeldelse  

 foretages af en af barnets forældre eller af en person, der af disse er  

 bemyndiget hertil.
Finder fødslen sted i klinik eller sygehus,  

 påhviler anmeldelsespligten udelukkende den pågældende  

 institution.
Anmeldelsen foretages til personregisterføreren i den  

 kommune, hvor moderen har bopæl.
Finder fødslen sted på  

 vej til klinik eller sygehus, skal anmeldelsen ske til  

 personregisterføreren i den kommune, hvor klinikken eller sygehuset er  

 beliggende.
Finder fødslen sted om bord på  

 skib/luftfartøj, foretages anmeldelse til personregisteren i den  

 kommune, hvor moderen har bopæl.
 Der er således i de sønderjyske landsdele  

 ikke dobbeltanmeldelse af en fødsel.
Anmeldelse skal finde sted senest 2 hverdage efter  

 fødslen eller efter skibets/luftfartøjets ankomst til de  

 sønderjyske landsdele.
Til anmeldelsen anvendes blanketter godkendt af  

 Justitsministeriet, formular Ju 00,7-21.
8.2. Blanketter til fødselsanmeldelse Alle de nævnte blanketter kan rekvireres hos Lyreco,  

 Fabriksparken 54-56, 2600 Glostrup, tlf.: 43 45 15 16.
8.3. Anmeldelse af læbe/ganespalte Såfremt et barn fødes med læbespalte  

 og/eller ganespalte påhviler det jordemoderen snarest muligt at  

 indberette dette, jf.
Socialministeriets bekendtgørelse nr. 249 af 7.  

 juni 1978 om underretningspligt vedrørende talelidelser mv.
For  

 børn født øst for Storebælt foretages anmeldelse  

 til Tale- og Høreinstituttet, Rygaards Allé 45, 2900 Hellerup,  

 og vest for Storebælt til Taleinstituttets Ganespalte afdelingen,  

 Finsensgade 12 A, 8000 Århus C.
 Vejledningen har virkning fra 1. oktober 2001.
