Ankestyrelsens principafgørelse P-15-04 om afslag - behandling på det foreliggende dokumentationsgrundlag - pension Resume:
En 45-årig ufaglært kvinde havde ikke ret til pension.
Ansøgeren havde anmodet om, at der alene blev taget stilling til spørgsmålet om førtidspension på det foreliggende dokumentationsgrundlag.
Ankestyrelsen vurderede, at helbredstilstanden, sådan som den var beskrevet i de foreliggende oplysninger, ikke burde udelukke, at ansøgeren ville kunne blive selvforsørgende ved et arbejde i et fleksjob.
Ankestyrelsen lagde derved vægt på, at der blev arbejdet på at skaffe hende en ny praktik med henblik på afklaring af, om hun kunne stå til rådighed for fleksjob.
 Love:
Lov om social pension - lovbekendtgørelse nr. 42 af 28. januar 2004 - § 16, § 17, stk. 1, 2. punktum, § 17, stk. 1, 3. punktum og § 20, stk. 2 Sagsfremstilling:
En kvinde på 45 år, som havde haft forskelligt ufaglært arbejde, blev sygemeldt i marts 2002 på grund af en ryglidelse.
Dagpengene blev forlænget ved varighedsbegrænsningens indtræden med henblik på en arbejdsprøvning.
Hun boede med sin ægtefælle på en ejendom med stor have.
Hun kunne ikke klare havearbejdet, men kunne slå græsplænen med en havetraktor.
Der forelå en CT-skanning, som viste næsten normale forhold uden tegn på rodtryk.
Der forelå derudover oplysninger fra en psykolog, hvoraf det fremgik, at styrkesiden var indenfor de mere praktiske opgaver.
Grundlæggende var hun en ressourcestærk person, men hun fungerede ikke som tidligere, og der blev tilrådet fortsat psykologbehandling.
Hun var i arbejdsprøvning i en blomsterbutik fra november til maj 2003. Hun arbejdede 3 x 3 timer om ugen stigende til 12 timer ugentligt.
Målet var 20 timer ugentligt.
Hun oplyste den 23. maj 2003, at hun ikke kunne klare 12 timer.
Hun anmodede samtidig om førtidspension.
Kommunen gav afslag bl.a. med den begrundelse, at der ud fra de foreliggende oplysninger fortsat var behandlingsmuligheder.
Nævnet tiltrådte kommunens afgørelse.
 Sagen blev behandlet i principielt møde med henblik på afklaring af praksis efter de nye regler om lov om social pension § 20, stk. 2, vedrørende afslag på førtidspension, når sagen er rejst af ansøger efter § 17, stk. 1, 3. pkt.
 Afgørelse:
 Betingelserne for tilkendelse af førtidspension var ikke opfyldte på det foreliggende grundlag.
 Efter § 20, stk. 2, i lov om social pension træffer kommunalbestyrelsen afgørelse om afslag på førtidspension, når det efter en samlet faglig vurdering af de foreliggende oplysninger må anses for dokumenteret, at en person ved konkret angivne arbejdsfunktioner enten umiddelbart eller ved en nærmere angivet indsats, jf. § 16, kan blive selvforsørgende.
 Ankestyrelsen lagde til grund, at ansøgeren havde anmodet kommunen om, at der alene blev taget stilling til spørgsmålet om førtidspension, jf. § 17, stk. 1, 2. og 3. pkt. i lov om social pension.
 Vurderingen af arbejdsevnen skulle, ved en sådan anmodning, ske alene på grundlag af de oplysninger, der forelå ved anmodningen.
 Ankestyrelsen fandt, at ansøgeren på det grundlag, som forelå ved kommunens afgørelse ikke opfyldte betingelserne for at få førtidspension.
 I vurderingen indgik bl.a., at hun havde deltaget i arbejdsprøvning fra november 2002 til maj 2003 i 3x3 timer ugentlig stigende til 12 timer ugentlig.
 Ankestyrelsen lagde vægt på, at hun havde ryggener som ville være hindrende ved fysisk krævende og rygbelastende arbejde.
Ankestyrelsen vurderede, at helbredstilstanden, sådan som den var beskrevet i de foreliggende oplysninger, ikke burde udelukke, at ansøgeren ville kunne blive selvforsørgende ved et arbejde i et fleksjob.
Ankestyrelsen lagde derved vægt på, at der blev arbejdet på at skaffe hende en ny praktik med henblik på afklaring af, om hun kunne stå til rådighed for fleksjob.
