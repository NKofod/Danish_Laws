En kobberdækker ønskede fradrag for en hensættelse på 10% af årets  

 omsætning til dækning af eventuelle efterreparationer på grund af skjulte  

 mangler ved arbejdet.
Dette blev ikke godkendt, idet klageren som  

 regnskabsprincip løbende fuldt ud havde indtægtsført acontobetalinger, og i  

 stedet for bygherrens tilbageholdelse af 10% af entreprisesummen havde  

 stillet bankgaranti.
Der var således ikke tale om nogen udskudt  

 retserhvervelse, hvor det tilbageholdte beløb først blev beskattet ved  

 arbejdets aflevering.
 Kobberdækker A klagede for indkomståret 1986 over, at ligningskommissionen  

 ikke havde efterkommet en af ham efter selvangivelsens indgivelse fremsat  

 anmodning om nedsættelse med 183.449 kr., der udgjorde 10% af det omhandlede  

 års omsætning.
 Det var oplyst, at klageren drev en i 1984 påbegyndt selvstændig  

 virksomhed med kobberdækning af tage m.v. på bygninger, og at arbejderne især  

 omfatter dækning af større offentlige bygninger som kirker og slotte.
Klageren påstod over for Landsskatteretten den påklagede  

 indkomstansættelse nedsat med det nævnte beløb på 10% af omsætningen.
Hans  

 konsulent begrundede oprindelig dette med, at fradraget skulle udgøre en  

 garantihensættelse til imødegåelse af erstatningsansvar for skjulte fejl og  

 mangler, der først konstateredes efter arbejdernes færdiggørelse.
Klageren  

 afgav i denne forbindelse en udførlig forklaring på, hvorledes sådanne fejl  

 og mangler kunne opstå, og fremhævede, at de var meget bekostelige at  

 afhjælpe, bl.a. fordi dette sædvanligvis nødvendiggjorde opstilling af  

 stilladser.
Det var imidlertid oplyst, at klageren ikke afgav garantier for sådanne  

 mangler, og at hans erstatningspligt herfor normalt var fastsat i de indgåede  

 entreprisekontrakter, der var udformet i overensstemmelse med de af  

 Ministeriet for offentlige Arbejder den 29. november 1972 udfærdigede  

 almindelige betingelser for arbejder og leverancer i bygge- og  

 anlægsvirksomhed, AB 72. Under litra F, III § 22, var fastsat regler for  

 entreprenørens ansvar efter afleveringen, og det fremgik bl.a. heraf, at  

 efter udløbet af afhjælpningsperioden på 1 år kunne bygherren kun påberåbe  

 sig mangler, som han ikke burde have opdaget ved en sædvanlig og rimelig  

 undersøgelse af arbejdet.
Hvor længe han kunne påberåbe sig sådanne skjulte  

 mangler, var ikke nævnt.
Da klageren således ikke påtog sig garanti for skjulte mangler, ændrede  

 hans konsulent senere sin begrundelse for påstanden om henlæggelse med 10% af  

 omsætningen med, at klageren først efter længere tids forløb, antagelig 20  

 år, jf. reglen om forældelse i Danske Lovs 5-14-4, havde erhvervet endelig  

 ret til hele entreprisesummen.
Først da ville han ikke længere kunne gøres  

 økonomisk ansvarlig for skjulte mangler.
 Konsulenten påstod subsidiært henlæggelsesprocenten fastsat til et lavere  

 tal efter Landsskatterettens skøn.
 Det var videre oplyst, at klageren modtog acontobetalinger for sine  

 arbejder uden fradrag af 10% i henhold til AB 72 § 26, men at han i stedet  

 stillede bankgaranti for eventuelle reparationer.
Endelig var det oplyst, at klageren siden starten af sin virksomhed havde  

 afholdt ca. 47.000 kr. til afhjælpning af mangler ved arbejdet på en kirke og  

 ca. 42.000 kr. i forbindelse med arbejde på et slot.
Konsulenten bemærkede  

 hertil, at klagerens virksomhed endnu var så ny, at der ikke kunne foretages  

 nogen realistisk bedømmelse af hyppigheden af erstatningskrav på grund af  

 skjulte mangler.
Under sagens behandling for Landsskatteretten udtalte Told- og  

 Skattestyrelsen, at fortjeneste ved en entreprise som udgangspunkt skal  

 medregnes ved indkomstopgørelsen på tidspunktet for opgavens afslutning.
Blev  

 dette princip fulgt, skulle udgifter under arbejdets gang aktiveres som værdi  

 af igangværende arbejder og acontobetalingen skulle passiveres.
Imidlertid  

 kunne entreprenøren frit vælge i stedet at indtægtsføre fortjenesten løbende  

 i det år, hvori entreprisen løb, og dette princip havde klageren fulgt, idet  

 han løbende havde indtægtsført acontobetalinger og fradraget udgifterne.  

 Styrelsen mente endvidere ikke, at der kunne godkendes fradrag på 10% af de  

 udbetalte acontobetalinger, idet den stillede bankgaranti ikke skatteretligt  

 kunne sidestilles med det forhold, at bygherren i medfør af § 26 i AB 72  

 tilbageholdt 10% til sikkerhed for arbejdets gode aflevering i dets helhed.  

 Der var i den situation tale om en udskydelse af retserhvervelsen, hvorfor  

 der ikke skete beskatning af det tilbageholdte beløb før arbejdets  

 aflevering.
Uanset at klagerens virksomhed måtte anses for belastet med en betydelig  

 risiko for, at der skulle ske efterreparation efter aflevering af de udførte  

 arbejder, måtte Landsskatteretten være enig med Told- og Skattestyrelsen i,  

 at de af klageren valgte regnskabsprincipper efter praksis ikke gav adgang  

 til at foretage hensættelser som påstået af klageren.
Den påklagede  

 ansættelse blev derfor stadfæstet.
 LV 1990, L 3.6.7.
