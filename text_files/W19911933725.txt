 Ankestyrelsen har behandlet 3 sager om kontanthjælp til personer, der  

 var kommet til Danmark gennem familiesammenføring. (* 1) Det var (to af  

 sagerne) en »social begivenhed« i § 37.s forstand, at en  

 garantierklæring om forsørgelse udstedt i forbindelse med familiesammenføring  

 af forældre over 60 år ikke kunne gøres gældende.
 I denne situation ansås forældrene for at have udnyttet deres  

 arbejdsmuligheder, jf. bistandslovens § 40.
 I den tredie sag, der drejede sig om en udlænding, der havde fået  

 opholdstilladelse som følge af indgåelse af ægteskab med en herboende  

 udlænding, der kun havde tidsbegrænset opholdstilladelse, havde manglende  

 arbejdstilladelse ikke i sig selv betydning for, om ansøgeren kunne anses for  

 at have udnyttet sine arbejdsmuligheder.
(* 2) Sag nr. 1 - j.nr. 21194-90 SAGSFREMSTILLING:
 Den 63-årige K fra Sri Lanka tog ophold hos sin datter og svigersøn.
 Datteren og svigersønnen, der havde flygtningestatus og modtog  

 kontanthjælp, havde afgivet en garantierklæring vedrørende hendes  

 forsørgelse.
 Direktoratet for Udlændinge, der kan bestemme, at en afgivet  

 garantierklæringen ikke skal gøres gældende, hvis garanterne ikke har  

 mulighed for at forsørge den, der omfattes af garantien, havde straks efter  

 meddelelsen af opholdstilladelse, frafaldet at gøre garantien gældende.
Direktoratet træffer en sådan afgørelse efter at have hørt  

 Socialministeriet (tidligere Socialstyrelsen) under hensyn til bestemmelsen i  

 bistandslovens § 4, hvorefter der skal tages stilling til, om en udlænding  

 skal hjemsendes, når pågældende får behov for vedvarende hjælp til  

 forsørgelse.
Der kan ikke ske hjemsendelse, når pågældende lovligt har boet  

 her i landet i mere end de sidste 2 år.
 Efter Socialministeriets praksis gives dispensation fra  

 garantierklæringen, når garantens indtægter er på kontanthjælpsniveau eller  

 derunder.
 Kommunen gav afslag på at yde K kontanthjælp, idet den ikke fandt, at der  

 i lovgivningen var regler, der klart anviste, at kommunen havde en sådan  

 forpligtelse.
Amtsankenævnet pålagde kommunen at yde K kontanthjælp efter bistandslovens  

 § 37 fra ansøgningstidspunktet.
Nævnet begrundede afgørelsen med, at efter  

 bistandslovens § 1, kan der ydes hjælp til enhver, der lovligt opholder sig  

 her i landet, og som har behov for hjælp.
Nævnet lagde vægt på, at K igennem flere år havde været forsørget af sin  

 datter og svigersøn.
Da garantierklæringen var sat ud af kraft og  

 forsørgelsesgrundlaget dermed bortfaldet, var hun berettiget til hjælp efter  

 bistandslovens § 37. Endvidere havde K ikke haft mulighed for beskæftigelse  

 på grund af manglende arbejdstilladelse.
Sagen blev behandlet i principielt møde til afklaring af, hvorvidt det  

 forhold, at garantierklæringen ikke i praksis kan gøres gældende, indebærer,  

 at den person, der omfattes af garantierklæringen, udsættes for en social  

 begivenhed.
I forbindelse hermed også om arbejdsmulighederne må anses for at  

 være udnyttede i samme situation.
 AFGØRELSE:
 Ankestyrelsen fandt, at udlændinge, der lovligt opholder sig her i landet,  

 har ret til kontanthjælp under de samme betingelser som danske statsborgere.
 Den omstændighed, at en garantierklæring, der var afgivet i forbindelse  

 med meddelelse af opholdstilladelse til en udlænding, ikke kunne gøres  

 gældende, indebar en ændring i den pågældende udlændings  

 forsørgelsesgrundlag, som berettigede til hjælp efter bistandslovens § 37.  

 Ankestyrelsen lagde herved til grund, at en garantierklæring ikke gøres  

 gældende, når garanternes forsørgelsesgrundlag er på kontanthjælpsniveau.
 Ankestyrelsen fandt endvidere, at arbejdsmulighederne i samme situation  

 måtte anses for udnyttede jf. bistandslovens § 40. Ankestyrelsen lagde vægt  

 på, at det ville dreje sig om udlændinge, der var fyldt 60 år, for hvem en  

 garantierklæring var aktuel på grund af manglende beskæftigelsesudsigter her  

 i landet.
 Ankestyrelsen tiltrådte under henvisning til ovenstående amtsankenævnets  

 afgørelse.
Sag nr. 2 - j.nr. 20977-90 SAGSFREMSTILLING:
 En syrisk mand kom til Danmark i 1988 og tog ophold hos sin datter og  

 svigersøn, der havde udstedt en garantierklæring.
 Svigerfaderen søgte senere familiesammenføring for sin hustru og en søn.  

 Disse var ikke omfattet af garantierklæringen, og hustruen var under 60 år.
 Garanten (svigersønnen) blev arbejdsløs og modtog kontanthjælp, hvorefter  

 der i december 1989 blev søgt om økonomisk hjælp til svigerforældrene.
Kommunen afslog at yde kontanthjælp med henvisning til garantierklæringen  

 og til, at svigerforældrene ikke stod til rådighed for arbejdsmarkedet.
De  

 talte ikke dansk og flytning til Danmark kunne ikke i sig selv betragtes som  

 en social begivenhed.
Amtsankenævnet fandt, at der skulle ydes kontanthjælp til svigerfaderen og  

 til svigermoderen under forudsætning af, at hun opfyldte sin  

 rådighedsforpligtelse efter bistandslovens § 40. Kommunen kunne ikke afslå at  

 yde hjælp alene med henvisning til en garantierklæring.
Svigerforældrene  

 fandtes endvidere omfattet af en afledet social begivenhed.
Svigerfaderen,  

 der på ansøgningstidspunktet var næsten 67 år og aldrig havde været  

 tilknyttet det danske arbejdsmarked, kunne ikke forventes selv at overtage  

 forsørgelsen.
 Sagen blev behandlet i principielt møde af samme grund som den foregående  

 sag.
 AFGØRELSE:
Ankestyrelsen tiltrådte nævnets afgørelse med samme begrundelse som i den  

 foregående sag.
Ligesom nævnet fandt Ankestyrelsen, at hjælp efter  

 bistandslovens § 37 til ægteparret var betinget af, at hustruen, der ikke var  

 omfattet af den udstedte garantierklæring, opfyldte bestemmelsen om  

 udnyttelse af sine arbejdsmuligheder, jf. bistandslovens § 40.
Sag nr. 3 - j.nr. 20171-91 SAGSFREMSTILLING:
 Den 26-årige M kom til Danmark i november 1988 for at flytte sammen med  

 sin ægtefælle H, som var flyttet til Danmark fra Tyrkiet sammen med sin  

 familie i september 1986.
I januar 1989 henvendte M og H sig til kommunen for at søge om økonomisk  

 hjælp som supplement til H's arbejdsindtægt.
Ved henvendelsen oplyste en  

 ledsager, at M havde opnået opholds-, men ikke arbejdstilladelse.
For at opnå  

 dette skulle H enten have opholdt sig i landet i 5 år, eller have permanent  

 opholds- og arbejdstilladelse.
Kommunen meddelte afslag på ansøgningen.
I juni 1990 ansøgte parret igen  

 om økonomisk hjælp samt om hjælp til babyudstyr.
Der blev meddelt afslag på  

 løbende hjælp, men bevilget et engangsbeløb til babyudstyr efter  

 bistandslovens § 46.
Den 15. november 1990 henvendte parret sig påny til kommunen, idet de  

 havde fået tilbud om en lejlighed.
H modtog barseldagpenge.
Den 22. november  

 1990 henvendte parret sig atter til kommunen medbringende en  

 arbejdstilladelse for M gældende fra 31. august 1990 og foreløbigt indtil den  

 18. september 1991. M foreviste dokumentation for at have været i arbejde  

 frem til juni 1987, hvorimod han ikke kunne fremlægge dokumentation for det  

 arbejde, han havde udført fra dette tidspunkt og indtil flytningen til  

 Danmark.
Han var nu tilmeldt et erhvervsforberedende kommunalt kursus.
 Kommunen gav afslag på ansøgningen om kontanthjælp under henvisning til,  

 at der ikke var tale om en ændring af M's forhold i forbindelse med  

 flytningen til Danmark eller senere.
 Amtsankenævnet pålagde kommunen at yde supplerende hjælp til H's indtægt  

 fra det tidspunkt, hvor M opnåede arbejdstilladelse, det vil sige fra den 31.  

 august 1990.
 Amtsankenævnet lagde vægt oplysning om, at M havde måttet opgive  

 beskæftigelse og dermed forsørgelsesgrundlag i Tyrkiet i forbindelse med  

 giftermål samt oplysning om, at han var indstillet på at påtage sig arbejde,  

 i hvilken forbindelse han siden august 1989 havde deltaget i  

 danskundervisning.
 Amtsankenævnet fandt, at der ikke kunne kræves dokumentation for tidligere  

 arbejdsindtægt i videre omfang end fremlagt for kommunen.
 Sagen blev behandlet i principielt møde til afklaring af, fra hvilket  

 tidspunkt efter ankomsten her til landet ansøgeren måtte anses for at have  

 udnyttet sine arbejdsmuligheder, herunder spørgsmålet om hvorvidt besiddelse  

 af en arbejdstilladelse er en forudsætning herfor.
 AFGØRELSE:
 Ankestyrelsen tiltrådte amtsankenævnets afgørelse af, at M opfyldte  

 betingelserne for at modtage supplerende hjælp til H's indtægt.
 Ankestyrelsen fandt som i de foregående sager, at der kunne ydes  

 kontanthjælp til udlændinge under samme betingelser, som gælder for danske  

 statsborgere.
 Ankestyrelsen lagde nævnets vurdering af, at M måtte anses for at have  

 dokumenteret, at han opgav et arbejdsforhold i hjemlandet i forbindelse med  

 flytningen til sin hustru i Danmark, til grund.
 Ankestyrelsen lagde endvidere til grund, at M efter reglerne i  

 udlændingelovgivningen, jf. udlændingebekendtgørelsens § 31, stk. 2, var  

 afskåret fra at opnå arbejdstilladelse før den 31. august 1990. Ankestyrelsen  

 fandt derfor ikke, at udstedelsen af arbejdstilladelsen havde betydning for,  

 om M kunne anses for at opfylde betingelserne i bistandslovens § 40 om  

 udnyttelse af sine arbejdsmuligheder.
 For så vidt angik tilkendelsestidspunktet henviste Ankestyrelsen til, at M  

 havde rettet henvendelse om hjælp efter bistandsloven allerede i januar 1989,  

 men at ansøgningen ikke var blevet vurderet ud fra de ovennævnte  

 forudsætninger.
 Ankestyrelsen hjemviste derfor sagen til kommunen til vurdering af, fra  

 hvilket tidspunkt efter indgivelse af den første ansøgning M måtte anses for  

 berettiget til kontanthjælp, når det blev lagt til grund, at han havde  

 opgivet et forsørgelsesgrundlag ved flytningen til ægtefællen, og at det ikke  

 var en forudsætning for opfyldelsen af betingelserne i bistandslovens § 40,  

 at han havde opnået arbejdstilladelse.
 (* 1) Om kontanthjælp ved familiesammenføring se tillige SM 0-4-90 og  

 0-41-90.
