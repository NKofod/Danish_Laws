Skriftlig fremsættelse (9. november 2016) Beskæftigelsesministeren (Jørn Neergaard Larsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø, lov om arbejdsskadesikring, lov om udstationering af lønmodtagere m.v. samt lov om ændring af lov om udstationering af lønmodtagere m.v. (Ændring af organisering og finansiering af arbejdsmarkedets parters arbejdsmiljøindsats m.v.) (Lovforslag nr.
L 64).
 Regeringen finder, at det er vigtigt, at partssystemet på arbejdsmiljøområdet er velfungerende, og at parterne understøtter og medvirker til at opfylde målene i strategien for arbejdsmiljøindsatsen frem mod 2020.
 Regeringen finder desuden, at der er behov for at styrke koordineringen af partsindsatsen samt at tilpasse rammerne for en målrettet og effektiv indsats, bl.a. for at få en mere effektiv udnyttelse af den viden, de erfaringer og de ressourcer, der er på brancheniveau.
 Derfor foreslås en ny struktur for partssystemet, der understøtter en tættere kobling mellem de forskellige aktører på arbejdsmiljøområdet og de aktiviteter, som de enkelte aktører iværksætter.
Forslaget har således til formål at tilpasse reglerne og rammerne for arbejdsmarkedets parters arbejdsmiljøindsats og dermed understøtte en samlet effektiv arbejdsmiljøindsats.
Lovforslaget har desuden til formål at skabe et mere stabilt bevillingsgrundlag for arbejdsmarkedets parters arbejdsmiljøindsats.
 Herudover indeholder lovforslaget forslag om en mindre ændring af Arbejdsmiljøklagenævnets sammensætning, ligesom der indgår mindre ordensmæssige ændringer.
 Endelig indeholder lovforslaget mindre konsekvensrettelser af lov om udstationering af lønmodtagere m.v., som opfølgning på lov nr. 626 af 8. juni 2016.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
