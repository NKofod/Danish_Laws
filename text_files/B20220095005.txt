Bekendtgørelse om udbud af netvirksomheders nettab I medfør af § 45 a, stk. 2, 2. pkt., og § 88, i lov om elforsyning, jf. lovbekendtgørelse nr. 984 af 12. maj 2021, fastsættes:
Kapitel 1 Anvendelsesområde § 1. Denne bekendtgørelse finder anvendelse på netvirksomheders udbud af en kontrakt om anskaffelse af elektricitet til dækning af nettab i netvirksomhedens netområde, jf. § 28, stk. 1, i bekendtgørelse om varetagelse af netvirksomhedsaktiviteter.
 Stk. 2. Bekendtgørelsen finder også anvendelse på netvirksomheders udbud af en kontrakt om annullering af VE-oprindelsesgarantier svarende til den mængde elektricitet, der udgør netvirksomhedens nettab i netvirksomhedens netområde, jf. § 28, stk. 4, i bekendtgørelse om varetagelse af netvirksomhedsaktiviteter.
 Stk. 3. Ved indtræden af en eller flere af de hændelser, der er nævnt i § 72 a, stk. 6, og § 72 d, stk. 4 og 5, i lov om elforsyning, finder § 72 e i lov om elforsyning anvendelse.
Kapitel 2 Generelle principper § 2. Netvirksomhedens udbud af en kontrakt om anskaffelse af elektricitet til dækning af nettab eller udbud af en kontrakt om annullering af VE-oprindelsesgarantier skal ske ved et udbud, der er åbent, gennemsigtigt og ikke-diskriminerende.
Stk. 2. Et udbud må ikke udformes med det formål at udelukke udbuddet fra denne bekendtgørelses anvendelsesområde eller kunstigt begrænse konkurrencen.
Konkurrencen betragtes som kunstigt begrænset, hvis udbuddet er udformet med det formål uretmæssigt at favorisere en eller flere elhandelsvirksomheder eller at stille en eller flere elhandelsvirksomheder mindre gunstigt.
Forbud mod forskelsbehandling på baggrund af elhandelsvirksomheders nationalitet § 3. Netvirksomheden må ikke give elhandelsvirksomheder fra Danmark en mindre gunstig behandling end elhandelsvirksomheder fra udlandet.
 Stk. 2. Netvirksomheden må ikke give elhandelsvirksomheder fra lande, der er medlem af Den Europæiske Union eller Det Europæiske Økonomiske Samarbejdsområde, en behandling, der er mindre gunstig end den, der gives elhandelsvirksomheder fra Danmark.
 Stk. 3. Stk. 2 finder også anvendelse på elhandelsvirksomheder fra andre lande end dem, der er nævnt i stk. 2, i det omfang dette følger af internationale forpligtelser, der påhviler Danmark eller Den Europæiske Union.
 Stk. 4. Ved udbud af en kontrakt om annullering af VE-oprindelsesgarantier må netvirksomheden ikke angive et bestemt oprindelsesland for VE-oprindelsesgarantierne.
Kommunikation § 4. Kommunikation om udbuddet må ikke være mundtlig og skal foregå elektronisk.
Kapitel 3 Proces § 5. Netvirksomhedens udbud af en kontrakt om anskaffelse af elektricitet til dækning af nettab skal som minimum annonceres på www.udbud.dk.
 Stk. 2. Annoncen skal udarbejdes på engelsk, jf. dog bilag 1, nr. 3.
§ 6. Netvirksomheden kan uafhængigt af et udbud afholdt efter § 5 vælge at udbyde en kontrakt om annullering af VE-oprindelsesgarantier.
Dette skal ske ved et særskilt udbud.
 Stk. 2. Udbuddet skal som minimum annonceres på www.udbud.dk.
 Stk. 3. Annoncen skal udarbejdes på engelsk, jf. dog bilag 1, nr. 3.
 § 7. Ved indtræden af en eller flere af de hændelser, der er nævnt i § 72 a, stk. 6, og § 72 d, stk. 4 og 5, i lov om elforsyning, skal netvirksomheden hurtigst muligt på ny udbyde kontrakt om anskaffelse af elektricitet til dækning af nettab og kontrakt om annullering af VE-oprindelsesgarantier.
 § 8. Enhver virksomhed, der er registreret som elhandelsvirksomhed i Danmark, kan afgive tilbud som svar på netvirksomhedens annoncering af en kontrakt efter §§ 5-7.
 § 9. Går flere netvirksomheder sammen i et fælles udbud, skal følgende betingelser overholdes:
 1) Den ansvarlige for udbuddet skal sikre, at annonceringen af udbuddet på www.udbud.dk overholder reglerne i denne bekendtgørelse.
 2) Der kan udarbejdes fælles udbudsbetingelser.
 3) Den ansvarlige for udbuddet skal sikre, at det klart fremgår af udbudsmaterialet, hvilke netvirksomheder der deltager i det fælles udbud.
 4) Der skal udarbejdes en kontrakt pr. deltager i udbuddet.
Udbudsmateriale § 10. Netvirksomheden skal udarbejde det nødvendige udbudsmateriale, inden der sker annoncering efter §§ 5 og 6.
 Stk. 2. Annoncen skal som minimum indeholde de oplysninger, der fremgår af bilag 1.
 Stk. 3. Udbudsmaterialet kan indeholde specifikationer, et beskrivende dokument, foreslåede kontraktbetingelser eller evt. supplerende dokumenter.
Stk. 4. Vælger netvirksomheden at fastsætte særlige betingelser for gennemførelsen af en kontrakt, herunder vilkår om optioner, skal dette klart fremgå af udbudsmaterialet.
Betingelserne skal være forbundet med kontraktens genstand og stå i et rimeligt forhold til det konkrete indkøb.
Adgang til udbudsmateriale § 11. Netvirksomheden skal give fri, direkte og fuld elektronisk adgang til udbudsmaterialet fra datoen for annonceringen af udbuddet på www.udbud.dk, jf. dog stk. 2. Netvirksomheden skal i forbindelse med annonceringen af udbuddet angive, på hvilken elektronisk adresse der gives adgang til udbudsmaterialet.
Stk. 2. Netvirksomheden kan på grund af udbudsmaterialets særlige karakter eller på grund af fortrolighed undlade at give fri, direkte og fuld elektronisk adgang til visse dele af udbudsmaterialet.
I disse situationer skal netvirksomheden angive i forbindelse med annonceringen af udbuddet, hvor og hvordan der kan opnås adgang til disse dele af udbudsmaterialet.
§ 12. Er alt udbudsmaterialet ikke tilgængeligt ved annonceringen af udbuddet, skal netvirksomheden forlænge fristen for afgivelse af tilbud med 5 dage.
Der gælder dog ingen pligt til at forlænge fristen i tilfælde af et akut behov hos netvirksomheden.
Tidsfrister § 13. Netvirksomheden skal fastsætte en passende frist for modtagelse af tilbud.
 Stk. 2. Fristen skal som minimum være 30 dage fra dagen efter annonceringen af udbuddet.
 Stk. 3. Gør et akut behov hos netvirksomheden det ikke muligt at overholde den frist, der er fastsat i stk. 2, kan netvirksomheden fastsætte en frist, der ikke er mindre end 14 dage fra dagen efter annonceringen af udbuddet.
Fremgangsmåde ved tildeling af kontrakt § 14. Netvirksomheden skal tildele kontrakten til den elhandelsvirksomhed, der har afgivet det økonomisk mest fordelagtige tilbud, jf. § 28, stk. 2-4, i bekendtgørelse om varetagelse af netvirksomhedsaktiviteter.
 Stk. 2. Netvirksomheden må ikke tage et tilbud, der er modtaget efter tilbudsfristens udløb, i betragtning.
 Stk. 3. Netvirksomheden må først åbne modtagne tilbud efter tilbudsfristens ophør.
 Stk. 4. Netvirksomheden kan alene tildele kontrakten, hvis netvirksomheden har verificeret, at tilbuddet opfylder de krav, der er fastsat i forbindelse med annonceringen af udbuddet.
Stk. 5. Netvirksomheden kan under overholdelse af principperne i § 2 anmode elhandelsvirksomheden om at supplere, præcisere eller fuldstændiggøre tilbuddet ved at indsende relevante oplysninger eller dokumentation inden for en passende frist, hvis de oplysninger eller dokumenter, som elhandelsvirksomheden har indsendt i forbindelse med sit tilbud, er ufuldstændige eller fejlbehæftede, eller når der mangler specifikke dokumenter.
Anmodningen må ikke føre til, at elhandelsvirksomheden fremsætter et nyt tilbud.
Underretning til elhandelsvirksomheder § 15. Netvirksomheden skal hurtigst muligt og samtidig underrette alle berørte elhandelsvirksomheder skriftligt om, hvilken beslutning netvirksomheden har truffet om tildeling af en kontrakt.
 Stk. 2. Beslutninger efter stk. 1 skal være ledsaget af følgende:
 1) Til elhandelsvirksomheder, der afgiver et uantageligt tilbud, skal netvirksomheden angive grundene til, at elhandelsvirksomhedens tilbud er afvist.
 2) Til elhandelsvirksomheder, som har afgivet et antageligt tilbud, skal netvirksomheden angive det vindende tilbuds karakteristika og fordele set i forhold til det afviste tilbud og navnet på den vindende elhandelsvirksomhed.
Kapitel 4 Udelukkelse og egnethed Obligatoriske udelukkelsesgrunde § 16. Netvirksomheden skal udelukke en elhandelsvirksomhed fra deltagelse i en udbudsprocedure, hvis elhandelsvirksomheden ved endelig dom er dømt eller har vedtaget bødeforlæg for 1) handlinger begået som led i en kriminel organisation som defineret i artikel 2 i Rådets rammeafgørelse 2008/841/RIA af 24. oktober 2008 (EU-Tidende 2008, nr.
L 300, side 42), 2) bestikkelse som defineret i artikel 3 i konventionen om bekæmpelse af bestikkelse, som involverer tjenestemænd ved De Europæiske Fællesskaber eller i Den Europæiske Unions medlemsstater, og artikel 2, stk. 1, i Rådets rammeafgørelse 2003/568/RIA af 22. juli 2003 om bekæmpelse af bestikkelse i den private sektor (EU-Tidende 2003, nr.
L 192, side 54) og bestikkelse som defineret i den nationale ret i elhandelsvirksomhedens medlemsstat eller hjemland eller i det land, hvor elhandelsvirksomheden er etableret, 3) svig som omhandlet i artikel 1 i konventionen om beskyttelse af De Europæiske Fællesskabers finansielle interesser, 4) terrorhandlinger eller strafbare handlinger med forbindelse til terroraktivitet som defineret i henholdsvis artikel 1, 3 og 4 i Rådets rammeafgørelse 2002/475/RIA af 13. juni 2002 om bekæmpelse af terrorisme (EU-Tidende 2002, nr.
L 164, side 3) som ændret ved Rådets rammeafgørelse 2008/919/RIA af 28. november 2008 om ændring af rammeafgørelse 2002/475/RIA om bekæmpelse af terrorisme (EU-Tidende 2008, nr.
L 330, side 21), 5) hvidvaskning af penge eller finansiering af terrorisme som defineret i artikel 1 i Europa-Parlamentets og Rådets direktiv 2005/60/EF af 26. oktober 2005 om forebyggende foranstaltninger mod anvendelse af det finansielle system til hvidvaskning af penge og finansiering af terrorisme (EU-Tidende 2005, nr.
L 309, side 15), eller 6) overtrædelse af straffelovens § 262 a eller, for så vidt angår en dom fra et andet land angående børnearbejde og andre former for menneskehandel som defineret i artikel 2 i Europa-Parlamentets og Rådets direktiv 2011/36/EU af 5. april 2011 om forebyggelse og bekæmpelse af menneskehandel og beskyttelse af ofrene herfor, og om erstatning af Rådets rammeafgørelse 2002/629/RIA (EU-Tidende 2011, nr.
L 101, side 1).
Stk. 2. Netvirksomheden skal udelukke en elhandelsvirksomhed, når en person, der er dømt ved endelig dom eller vedtaget bødeforlæg for de handlinger, som er nævnt i stk. 1, er medlem af elhandelsvirksomhedens bestyrelse, direktion eller tilsynsråd.
Netvirksomheden skal ligeledes udelukke en elhandelsvirksomhed, hvis den dømte person har beføjelse til at repræsentere, kontrollere eller træffe beslutninger i elhandelsvirksomhedens bestyrelse, direktion eller tilsynsråd.
 Stk. 3. Netvirksomheden kan af hensyn til væsentlige samfundsinteresser undlade at udelukke en elhandelsvirksomhed, der er omfattet af stk. 1 og 2.
§ 17. Netvirksomheden skal udelukke en elhandelsvirksomhed fra deltagelse i en udbudsprocedure, når netvirksomheden kan påvise, at 1) elhandelsvirksomheden i det pågældende udbud har givet groft urigtige oplysninger, har tilbageholdt oplysninger eller ikke er i stand til at fremsende supplerende dokumenter vedrørende udelukkelsesgrundene i § 16, stk. 1 eller 2) elhandelsvirksomheden i forbindelse med udøvelsen af sit erhverv har begået alvorlige forsømmelser, der sår tvivl om elhandelsvirksomhedens integritet.
Frivillige udelukkelsesgrunde § 18. Netvirksomheden skal anføre i forbindelse med annonceringen, hvis en elhandelsvirksomhed vil blive udelukket fra deltagelse i en udbudsprocedure, hvis 1) elhandelsvirksomheden er erklæret konkurs eller er under insolvens- eller likviditetsbehandling, hvis dennes aktiver administreres af en kurator eller af retten, hvis denne er under tvangsakkord, hvis dennes erhvervsvirksomhed er blevet indstillet eller denne befinder sig i en lignende situation i henhold til en tilsvarende procedure, der er fastsat i national lovgivning, hvor elhandelsvirksomheden er hjemmehørende, 2) netvirksomheden kan påvise, at elhandelsvirksomheden væsentligt har misligholdt en tidligere kontrakt med en forsyningsvirksomhed, og misligholdelsen har medført den pågældende kontrakts ophævelse eller en lignende sanktion, eller 3) netvirksomheden kan påvise, at elhandelsvirksomheden uretmæssigt har forsøgt at påvirke netvirksomhedens beslutningsproces, hvis elhandelsvirksomheden har fået fortrolige oplysninger, der kan give dem uretmæssige fordele i forbindelse med udbudsproceduren, eller såfremt elhandelsvirksomheden groft uagtsomt har givet vildledende oplysninger, der kan have væsentlig indflydelse på beslutninger vedrørende udelukkelse eller tildeling af kontrakt.
Dokumentation af pålidelighed § 19. Netvirksomheden kan ikke udelukke en elhandelsvirksomhed, der har fremlagt dokumentation for, at elhandelsvirksomheden er pålidelig, selv om den pågældende er omfattet af en eller flere af udelukkelsesgrundene i §§ 16-18.
 Stk. 2. Netvirksomheden kan alene udelukke en elhandelsvirksomhed fra udbudsproceduren, hvis netvirksomheden har meddelt elhandelsvirksomheden, at den pågældende er omfattet af en udelukkelsesgrund, og elhandelsvirksomheden ikke inden en af netvirksomheden fastsat passende frist efter tilbudsfristens udløb har forelagt tilstrækkelig dokumentation for elhandelsvirksomhedens pålidelighed.
Stk. 3. En elhandelsvirksomheds dokumentation af pålidelighed er tilstrækkelig, når elhandelsvirksomheden 1) i fornødent omfang har dokumenteret, at elhandelsvirksomheden har ydet erstatning, denne er blevet pålagt, eller har påtaget sig at yde erstatning for eventuelle tab som følge af sine handlinger omfattet af udelukkelsesgrundene, jf. §§ 16-18, 2) i fornødent omfang har gjort indgående rede for forholdene og omstændighederne gennem et aktivt samarbejde med undersøgelsesmyndighederne og 3) har truffet passende konkrete tekniske, organisatoriske og personalemæssige foranstaltninger for at forebygge yderligere overtrædelse af straffeloven eller øvrige forsømmelser omfattet af udelukkelsesgrundene.
 Stk. 4. En elhandelsvirksomhed, som ved endelig dom er blevet udelukket fra deltagelse i udbudsprocedurer er ikke berettiget til at gøre brug af den mulighed, der fastsættes i stk. 1-3, under den udelukkelsesperiode, der følger af dommen i de medlemsstater, hvor dommen har virkning.
 Stk. 5. Vurderer netvirksomheden, at elhandelsvirksomhedens dokumentation af pålidelighed, jf. stk. 1, er utilstrækkelig, skal netvirksomheden begrunde dette over for elhandelsvirksomheden.
 Stk. 6. Når udelukkelsesperioden ikke er fastsat ved endelig dom, jf. stk. 4, skal netvirksomheden udelukke en elhandelsvirksomhed fra at deltage i udbudsprocedurer i 5 år fra datoen for endelig dom eller vedtaget bødeforlæg for handlinger omfattet af § 16, stk. 1. Elhandelsvirksomheder, der kan dokumentere deres pålidelighed i henhold til stk. 1-3, kan ikke udelukkes.
 Stk. 7. Når udelukkelsesperioden ikke er fastsat ved endelig dom, jf. stk. 4, kan netvirksomheden ikke udelukke en elhandelsvirksomhed fra at deltage i udbudsprocedurer i mere end 3 år fra datoen for den relevante hændelse eller handling omfattet af §§ 17 og 18. Elhandelsvirksomheder, der kan dokumentere deres pålidelighed i henhold til stk. 1-3, kan ikke udelukkes.
Krav til elhandelsvirksomhedens egnethed § 20. Netvirksomheden kan fastsætte krav til elhandelsvirksomhedens egnethed i forhold til økonomisk og finansiel formåen, jf. § 21.
Stk. 2. Netvirksomheden skal fastsætte egnethedskravene som minimumskrav i forbindelse med annonceringen.
Netvirksomheden kan kun anvende de minimumskrav til egnethed, der er relevante for at sikre, at elhandelsvirksomheden har økonomisk og finansiel formåen til at gennemføre den pågældende kontrakt.
 § 21. Stiller netvirksomheden krav om, at elhandelsvirksomheden opfylder visse minimumskrav i forbindelse med den økonomiske og finansielle formåen, jf. § 20, skal netvirksomheden anføre i forbindelse med annonceringen af udbuddet, hvordan elhandelsvirksomheden skal dokumentere, at minimumskravene til egnethed i forhold til den økonomiske og finansielle formåen er opfyldt.
Stk. 2. Netvirksomheden kan stille krav til elhandelsvirksomhedens omsætning.
Netvirksomheden kan dog ikke kræve, at en elhandelsvirksomheds minimumsomsætning pr. år er højere end den dobbelte anslåede værdi af kontrakten.
 Stk. 3. Dokumentation efter stk. 1 kan eksempelvis ske på en eller flere af følgende måder:
 1) Fremlæggelse af relevante erklæringer fra et pengeinstitut eller dokumentation for relevant erhvervsansvarsforsikring.
 2) Fremlæggelse af årsregnskaber eller uddrag heraf, hvis offentliggørelse af årsregnskaber er lovpligtig i det land, hvor elhandelsvirksomheden er etableret.
 3) Fremlæggelse af en erklæring om elhandelsvirksomhedens samlede omsætning i indtil de 3 seneste disponible regnskabsår, afhængigt af hvornår elhandelsvirksomheden blev etableret eller startede sin virksomhed.
 Stk. 4. Elhandelsvirksomheden kan godtgøre sin økonomiske og finansielle formåen ved ethvert andet dokument, som netvirksomheden vurderer passende, hvis elhandelsvirksomheden af en gyldig grund ikke er i stand til at fremlægge de dokumenter, som netvirksomheden forlanger.
Kapitel 5 Tilsyns- og sanktionsbestemmelser § 22. Forsyningstilsynet fører tilsyn med bestemmelserne i denne bekendtgørelse.
 § 23. Forsyningstilsynet kan meddele påtale eller påbud om at efterkomme bestemmelserne i denne bekendtgørelse efter § 85 d, stk. 1, i lov om elforsyning.
§ 24. Medmindre højere straf er forskyldt efter anden lovgivning, straffes med bøde den, der 1) undlader at efterkomme påbud meddelt efter denne bekendtgørelses § 23, eller 2) overtræder reglerne i §§ 2 og 3, § 5, stk. 1, § 6, stk. 2, § 10, stk. 1 og 2, §§ 11, 14, 16-18 og § 19, stk. 1 og 2.
 Stk. 2. Selskaber m.v. (juridiske personer) kan blive pålagt strafansvar efter reglerne i straffelovens kapitel 5.
Kapitel 6 Ikrafttrædelsesbestemmelse § 25. Bekendtgørelsen træder i kraft den 1. juli 2022.
 Stk. 2. Bekendtgørelse nr. 2238 af 1. december 2021 om udbud af netvirksomheders nettab ophæves.
Forsyningstilsynet, den 22. juni 2022 Carsten Smidt / Susanne Møller Svenssen Bilag 1 Oplysninger, der skal angives i annonceringen 1. Udbudstitel 2. Opgavebeskrivelse a) Udbuddets genstand b) Forventet mængde c) Kontraktens løbetid d) Er der tale om fuldt eller delvist fælles udbud 3. Det øvrige udbudsmateriale, som kan udarbejdes på dansk, eller link til internetadresse, hvor der er fri, direkte og fuld elektronisk adgang til udbudsdokumenterne.
Når der ikke er fri, direkte og fuld elektronisk adgang til udbudsdokumenterne, angives det, hvordan der kan opnås adgang til udbudsdokumenterne.
 4. Navn, adresse, telefonnummer, internet- og e-mailadresse.
 5. Navn, e-mailadresse og telefonnummer på kontaktperson hos netvirksomheden.
 6. Modtagers navn og adresse (hvis den afviger fra netvirksomhedens adresse).
7. CPV-koder 8. Sidste frist (dato og klokkeslæt) for modtagelse af tilbud.
