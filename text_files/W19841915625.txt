Ankestyrelsen har i principielt møde behandlet nogle sager om  

 erstatning efter arbejdsskadeforsikringsloven for erhvervssygdomme i  

 tilfælde, hvor skadelidte dels har haft lønarbejde, dels har været  

 selvstændig.
Ankestyrelsen fandt, at lovens § 6, stk. 2 (om  

 forsikringspligtig arbejdsgiver) måtte anvendes analogt.
Spørgsmålet om (hel  

 eller delvis) erstatning måtte således være afhængig af, om det kunne anses  

 for godtgjort, at erhvervssygdommen skyldtes arbejdet som lønmodtager.
Der  

 måtte herved især lægges vægt på, i hvilket omfang skadelidte havde været  

 udsat for påvirkning af opløsningsmidler i lønmodtagerperioden samt på,  

 hvornår de første symptomer var påvist.
 GENERELT OM SAGERNE OG ANKESTYRELSENS OVERVEJELSER:
Sagerne drejede sig alle om malere, for hvem der var anmeldt  

 erhvervssygdom som følge af udsættelse for opløsningsmidler.
De havde alle i  

 en periode af varierende længde haft arbejde som lønmodtagere og havde  

 derefter - også i varierende perioder - været selvstændige.
En enkelt havde  

 efterfølgende påny haft lønarbejde.
Sikringsstyrelsen tog i sine afgørelser udgangspunkt i  

 arbejdsskadeforsikringslovens § 1 og lagde i tre af sagerne vægt på, at de  

 pågældendes lidelser måtte anses for pådraget i perioden som selvstændig.
I  

 en enkelt sag fandt sikringsstyrelsen, at lidelsen delvis var pådraget i  

 perioden som selvstændig, og fastsatte erstatningen på dette grundlag.
 Under sagernes behandling i ankestyrelsen har sikringsstyrelsen nærmere  

 redegjort for sin praksis i tilfælde af den omhandlede art.
Sikringsstyrelsen har i sin redegørelse henvist til  

 arbejdsskadeforsikringslovens § 6, stk. 2, hvorefter forsikringspligtig  

 arbejdsgiver for en skadelidt, der har pådraget sig sygdom som nævnt i § 10,  

 er arbejdsgiveren i den virksomhed, i hvilken den sygdomsramte senest før  

 sygdommens påvisning har været udsat for skadelige påvirkninger, der antages  

 at have medført den pågældende sygdom.
Dette gælder dog ikke, såfremt det  

 godtgøres, at sygdommen skyldes arbejde i anden virksomhed.
 Den nævnte bestemmelse må efter sikringsstyrelsens opfattelse gælde, hvad  

 enten pågældende har været antaget til arbejde for andre eller været  

 selvstændig.
 I overensstemmelse hermed vil sikringsstyrelsen således i tilfælde, hvor  

 en skadelidt i en længere periode har været selvstændig og har haft den  

 overvejende eksposition som selvstændig, og hvor symptomerne desuden er  

 opstået i perioden som selvstændig, anse lidelsen for pådraget under arbejde  

 som selvstændig, og tilfældet vil blive afvist i medfør af lovens § 1, jfr. §  

 6, stk. 2.
 Såfremt skadelidte har været relevant eksponeret før perioden som  

 selvstændig og har haft symptomer på lidelsen også i denne periode således,  

 at en del af lidelsen må anses for pådraget under ansættelsen, vil  

 sikringsstyrelsen derimod anerkende med forbehold for den del af lidelsen,  

 der må anses for pådraget under arbejde som selvstændig.
 Sikringsstyrelsen lægger ved afgørelsen af anerkendelses- og  

 fordelingsspørgsmålet vægt på ekspositionens omfang, oplysninger om graden af  

 akutte forgiftningssymptomer og oplysning om, hvordan de første tegn på  

 varige skader menes opstået.
 Ankestyrelsen fandt, at spørgsmålet om erstatning for en erhvervssygdom i  

 de tilfælde, hvor skadelidte dels har arbejdet som lønmodtager, dels har haft  

 selvstændig virksomhed, må behandles efter en analogi af  

 arbejdsskadeforsikringslovens § 6, stk. 2.
 Ankestyrelsen fandt herefter at måtte lægge vægt på, i hvilket omfang der  

 foreligger oplysninger om, at skadelidte i perioden som lønmodtager har været  

 udsat for påvirkning af opløsningsmidler samt på, om skadelidtes symptomer på  

 skade af mere varig karakter er påvist under ansættelse som lønarbejder eller  

 under arbejdet som selvstændig.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
En nu 51-årig mand kom i lære som maler i 1949 og arbejdede som lærling og  

 malersvend i perioden 1949-59, hvorefter han overtog sin mesters  

 malerforretning som selvstændig.
Han var herefter selvstændig malermester,  

 indtil han blev sygemeldt pr. 1. oktober 1978,hvorefter hans firma måtte  

 lukke.
Han led af middelsvær organisk demens, der første gang blev beskrevet  

 i januar 1978 i forbindelse med en indlæggelse, fra hvilken det var oplyst,  

 at skadelidte de foregående 2 år havde følt sig stadig dårligere.
Der forelå  

 ikke nøjagtige oplysninger om, i hvilken udstrækning skadelidte havde været  

 udsat for organiske opløsningsmidler i årene 1949 - 59 men skadelidte havde i  

 november 1981 anført, at han havde været udsat for disse midler "hele  

 tiden, dog mere efter, at loftalkydmaling kom på markedet".
 AFGØRELSEN, DER KLAGES OVER:
 Sikringsstyrelsen afviste at anerkende lidelsen (middelsvær organisk  

 betinget intellektuel reduktion) allerede af den grund, at den måtte anses  

 for opstået under forsikredes arbejde som selvstændig, jfr. lovens § 1.
 LOVGRUNDLAG:
 Se foran.
 ANKESTYRELSENS AFGØRELSE:
 Efter de foreliggende oplysninger fandt ankestyrelsen det ikke godtgjort,  

 at lidelsen skyldtes skadelidtes arbejde som lønmodtager i perioden før 1959.
 Ankestyrelsen lagde herved vægt på, at der ikke forelå nærmere oplysninger  

 om, i hvilket omfang skadelidte i perioden som lønmodtager havde været udsat  

 for påvirkninger af opløsningsmidler samt på, at skadelidtes symptomer på  

 skade af mere varig karakter først syntes påvist omkring 1976 - 78, d.v.s.  

 efter ca. 15 - 18 års arbejde som selvstændig.
 Ankestyrelsen tiltrådte således sikringsstyrelsens afgørelse.
 2.
 REDEGØRELSE FOR SAGEN:
 En nu 52-årig maler arbejdede som lønmodtager i tiden 1948 - 1958,  

 hvorefter han havde selvstændig malervirksomhed indtil januar 1982.
 I tiden 1953 - 1958 arbejdede han efter det oplyste med sprøjtemaling.
 Som selvstændig bruge han ifølge egne oplysninger også materialer, der nu  

 havde vist sig at være farlige.
 Det var anført, at skadelidtes helbredsmæssige gener for alvor begyndte  

 omkring 1970 og kulminerede ca. 1978 - 1979. I forbindelse med indlæggelse i  

 november 1981 konkluderedes, at skadelidtes malersyndrom var tvivlsomt.
 AFGØRELSEN, DER KLAGES OVER:
 Sikringsstyrelsen fandt, at skadelidtes lidelse ikke var omfattet af  

 arbejdsskadeforsikringsloven, allerede fordi den måtte anses for opstået  

 under arbejde som selvstændig erhvervsdrivende.
 KLAGEN TIL ANKESTYRELSEN:
 Arbejdsmedicinsk klinik ankede på skadelidtes vegne og anførte, at  

 skadelidte fandt, at der ikke var taget hensyn til, at han i ca. 1/3 af sit  

 arbejdsliv havde været i lønnet arbejdsforhold og i disse perioder havde  

 været udsat for betydelige gener akut.
 SUPPLERENDE OPLYSNINGER EFTER ANKEN:
 Arbejdsmedicinsk klinik anførte, at skadelidte i perioden 1953 - 1958  

 havde klart anamnestiske tegn på gentagne tilfælde af akutte  

 opløsningsmiddelforgiftninger.
 ANKESTYRELSEN AFGØRELSE:
 Efter de foreliggende oplysninger fandt ankestyrelsen det ikke godtgjort,  

 at skadelidtes lidelse skyldtes hans arbejde som lønmodtager i perioden før  

 1958.
 Ankestyrelsen lagde herved vægt på, at skadelidtes symptomer på skade af  

 mere varig karakter først syntes påvist omkring 1970, det vil sige efter ca.  

 12 års arbejde som selvstændig.
 Ankestyrelsen tiltrådte således sikringsstyrelsens afgørelse.
 3.
 REDEGØRELSE FOR SAGEN:
 En nu 51-årig maler arbejdede som lønmodtager i tiden 1947 - 1957,  

 hvorefter han havde selvstændig malervirksomhed indtil marts 1977.
 I perioden 1977 - november 1980 arbejdede han påny som lønarbejder, men  

 ophørte derefter med arbejdet på grund af den anmeldte lidelse.
 Det var oplyst, at skadelidte som selvstændig hovedsagelig var beskæftiget  

 med sprøjtemaling fortrinsvis i små maskin- og lastrum uden udsugning.
 Det var tillige oplyst, at skadelidte i tiden som lønmodtager var  

 beskæftiget som sprøjtemaler, men også ved bygningsmaling med pensel.
 AFGØRELSEN, DER KLAGES OVER:
 Efter sikringsstyrelsens afgørelse var lidelsen ikke omfattet af  

 arbejdsskadeforsikringsloven, da den måtte anses for opstået under arbejde  

 som selvstændig erhvervsdrivende.
 KLAGEN TIL ANKESTYRELSEN:
Ægtefællen ankede på skadelidtes vegne, og anførte, at sygdommen ikke  

 alene var opstået i perioden som selvstændig, men lige så vel under  

 ansættelse som lærling og svend.
Sygdommen havde berørt ægtefællernes  

 tilværelse både økonomisk og menneskeligt.
 ANKESTYRELSENS AFGØRELSE:
 Efter de foreliggende oplysninger fandt ankestyrelsen det ikke godtgjort,  

 at skadelidtes lidelse skyldtes hans arbejde som lønmodtager i perioden før  

 1957 - 58.
 Ankestyrelsen lagde herved vægt på, dels at han havde arbejdet som  

 selvstændig i væsentlig flere år end som lønmodtager, dels at han som  

 selvstændig havde været langt mere udsat for skadelige stoffer end i tiden  

 som lønmodtager.
 4.
 REDEGØRELSE FOR SAGEN:
En nu 41-årig skadelidt var ansat som maler i tiden 1964 - 1976. Han drev  

 herefter selvstændig virksomhed indtil slutningen af 1980, hvor han blev  

 sygemeldt.
Han havde første gang følt sig dårlig i november 1978 og var i  

 juni 1979 indlagt på grund af svimmelhed.
I december 1980 blev han undersøgt  

 på arbejdsmedicinsk klinik, hvor der blev konstateret en lettere intellektuel  

 reduktion.
Ifølge en neurologisk speciallægeerklæring kunne det ikke  

 udelukkes, at denne reduktion var betinget af organiske opløsningsmidler.  

 Skadelidte havde påbegyndt anden uddannelse med støtte efter bistandslovens §  

 42.
 AFGØRELSEN, DER KLAGES OVER:
 Sikringsstyrelsen tilkendte skadelidte erstatning for meen efter en  

 meengrad på 15% og fandt, at arbejdsskaden havde medført en nedsættelse af  

 erhvervsevnen på 20%. Samtidig henstillede sikringsstyrelsen til skadelidte  

 at undgå organiske opløsningsmidler.
 KLAGEN TIL ANKESTYRELSEN:
 Sagen blev indbragt af skadelidte, der ankede over erstatningens  

 størrelse.
 SUPPLERENDE OPLYSNINGER EFTER ANKEN:
 Sikringsstyrelsen har over for ankestyrelsen henvist til, at meengraden er  

 fastsat i overensstemmelse med praksis i tilsvarende sager, og nedsættelsen  

 af erhvervsevnen er ansat til 20%, del under hensyn til at skadelidte er  

 under omskoling, dels under hensyn til at skadelidte har arbejdet som  

 selvstændig en del af tiden.
 ANKESTYRELSENS AFGØRELSE:
 Ankestyrelsen fandt det godtgjort, at skadelidtes lidelse delvis skyldtes  

 hans arbejde som lønmodtager i perioden før 1976. Ankestyrelsen var således  

 enig med sikringsstyrelsen i, at der var grundlag for at yde en delvis  

 erstatning efter arbejdsskadeforsikringsloven, uanset at pågældende på  

 anmeldelsestidspunktet havde arbejdet som selvstændig i ca. 4 år.
 På denne baggrund og efter de i sagen iøvrigt foreliggende oplysninger  

 fandt ankestyrelsen ikke grundlag for at ændre sikringsstyrelsens  

 fastsættelse af meengraden og erhvervsevnetabets omfang.
 ankestyrelsen tiltrådte således i sin helhed sikringsstyrelsens afgørelse.
