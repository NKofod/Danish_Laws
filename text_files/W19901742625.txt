Storkøbenhavns Hyrevognsnævn tilbagekaldte bevilling da nævnet fandt  

 at bevillingshaveren groft overtrådte hyrekørselsbekendtgørelsens § 5, stk. 1  

 om personlig udnyttelse af bevillingen, idet bevillingshaveren gennem længere  

 tid var bosat i Polen.
Ministeriet stadfæstede afgørelsen De har ved brev af 3. februar 1990 på vegne af vognmand Bent Skovenboe  

 indbragt den af Storkøbenhavns Hyrevognsnævn i brev af 19. december 1989  

 meddelte afgørelse om tilbagekaldelse af Bent Skovenboes hyrekørselsbevilling  

 nr. 1-2777.
 Hyrebognsnævnets afgørelse er truffet i medfør af hyrekørselslovens § 8,  

 stk. 1, hvorefter en bevilling kan tilbagekaldes, såfremt indehaveren har  

 gjort sig skyldig i grov eller oftere gentagen overtrædelse af vilkårene for  

 bevillingen, af bestemmelser i loven eller af forskrifter udstedt i medfør af  

 loven.
 Nævnet har begrundet tilbagekaldelsen med, at Bent Skovenboe ikke har  

 udnyttet sin bevilling personligt og således groft har overtrådt  

 hyrekørselsbekendtgørelsens § 5, stk. 1, idet nævnet har lagt til grund,  

 at Bent Skovenboes chauffør, Karsten Pawdrup, er den reelle ejer af den  

 pågældende hyrevogn.
 I ovennævnte brev har De oplyst, at det er Bent Skovenboe, der ejer  

 hyrevognen, idet Karsten Pawdrup alene har et løsørepantebrev heri.
 I en udtalelse af 14. februar 1990 har nævnet oplyst, at hyrevognen ikke  

 er blevet inddraget i Bent Skovenboes konkursbo samt, at Bent Skovenboe  

 gennem længere tid har været bosat i Polen.
 I en supplerende udtalelse af 3. april 1990 har nævnet oplyst, at  

 hyrevognen i forbindelse med omregistrering er blevet registreret  

 til Bent Skovboe, c/o Pawdrup, Augustavej 2, 2730 Herlev, men at Gladsaxe  

 Kommunes folkeregister på forespørgsel herom ikke har kunnet bekræfte,  

 at Bent Skovenboe er tilmeldt denne adresse.
 Ministeriet skal i denne anledning meddele følgende:
Ifølge hyrekørselsbekendtgørelsens § 5, stk. 1, skal en bevilling udnyttes  

 af bevillingshaveren personligt.
Heri ligger bl.a., at bevillingshaveren -  

 bortset fra sygdomstilfælde og normale ferieperioder - skal udnytte  

 bevillingen konstant.
 Dette er ikke ensbetydende med, at bevillingshaveren nødvendigvis selv  

 skal være fører af vognen, idet det afgørende er, at bevillingshaveren hele  

 tiden har den fulde indsigt med såvel den faktiske som den  

 administrative/økonomiske del af hyrekørselsvirksomheden, herunder navnlig  

 ansættelse, afskedigelse og aflønning af chauffører, den daglige afregning  

 med disse samt disponering over vognmateriel.
Ministeriet lægger til grund, at Bent Skovenboe i en længere periode har  

 opholdt sig i Polen og at den til bevilling nr. 1-2777 hørende hyrevogn i det  

 omhandlede tidsrum har været udnyttet af Karsten Pawdrup.
Uanset  

 ejerforholdet til hyrevognen er det herefter ministeriets opfattelse,  

 at Bent  Skovenboe har tilsidesat sin pligt til at udnytte  

 hyrekørselsbevillingen, som fastsat i hyrekørselslovgivningen.
 Ministeriet finder, at Storkøbenhavns Hyrevognsnævn alene på dette  

 grundlag har været berettiget til at tilbagekalde Bent Skovenboes  

 hyrekørselsbevilling og stadfæster således nævnets afgørelse.
