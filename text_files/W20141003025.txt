Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en swingerklub havde forskellige entrépriser for mænd og kvinder.
 Klagen drejer sig om påstået forskelsbehandling på grund af køn i forbindelse med, at en swingerklub havde forskellige entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at indklagede havde forskellige entrépriser for mænd og kvinder.
Sagsfremstilling Der er klaget over, at en swingerklub havde forskellige entrépriser for mænd og kvinder.
 Det følger af indklagedes hjemmeside, at prisen for entré er:
Piger: Gratis Par:
 Fredag og lørdag aften: 200 kr.
Resten af tiden: Gratis Fyre:
 Fredag og lørdag aften: 400 kr.
 Resten af tiden: 200 kr.
Parternes bemærkninger Klager påstår, at indklagede handler i strid med forbuddet mod forskelsbehandling ved at kræve forskellige entrépriser for mænd og kvinder.
 Klager har længe gjort indklagede opmærksom på de store prisforskelle, men har kun fået ubehøvlede svar tilbage.
 Indklagede har ikke svaret på nævnets henvendelser.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Det fremgår af indklagedes hjemmeside, at entréprisen for mænd og kvinder ikke er den samme.
 Ligebehandlingsnævnet finder, at indklagede herefter har overtrådt lov om ligestilling af mænd og kvinder ved at have forskellige entrépriser for mænd og kvinder.
 Klager får derfor medhold i sin klage.
 Nævnet lægger til grund, at klager ikke har besøgt swingerklubben, hvorfor han efter praksis ikke får nogen godtgørelse.
