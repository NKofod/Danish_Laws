Nr BTL 71 Betænkning over Forslag til lov om ændring af lov om arbejdsmiljø  

 (Arbejdsmiljøfondet)   

 Nr L 71 1990-91, 2. samling Afgivet af Arbejdsmarkedsudvalget Afgivet: 19910410 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret skriftligt.
Et af udvalgets spørgsmål og ministerens svar herpå er optrykt som bilag til denne betænkning.
 Endvidere har udvalget modtaget skriftlige og/eller mundtlige henvendelser  

 fra Landbrugsraadet og SALA.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres og Kristeligt Folkepartis medlemmer af  

 udvalget) lovforslaget til vedtagelse uændret.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med det af mindretallet  

 stillede ændringsforslag.
Mindretallet finder det rimeligt, at Arbejdsmiljøfondets bestyrelse  

 udvides med 2 personer mere end foreslået i lovforslaget, og har stillet  

 ændringsforslag herom.
Således bliver der 4 medlemmer, der repræsenterer  

 arbejdstagerne, og 4 medlemmer, der repræsenterer arbejdsgiverne.
 De to ekstra medlemmer vil gøre det muligt, at både Funktionærernes og  

 Tjenestemændenes Fællesråd (FTF) og Akademikernes Centralorganisation (AC)  

 bliver repræsenteret med hver 1 medlem, hvor der i lovforslaget opereres med  

 en deling af medlemskabet.
 På arbejdsgiverside mener SF, at SALA og Landbrugsraadet skal være  

 repræsenteret med 1 medlem, hvilket de to organisationer under behandlingen  

 af lovforslaget selv har peget på ville være udmærket.
SF's ændringsforslag vil gøre bredden i fondets bestyrelse større.
Et  

 lignende forslag har også været stillet fra DA og LO, men er blevet trukket  

 tilbage.
Argumentationen om, at 4 medlemmer fra hver af arbejdsmarkedets  

 parter skulle være for mange til at træffe beslutninger, kan SF ikke  

 acceptere som relevant.
 Mindretallet vil sluttelig pege på, at der ved sammensætningen af  

 Arbejdsmiljøfondets bestyrelse tages hensyn til reglerne om udpegning af  

 kvinder og mænd som medlemmer af offentlige udvalg m.v.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallets indstilling er, at dette er et af de mange områder, hvor staten  

 slet ikke bør give tilskud.
 I stedet for skulle man lade erhvervslivet selv tilrettelægge det bedst  

 mulige arbejdsmiljø, hvilket man efter Fremskridtspartiets mening bedst gør  

 ved at nedsætte skatterne, således at erhvervslivet har råd til at forkæle  

 sine egne arbejdspladser.
En forøgelse af fondsbestyrelsens medlemmer vil, ligegyldigt hvor mange  

 man tager ind, altid udelukke nogle andre, hvorved nogle vil føle sig  

 forbigået.
Det er derfor ikke nogen god løsning med den udvidede bestyrelse.
 Et tredje mindretal (Det Radikale Venstres medlem af udvalget) vil  

 ved lovforslagets 2. behandling redegøre for sin stilling til det stillede  

 ændringsforslag, men kan i øvrigt støtte lovforslaget.
Ændringsforslag Til § 1 Af et mindretal (SF):
 1) Nr. 2 affattes således:
 »2. § 68, stk. 8, affattes således:
»Stk. 8. Fondets daglige ledelse varetages af en bestyrelse,  

 som består af direktøren for Arbejdstilsynet som formand og 8 medlemmer, som  

 vælges af Arbejdsmiljørådet. 4 medlemmer repræsenterer arbejdstagerne, og 4  

 medlemmer repræsenterer arbejdsgiverne.
Af repræsentanterne for  

 arbejdstagerne skal 2 repræsentere de under Landsorganisationen i Danmark  

 hørende områder, 1 funktionærernes områder og 1 akademikernes områder.
Af  

 repræsentanterne for arbejdsgiverne skal 3 repræsentere de private  

 arbejdsgivere, heraf 1 arbejdslederne og 1 landbrugsområdet, og 1 det  

 offentlige som arbejdsgiver.«» Bemærkninger Til nr. 1 Der henvises til betænkningsbidraget fra forslagsstillerne.
Jytte Andersen (S) Bakholt (S) Ole Vagn Christensen (S) Poul Erik  

 Dyrlund (S) Hans Jørgen Jensen (S) fmd.
Lone Møller (S) Taanquist (S)  

 Lilli Gyldenkilde (SF) nfmd.
Tommy Dinesen (SF) Pia Christmas-Møller  

 (KF) Kai Dige Bach (KF) Charlotte Antonsen (V) Helge Sander (V) Jørgen  

 Winther (V) Niels Højland (FP) Lone Dybkjær (RV) Glønborg (KRF) Centrum-Demokraterne havde ikke medlemmer i udvalget.
Bilag Et af udvalgets spørgsmål til arbejdsministeren og dennes besvarelse  

 heraf:
 Spørgsmål 9:
Finder ministeren det hensigtsmæssigt, at de private arbejdsgivere i  

 Arbejdsmiljørådet (DA og landbruget) vælger repræsentanter til fondets  

 bestyrelse i fællesskab? Svar:
Jeg finder ikke, idet jeg vil henvise til min besvarelse af spørgsmål 7,  

 at der er nogen begrundelse for at fokusere på særinteresser ved  

 sammensætning af fondets bestyrelse.
Det er ikke intentionen, at de  

 respektive arbejdsgiveres særinteresser skal repræsenteres i bestyrelsen, men  

 derimod de private arbejdsgiveres interesser generelt, og jeg finder det  

 derfor naturligt, at de private arbejdsgivere sammen udpeger en  

 fællesrepræsentant.
Det er min opfattelse, at både DA og landbruget vil være  

 i stand hertil.
