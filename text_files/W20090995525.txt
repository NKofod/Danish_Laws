Pressenævnets kendelse i sag nr. 2009-6-0927 [K] har klaget til Pressenævnet over et billede indsat til artiklen Politiken-journalist skampulet af [kunstner] på ekstrabladet.dk den 8. december 2009, idet han mener, at god presseskik er tilsidesat.
[K] har til støtte for klagen bl.a. anført, at dagspressen bør være renset for bizarre pornografiske illustrationer, der har en visuel aldersgrænse på 18 år.
Billedet er en krænkelse af klagers blufærdighed.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da klager efter det oplyste ikke selv er direkte eller indirekte nævnt, har klageren ikke en sådan interesse i sagen, at der er grundlag for at behandle klagen.
Klagen afvises herefter, jf. medieansvarsloven § 43, stk. 2, nr. 2.
