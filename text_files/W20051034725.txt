 Næring eller anden virksomhed.
 Civilstyrelsens afgørelse af 18. september 2005, j.nr. 2005-810-00420.
  Civilstyrelsen har nu behandlet Deres klage over Statsamtets afgørelse af 6. juli 2005. Ved afgørelsen afslog statsamtet at tillade, at Deres mindreårige datter, M driver selvstændig virksomhed med salg og udlejning af festkjoler.
 Efter en gennemgang af sagen ændrer vi statsamtets afgørelse, således at vi efter omstændighederne tillader, at M driver ovennævnte virksomhed.
 Det fremgår blandt andet af sagen, at M fylder 18. år den 6. februar 2006.
 Det er oplyst, at virksomheden skal drives sammen med en skolekammerat, som er fyldt 18 år, og at begge piger går på 2. år af uddannelsen HHX.
De har oplyst, at virksomheden skal drives fra et lejet lokale i ., som kan opsiges med en måneds varsel fra begge sider.
De har oplyst, at huslejen er 700 kr. om måneden, og at huslejen betales forud for et tidsrum af samme længde som opsigelsesperioden.
 De har endvidere oplyst, at varelageret p.t. beløber sig til ca. 10-15.000 kr., at omsætningen forventes at blive 50-70.000 kr. på et år, og at der kun købes nye kjoler i et omfang, som kan betales af den løbende indtægt.
 Det er desuden oplyst, at De og skolekammeratens far er villige til at hjælpe med bogføring.
