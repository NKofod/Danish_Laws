Bilag 1 - datalogi C Bilag 2  psykologi B Bilag 3  psykologi C Bekendtgørelse om ændring af bekendtgørelse om valgfag fælles for de gymnasiale uddannelser (valgfagsbekendtgørelsen) (Forenkling af visse prøveformer) § 1 I bekendtgørelse nr. 802 af 28. juni 2007 om valgfag fælles for de gymnasiale uddannelser (valgfagsbekendtgørelsen) foretages følgende ændringer:
 1. Bilag 6, Datalogi C, pkt. 4.2, affattes som bilag 1 til denne bekendtgørelse.
 2. Bilag 31, Psykologi B, pkt. 4.2, affattes som bilag 2 til denne bekendtgørelse.
 3. Bilag 32, Psykologi C, pkt. 4.2, affattes som bilag 3 til denne bekendtgørelse.
§ 2 Bekendtgørelsen træder i kraft den 1. april 2008.
Undervisningsministeriet, den 5. februar 2008 Jarl DamgaardAfdelingschef / Marianne Winther Jarl Bilag 1 - datalogi C 4.2 Prøveformer Skolen vælger for det enkelte hold en af nedenstående to prøveformer.
 Prøveform a): Mundtlig prøve på grundlag af en opgave, hvor der skal udvikles et system eller en del af et større system.
Eksaminationstiden er 24 minutter.
Der gives en forberedelsestid på ca. 3 timer, hvor eksaminanden individuelt eller i en gruppe på op til 3 personer udarbejder en synopsis for opgaveløsningen.
Ved udarbejdelsen af synopsen må alle hjælpemidler benyttes.
Synopsen danner grundlag for den individuelle mundtlige prøve, der former sig som dels en præsentation af synopsen, dels en efterfølgende samtale, hvor også faglige elementer fra undervisningen ud over, hvad der indgår i synopsen, inddrages.
I samtalen kan synopsen også sættes i relation til eksaminandens egne produktioner.
Prøveform b): Mundtlig prøve på grundlag af en opgave, hvor der skal udvikles et system eller del af et større system.
Eksamensopgaver skal være eksaminanderne bekendt senest 5 hverdage før prøven.
Der skal laves så mange opgaver, at alle faglige elementer fra undervisningen er repræsenteret i disse.
Eksaminationstiden er 24 minutter.
Der gives en forberedelsestid på ca. 24 timer, hvor eksaminanden individuelt eller i en gruppe på op til 3 personer udarbejder et udkast til et løsningsforslag.
Tidskrævende dele af systemudviklingen gennemføres kun i skitseform med hensyn til overvejelser over endelig og færdig udvikling af systemet.
Eksaminationen er individuel og tager udgangspunkt i opgaveløsningen.
Den former sig som dels en præsentation af opgaveløsningen, dels en efterfølgende samtale, hvor detaljer og ufærdige delelementer i opgaveløsningen inddrages.
Bilag 2  psykologi B 4.2 Prøveformer Der afholdes en mundtlig prøve, idet skolen vælger en af følgende to prøveformer:
a) Mundtlig prøve på grundlag af et ukendt bilagsmateriale valgt af eksaminator.
Eksamensspørgsmålet skal være forsynet med en overskrift ledsaget af en kortfattet temabeskrivelse, og bilagsmaterialet skal være afpasset forberedelsestidens længde.
Prøvematerialet sendes til censor og godkendes af denne forud for prøvens afholdelse.
Eksaminationstiden er ca. 30 minutter pr. eksaminand.
Der gives 3 timers forberedelse til udarbejdelse af en synopsis.
Såfremt skolen har bestemt, at forberedelsen kan foregå i grupper, vælger eksaminanderne, om de vil forberede sig i gruppe eller individuelt.
Eksaminationen tager udgangspunkt i eksaminandens præsentation og fremlæggelse af sin synopsis, suppleret med uddybende spørgsmål fra eksaminator.
I øvrigt former eksaminationen sig som en samtale mellem eksaminator og eksaminand.
b) Mundtlig prøve på grundlag af et kendt tema med ukendt bilagsmateriale valgt af eksaminator.
Eksamensspørgsmålet skal være forsynet med en overskrift, der angiver det kendte tema, og bilagsmaterialet skal være afpasset forberedelsestidens længde.
Prøvematerialet sendes til censor og godkendes af denne forud for prøvens afholdelse.
Eksaminationstiden er 30 minutter.
Der gives mindst 24 timers forberedelsestid til udarbejdelse af en synopsis.
Såfremt skolen har bestemt, at forberedelsen kan foregå i grupper, vælger eksaminanderne, om de vil forberede sig i gruppe eller individuelt.
 Prøven er todelt.
Første del af prøven består af eksaminandens præsentation og fremlæggelse af sin synopsis suppleret med uddybende spørgsmål fra eksaminator.
Anden del former sig som en samtale mellem eksaminand og eksaminator.
 Eksaminationstiden fordeles mellem de to dele, således at første del udgør ca. 1/3 af eksaminationstiden.
Bilag 3  psykologi C 4.2 Prøveformer Der afholdes en mundtlig prøve, idet skolen vælger mellem følgende to prøveformer:
a) Mundtlig prøve på grundlag af et ukendt bilagsmateriale valgt af eksaminator.
Eksamensspørgsmålet skal være forsynet med en overskrift og være ledsaget af vejledende underspørgsmål.
Prøvematerialet, som er afpasset til den valgte forberedelsestid, sendes til censor og godkendes af denne forud for prøvens afholdelse.
Eksaminationstiden er 24 minutter pr. eksaminand.
Der gives 24 eller 48 minutters forberedelsestid.
 Eksaminationen former sig som en samtale mellem eksaminand og eksaminator.
b) Mundtlig prøve på grundlag af et kendt tema med ukendt bilagsmateriale valgt af eksaminator.
Eksamensspørgsmålet skal være forsynet med en overskrift der angiver det kendte tema, og bilagsmaterialet skal være afpasset forberedelsestidens længde.
Prøvematerialet sendes til censor og godkendes af denne forud for prøvens afholdelse.
Eksaminationstiden er 30 minutter.
Der gives mindst 24 timers forberedelsestid til udarbejdelse af en synopsis.
 Prøven er todelt.
Første del af prøven består af eksaminandens præsentation og fremlæggelse af sin synopsis suppleret med uddybende spørgsmål fra eksaminator.
Anden del former sig som en samtale mellem eksaminand og eksaminator.
 Eksaminationstiden fordeles mellem de to dele, således at den første del udgør ca. 1/3 af eksaminationstiden.
