Ankenævnet afviste at behandle en klage over Erhvervs- og  

 Selskabsstyrelsens beslutning om at lade et anpartsselskab tvangsopløse på  

 grund af manglende lovlig ledelse.
En fejlagtig klagevejledning var uden  

 betydning.
 Advokat A har på vegne Anpartsselskabet K den 16. november 1994 klaget  

 over, at Erhvervs- og Selskabstyrelsen i skrivelse af 15. september 1994  

 (j.nr. 94-50.431), fastholdt ved skrivelse af 20. oktober 1994, anmodede  

 skifteretten om at tvangsopløse selskabet på grund af, at dette ikke havde en  

 lovlig ledelse.
 Sagens omstændigheder:
Den 6. juli 1994 modtog Erhvervs- og Selskabsstyrelsen en anmeldelse fra B  

 om, at han fratræder som direktør i Anpartsselskabet K.
Der er ikke anført  

 nogen person som tiltrædende direktør.
I anmeldelsens rubrik for  

 underskriftsdato er anført: »pr. 31.07.1994«.
I en medfølgende  

 følgeskrivelse dateret 4. juli 1994 hedder det:
»Vedlagt underskrift på min udtræden af K's direktion pr.  

 31/07-94.« I skrivelse af 5. august 1994 til selskabet henviste Erhvervs- og  

 Selskabsstyrelsen til, at selskabet herefter ikke har den i loven foreskrevne  

 ledelse.
Styrelsen gav med henvisning til anpartsselskablovens § 87 selskabet  

 en frist på 4 uger til at berigtige forholdet.
Det anføres, at styrelsen  

 efter anpartsselskabslovens § 86 uden yderligere varsel vil anmode  

 skifteretten om at opløse selskabet, hvis anmeldelse til berigtigelse af  

 forholdet eller om selskabets likvidation ikke var modtaget inden fristens  

 udløb.
Yderligere henledte styrelsen selskabets opmærksomhed på, at et  

 selskab, der inden for de sidste fem år har været under tvangsopløsning ved  

 skifteretten, efter anpartsselskabslovens § 95, stk. 3, ikke kan genoptages,  

 hvis det på ny bliver sendt til tvangsopløsning.
Klageren har gjort gældende,  

 at man ikke har modtaget denne skrivelse.
Skrivelsen er sendt anbefalet og  

 ifølge postkvittering udleveret fra postvæsenet den 10. august 1994. Det er  

 oplyst, at det pågældende selskab i april 1990 blev oversendt til  

 skifteretten til tvangsopløsning, men at tvangsopløsningen blev ophævet i  

 december 1991.
 Da Erhvervs- og Selskabsstyrelsen ikke modtog nogen reaktion på  

 skrivelsen, anmodede styrelsen den 15. september 1994 skifteretten i X-by om  

 at opløse selskabet efter anpartsselskabslovens § 86, sammenholdt med § 87.  

 Kopi af anmodningen blev sendt til selskabet.
 Klagerens advokat rettede derefter henvendelse til Erhvervs- og  

 Selskabsstyrelsen og gjorde bl.a. gældende, at direktør B først var fratrådt  

 pr. 1 september 1994, og at selskabet således ikke var uden lovlig ledelse på  

 tidspunktet for styrelsens skrivelse af 5. august 1994. Advokaten gjorde  

 endvidere gældende, at anmeldelse om direktørens fratræden ikke var  

 underskrevet af selskabets ledelse, at påbuddet af 5. august 1994 ikke var  

 modtaget, og at selskabet primo oktober havde anmeldt en ny direktør.
Erhvervs- og Selskabsstyrelsen fastholdt i skrivelse af 20. oktober 1994  

 den trufne afgørelse.
Denne skrivelse indeholder - i modsætning til  

 skrivelserne af 5. august og 15. september 1994 - klagevejledning om, at  

 afgørelsen kan indbringes for Erhvervsankenævnet.
 Klagerens advokat henvendte sig derefter til erhvervsministeren om sagen.  

 Erhvervsministeriet meddelte den 22. november 1994, at ministeriet ikke  

 fandt, at der foreligger forhold ved sagsbehandlingen, som kan begrunde en  

 revurdering af styrelsens afgørelse.
Over for Erhvervsankenævnet har klagerens advokat i klageskrivelsen af 16.  

 november 1994 og et supplerende indlæg af 8. marts 1995 gjort gældende, at  

 selskabet til stadighed har haft en lovlig og forsvarlig ledelse.
Direktør B  

 fortsatte faktisk sit arbejde for selskabet indtil den 1. september 1994, og  

 den tiltrædende direktør var allerede på dettte tidspunkt inde i billedet.  

 Det skyldes en misforståelse fra direktør B's side, at anmeldelsen kan  

 opfattes således, at han fratrådte allerede den 31. juli 1994. Selskabets  

 ledelse har ikke kendt til eller tiltrådt den fejlagtige anmeldelse.  

 Selskabet har ikke modtaget Erhvervs- og Selskabsstyrelsens påkrav af 5.  

 august 1994, og der var som nævnt ikke mangler ved ledelsen på tidspunktet  

 for påkravet.
Selskabet har søgt at anmelde en ny direktør, men anmeldelsen  

 blev afvist med henvisning til, at selskabet var sendt til tvangsopløsning.  

 Advokaten har endvidere henvist til det urimelige i, at en mulig formel fejl  

 skal medføre, at en forsvarligt drevet virksomhed, som beskæftiger ca. 40  

 medarbejdere, bliver nedlagt.
Om Erhvervs- og Selskabsstyrelsens påstand om afvisning af klagen har  

 klagerens advokat i indlægget af 8. marts 1995 udtalt, »at eftersom  

 klageadgangen fra selskabsstyrelsens side er meddelt (endog skriftligt) må  

 det ligge fast, at sagen berettiget er indbragt for Erhvervsankenævnet.« Erhvervs- og Selskabsstyrelsen har i en redegørelse for sagen af 7.  

 februar 1995 fastholdt den trufne afgørelse og udtalt:
»I skrivelse herfra af 20. oktober 1994 ... er fejlagtigt anvist  

 klageadgang til ankenævnet, uanset at styrelsens afgørelser efter  

 anpartsselskabslovens § 86, stk. 1, jf. § 129 b, stk.2, ikke kan indbringes  

 for højere administrativ myndighed.« Ankenævnet udtaler:
Efter anpartsselskabslovens § 87 kan Erhvervs- og Selskabsstyrelsen  

 beslutte, at et selskab skal opløses, om fornødent efter § 86, bl.a. hvis  

 selskabet ikke har den i loven foreskrevne ledelse, og manglen ikke afhjælpes  

 inden en af styrelsen fastsat frist.
Lovens § 86, stk. 1, indeholder regler  

 om tvangsopløsning af et selskab ved skifteretten efter anmodning fra  

 Erhvervs- og Selskabsstyrelsen.
Afgørelser truffet af Erhvervs- og Selskabstyrelsen i henhold til  

 anpartsselskabsloven kan efter lovens § 129 b, stk. 1, indbringes for  

 Erhvervsankenævnet.
Ifølge samme paragrafs stk. 2 kan styrelsens afgørelser  

 efter bl.a. lovens § 86, stk. 1, og § 87 dog ikke indbringes for højere  

 administrativ myndighed.
Erhvervs- og Selskabsstyrelsens beslutning om at anmode skifteretten om  

 tvangsopløsning af selskabet er truffet i medfør af lovens § 86, stk.1, og §  

 87. Afgørelsen kan derfor efter § 129 b, stk. 2, ikke indbringes for  

 Erhvervsankenævnet.
Det forhold, at Erhvervs- og Selskabsstyrelsen ved en  

 fejl har givet klagevejledning, kan ikke medføre, at ankenævnet - i strid med  

 loven - bliver kompetent til at behandle klagen.
 Ankenævnet afviser herefter den indgivne klage fra behandling i nævnet.
