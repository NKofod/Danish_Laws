Nr BTL 226 Betænkning over Forslag til lov om ændring af lov om forbrugsbegrænsende  

 foranstaltninger (Ophævelse af afgiften af radiomodtagere, grammofoner og  

 højttalere m.v. samt mindre husholdningsapparater)   

 Nr L 226 1986-87, 1. samling Blad nr 707 Afgivet af skatte- og afgiftsudvalget Afgivet: 19870409 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret dels skriftligt, dels i samråd.
Udvalget har endvidere modtaget mundtlige og/eller skriftlige henvendelser fra Butikshandelens Fællesråd og Radiobranchen.
Der er af ministeren for skatter og afgifter stillet ændringsforslag, hvorom henvises til de ledsagende bemærkninger.
Et af udvalgets spørgsmål er optrykt som bilag til betænkningen tillige med svaret herpå fra ministeren for skatter og afgifter.
Som bilag til betænkningen er endvidere optrykt cirkulære af 7. april 1987 fra Direktoratet for Toldvæsenet til distriktstoldkamrene om ændring af rejsegodsreglerne.
Ministeren for skatter og afgifter har under et samråd oplyst, at der ikke kan herske tvivl om, at regeringen vil arbejde for, at to-døgnsreglen forlænges ud over den 31. december 1988. De afgiftsfritagelser, regeringen har foreslået nu, har til hensigt at løse de særlige problemer, der er opstået i grænsehandelen, og skal ikke ses som et skridt i retning af en afgiftsharmonisering i EF.
Spørgsmålet om fastsættelse af skatter og afgifter i Danmark er efter regeringens opfattelse et nationalt dansk anliggende.
Et FLERTAL (udvalget med undtagelse af Fremskridtspartiets medlem) har med tilfredshed noteret sig ministerens udtalelse.
Udvalget har endvidere noteret sig, at ministeren for skatter og afgifter ligeledes under samråd har oplyst, at udvalget vedrørende en markedsorienteret afgiftspolitik fortsætter sit arbejde og forventer at afgive endelig rapport sidst på året.
 Ministeren for skatter og afgifter har endelig oplyst følgende:
For at opnå afgiftsfritagelse for »den store kvote« skal rejsen  

 for det første have haft et andet formål end afgiftsfri indførsel.
For det andet skal der være tale om sædvanligt indkøb på en sådan rejse.
Det afgørende er herefter en samlet vurdering af rejsens karakter og varighed samt de indkøbte varers art og mængde.
Denne vurdering foretages af toldvæsenet.
Som retningslinjer ved vurderingen er toldvæsenet instrueret om, at rejser under 24 timer almindeligvis anses for at have haft indkøbsformål.
Rejser over 24 timer kan almindeligvis anses for at have haft et andet formål end indkøb.
Afgørelsen om, i hvilket omfang man afgiftsfrit kan indføre indkøbte varer inden for »den store kvote«, beror på en vurdering af, om varerne er sædvanlige for en rejse, der ikke er en decideret indkøbsrejse.
Efter instruktionen til toldkamrene skal toldvæsenet ved afgørelse af, om et indkøb kan anses for sædvanligt, lægge vægt på følgende:
Anskaffelse af varige forbrugsgoder kan normalt ikke anses for sædvanligt indkøb.
Det samme gælder for andre varer, der uden videre kan købes i Danmark.
Det forhold, at en vare kan erhverves billigere i udlandet end i Danmark, kan ikke i sig selv medføre, at der er tale om sædvanligt indkøb.
Dog kan anskaffelse af varer, der enten har en særlig forbindelse med det besøgte rejsemål, eller som er nødvendiggjort af ganske særlige omstændigheder, der er indtrådt under opholdet i udlandet, anses for sædvanlige indkøb.
Disse retningslinjer vil i konkrete tilfælde kunne fraviges, såfremt toldvæsenets samlede vurdering af rejsens karakter og varighed og varernes art og mængde tilsiger dette.
 Udvalget kan tilslutte sig denne fremstilling.
Herefter indstiller et FLERTAL (udvalget med undtagelse af Socialistisk Folkepartis medlemmer) lovforslaget til VEDTAGELSE med de af ministeren for skatter og afgifter stillede ændringsforslag.
Et MINDRETAL INDEN FOR FLERTALLET (Det Radikale Venstres medlem af udvalget) ønsker at udtale følgende:
Det Radikale Venstre tilslutter sig de bestræbelser, som i den seneste tid er udfoldet af ministeren for skatter og afgifter med hensyn til en opstramning og en klarere fortolkning af rejsegodsbestemmelserne.
Det er helt i overensstemmelse med Det Radikale Venstres ønsker, og mindretallet beklager, at dette ikke er sket langt før.
Det Radikale Venstre understreger over for regeringens lovforslag om ophævelse af afgifter på en række områder, at disse forslag ikke kan ses som resultat af en velovervejet politik med hensyn til at løse det problem, som medlemskabet af EF har skabt for dansk afgiftspolitik.
Afgifter er en væsentlig finansieringskilde for den velfærdspolitik, som mindretallet ønsker ført.
Hvis man forestillede sig den politik fortsat, som L 226 og L 227 er udtryk for, undermineres dansk velfærdspolitik.
Grænsehandelsproblemerne løses ikke ved denne politik.
Staten mister provenu af størrelsesordenen ca. 300 mill. kr., men dette flytter kun en grænsehandel tilbage til Danmark af størrelsesordenen 25-30 mill. kr. - ikke væsentlig mere end den grænsehandel, der flyttes ved de nye rejsegodsbestemmelser.
En fortsættelse af ophævelse af afgifter i et sådant omfang med så ringe virkning kan ikke finde sted, og der vil ikke være nogen mulighed for i fremtiden at lade bilhandelen betale for en sådan politik.
Grænselandets specielle problemer med hensyn til dagligvarehandelen er der ikke gjort forsøg på at løse i det foreliggende lovforslag.
Det Radikale Venstre anbefaler alligevel Folketinget at stemme for lovforslagene især af to grunde: Opstramningen af rejsegodsbestemmelserne, som er et integreret led i regeringens »pakke«, og ministerens erklæring om, at regeringen fastholder,  

 at man ikke med disse forslag anerkender harmoniseringen af Danmarks skattepolitik med EFs, men tværtimod understreger, at der fortsat kan føres en selvstændig dansk afgiftspolitik.
Det Radikale Venstre noterer desuden med tilfredshed, at ministeriets udvalg vedrørende en markedsorienteret afgiftspolitik fortsætter arbejdet med at skabe grundlag for en samlet dansk afgiftspolitik under medlemskabet af EF.
Et MINDRETAL (Socialistisk Folkepartis medlemmer af udvalget) indstiller lovforslaget til FORKASTELSE ved 3. behandling, men kan dog stemme for de stillede ændringsforslag om nedsættelse af afgiften på grammofonplader.
Udvalgsbehandlingen har ifølge mindretallets opfattelse klart dokumenteret, at afgiftsnedsættelserne intet har med grænsehandelsproblemerne at gøre, idet disse er løst med rejsegodsbekendtgørelsen.
Det er således ikke længere muligt at foretage en indkøbs- eller normal turistrejse og indføre en båndoptager, en grammofon, en røremaskine eller en radio, medmindre indkøbsprisen er under 275 kr. og der ikke medbringes andre varer end de efter to-døgnsreglen kvotebelagte.
Beløbsgrænsen på 275 kr. for indkøbsrejser vil i øvrigt også løse en afgørende del af problemerne med handelen med dagligvarer.
Socialistisk Folkeparti ser derfor afgiftslempelserne som et knæfald for EF.
SF er tilfreds med regeringens rejsegodsbekendtgørelse, som burde have været indført for længe siden, og bemærker, at SF i markedsudvalget har advaret regeringen mod de lempelser i indførselsreglerne, der blev gennemført i 1985.
Resultatet af de i nærværende lovforslag og forslag til lov om ændring af lov om forskellige forbrugsafgifter. (Ophævelse af afgiften af støvsugere, mikrobølgeovne og videokassettebånd) (L 227) foreslåede afgiftsnedsættelser betyder et formindsket provenu på 275 mill. kr. til gengæld for, at en grænsehandel på kun 25 mill. kr. flyttes tilbage til Danmark.
Misforholdet mellem provenutabet og størrelsen af den handel, der forventes flyttet tilbage til Danmark, dokumenterer, at afgiftsnedsættelserne intet har med grænsehandelsproblemerne at gøre.
Socialistisk Folkeparti tilslutter sig i øvrigt ministerens forsikring om, at det er det danske Folketing, der suverænt skal bestemme skatter og afgifter her i landet og støtter regeringens forsikring om, at to-døgnsreglen skal bevares efter udgangen af 1988.
ÆNDRINGSFORSLAG Af MINISTEREN FOR SKATTER OG AFGIFTER, tiltrådt af UDVALGET:
Til titlen 1) Lovforslagets UNDERTITEL affattes således:
»(Ophævelse af afgiften af radiomodtagere, grammofoner og højttalere m.v. samt mindre husholdningsapparater og nedsættelse af afgiften af grammofonplader)».
Til § 1 2) I den under NR. 2 foreslåede affattelse af § 13 ændres i STK. 1, NR. 1, »3/13« til: »3/26«, og i STK. 2 og 3 ændres  

 »30 pct.« til:
 »15 pct.«.
Til § 2 3) Stk. 2 affattes således:
»Stk. 2. Loven finder anvendelse på varer bortset fra grammofonplader, der efter den 7. april 1987 udleveres fra anmeldte virksomheder eller angives til fortoldning.
Loven anvendes på grammofonplader, der udleveres fra anmeldte virksomheder efter den 8. april 1987.« Til § 3 4) I STK. 1 indsættes efter 1. pkt. som nyt punktum:
»Virksomheder, der den 9. april 1987 har lager af grammofonplader, kan få godtgjort halvdelen af den afgift i henhold til lov om forbrugsbegrænsende foranstaltninger, der er betalt ved virksomhedens indkøb eller indførsel af de nævnte lagervarer.« 5) I STK. 1, SIDSTE PKT., udgår », mikrobølgeovne«.
BEMÆRKNINGER Til nr. 1-5 Ved ændringsforslagene halveres afgiften af grammofonplader.
Provenutabet ved ændringen udgør 40-50 mill. kr., som delvis dækkes ind af de samtidigt stillede ændringsforslag til forslag til lov om ændring af lov om forskellige forbrugsafgifter.
(Ophævelse af afgiften af støvsugere, mikrobølgeovne og videokassettebånd) (L 227).
HAGEN HAGENSEN (KF) COLLET (KF) STETTER (KF) FOGH RASMUSSEN (V) SKRUMSAGER SKAU (V) BENTE JUNCKER (CD) DAMGAARD NIELSEN (FP) KOFOD-SVENDSEN (KRF) nfmd.
JYTTE HILDEN (S) HANS HÆKKERUP (S) CAMRE (S) LOHMANN (S) STAVAD (S) fmd.
TASTESEN (S) RUTH OLSEN (SF) THOFT (SF) BERNHARD BAUNSGAARD (RV) Partiet VS havde ikke medlemmer i udvalget.
Bilag 1 Et af udvalgets spørgsmål til ministeren for skatter og afgifter og dennes svar herpå SPØRGSMÅL 13:
Kan ministeren bekræfte, at man kun forventer 25 mill. kr. i yderligere dansk handel mod, at afgiften lempes 275 mill. kr.? SVAR:
Den foreslåede ophævelse af afgifterne medfører et provenutab på 275 mill. kr.
Den hjemvendte grænsehandel, som alene kan forklares ved ophævelsen af afgiften, opgøres skønsmæssigt til 25-30 mill. kr., jf. besvarelsen af spørgsmål 12.
Bilag 2 Cirkulære af 7. april 1987 til distriktstoldkamrene om ændring af rejsegodsreglerne Ved bekendtgørelse af 6. april 1987, der træder i kraft den 7. april 1987, ændres bekendtgørelse om told- og afgiftsfrihed for rejsegods m.v. dels således, at de hidtil gældende beløbsgrænser for told- og afgiftsfriheden reguleres under hensyn til den skete kursudvikling mellem den fælles europæiske regningsenhed (ECU) og den danske krone, dels således at told- og afgiftsfriheden for andre varer end tobaksvarer, spiritus, vin, parfume, toiletvand, kaffe og te begrænses.
Bestemmelserne, der indeholder de nævnte begrænsninger, lyder således:
»§ 4, stk. 5. For rejsende med bopæl i toldområdet er afgiftsfriheden efter stk. 1 og 4 betinget af, at den rejsende i overensstemmelse med reglerne i § 9, stk. 4, kan godtgøre, at rejsen uden for toldområdet har haft et andet formål end afgiftsfri indførsel, og at det indkøbte har karakter af sædvanligt indkøb på en sådan rejse.
 § 4, stk. 6. Afgørelse af, om afgiftsfrihed kan indrømmes efter stk.
5, må ske på grundlag af en samlet vurdering af rejsens karakter og varighed samt varernes art og mængde.
§ 4, stk. 7. Uanset bestemmelserne i stk. 5 kan enhver rejsende ved indrejse i toldområdet dog afgiftsfrit medføre andre varer til en værdi, der ikke overstiger 275 kr.« Ved afgørelse af, hvorvidt en vare kan indføres afgiftsfrit på grundlag af en samlet vurdering af rejsens karakter og varighed samt varernes art og mængde, kan følgende lægges til grund:
Ved udlandsophold OVER 24 timer kan det almindeligvis antages, at rejsen har haft andet formål end afgiftsfri indførsel.
Der kan i disse tilfælde afgiftsfrit indføres varer til en værdi af højst 2.750 kr./2.200 kr./350 kr.
Ved udlandsophold UNDER 24 timer kan der afgiftsfrit indføres varer til en værdi af højst 275 kr.
Efter bekendtgørelsen kan der derudover dog afgiftsfrit indføres varer op til det maksimale beløb (2.750 kr./2.200 kr./350 kr.), såfremt den pågældende kan godtgøre, at der er tale om sædvanligt indkøb på en sådan rejse.
Bekendtgørelsen definerer ikke nærmere, hvornår et indkøb kan anses for sædvanligt.
Det er dog forudsat, at distriktstoldkamret anlægger en meget snæver fortolkning af udtrykket sædvanligt indkøb.
Anskaffelse af f.eks. varige forbrugsgoder kan derfor ikke anses for sædvanligt indkøb.
Det samme gælder for andre varer, der uden videre kan købes i Danmark.
Det forhold, at en vare kan erhverves billigere i udlandet end i Danmark, kan ikke i sig selv medføre, at der er tale om sædvanligt indkøb.
Dog kan anskaffelse af varer, der enten har en særlig forbindelse med det besøgte rejsemål, eller som er nødvendiggjort af ganske særlige omstændigheder, der er indtrådt under opholdet i udlandet, anses for sædvanlige indkøb.
