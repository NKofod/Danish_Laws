Fremsat den 1. februar 2000 af  

 Frank Dahlgaard (UP) Forslag til folketingsbeslutning om genprivatisering af forældreopgaverne Folketinget pålægger regeringen at  

 fremsætte lovforslag, der sikrer en genprivatisering af  

 forældreansvaret og sørger for en tilbageførelse af de  

 grundlæggende forældreopgaver fra pædagoger, lærere  

 og institutioner til forældre og hjem.
 Det skal ske ved inden den 1. januar 2001 at  

 fremsætte de nødvendige lovforslag samt at foretage de  

 nødvendige ændringer i bekendtgørelser, cirkulærer  

 og andre administrative forskrifter efter følgende  

 retningslinjer:
 1.	Kommunerne iværksætter en »ansvarlighedskampagne« over  

 for alle nybagte forældre og sørger herefter for en årlig  

 påmindelse til hjemmet om forældreansvaret indtil barnets  

 skolestart.
 2.	Barselorloven forlænges til 12 måneder.
 3.	Forældrebetaling i alle daginstitutioner omlægges,  

 så betalingen gøres afhængig af den tid, barnet opholder  

 sig i institutionen (taxameterbetaling).
 4.	På giroindbetalingskortene for den månedlige  

 forældrebetaling for institutionsplads påføres teksten:  

 »Husk, at det er dig som far/mor, der har ansvaret for dit barns opdragelse  

 ikke pædagogerne eller institutionen.« Hvor betalingen sker ved  

 PBS-overførsel, sendes i stedet et månedligt brev eller e-mail  

 med ovennævnte budskab.
 5.	Forældrenes såkaldte revselsesret  

 genindføres.
 6.	Folkeskolen iværksætter en løbende  

 »ansvarlighedskampagne« over for elevernes forældre med udgangspunkt i  

 »Kolding-modellen«.
 7.	Adfærdsvanskelige børn fjernes fra folkeskolens  

 normalklasser af hensyn til trivsel og undervisningsmuligheder i  

 klasserne.
 8.	Ressourcestærke forældre, som forsømmer deres  

 forældreansvar, pålægges at betale de omkostninger, der er  

 forbundet med særforanstaltninger for deres barn/børn.
 9.	Alle planer og forsøg med den såkaldte »helhedsskole«  

 (heldagsskole) stoppes øjeblikkelig.
10.	Forældre pålægges sanktioner, såfremt deres  

 børn begår lovovertrædelser.
Det sker efter  

 »Englands-modellen«.
Bemærkninger til forslaget Almindelige bemærkninger Næst efter ufrihed, krig og ulykker er det  

 værste i denne verden forsømte og uopdragne børn.
Dem er  

 der efterhånden blevet mange af i Danmark.
Det er synd for disse  

 børn, og det er slemt for deres omgivelser.
 Den basale forældreopgave er at give egne  

 børn kærlighed, omsorg og opdragelse.
 I erkendelse af, at selv den bedste institution og selv de  

 bedste pædagoger ikke kan give børn og unge den kærlighed,  

 omsorg og opdragelse, som deres forældre normalt vil være i stand  

 til at give dem, må det sikres, at forældre ikke flygter fra  

 deres ansvar og opgaver som forældre.
 Det er en naturlig forældre- og familieopgave at  

 opdrage egne børn og gøre dem til glade, harmoniske mennesker.  

 Der er behov for en genopretning   en genprivatisering   af  

 forældreansvaret.
Familien er nemlig den bærende byggesten i ethvert  

 sundt samfund.
Hvis familierne opløses eller smuldrer   ved f.eks. at  

 forældrene fralægger sig ansvaret for egne børn - rammer  

 det ikke bare børnene, men hele samfundet.
De seneste ca. 25 år er der herhjemme sket et skred  

 i retning af familieopløsning.
Et typisk hjem for en dansk  

 børnefamilie er i dag et hjem, hvor der ikke er nogen hjemme.
I hvert  

 fald ikke i de fleste dagtimer.
Det er grotesk.
I dag er det typiske, at  

 begge forældre arbejder ude på arbejdsmarkedet   også mens  

 børnene er små og har særlig behov for forældrenes  

 nærhed, omsorg og tid.
Det er almindelig erkendt, at de allerførste  

 leveår er de vigtigste i et menneskes liv.
Det er hér grundlaget  

 for personligheden og følelseslivet lægges.
Manglende  

 kærlighed og forældrekontakt i de første år kan give  

 et menneske sår på sjælen.
Forældres omsorg for deres  

 børn indebærer derfor ikke blot at sørge for  

 tilstrækkelig med mad og drikke, tøj og legetøj til  

 børnene, men også at give dem kærlighed, nærhed og  

 forældretid.
Det kniber gevaldigt med det sidste i mange danske  

 børnefamilier.
Her er børnenes materielle behov rigeligt  

 dækket   ikke mindst er danske børn typisk overmættet med  

 legetøj.
De er imidlertid hundesultne efter voksenkontakt   specielt  

 forældrekontakt, forældreopmærksomhed og  

 forældretid.
 Det er ikke for stærkt at tale om åndelig  

 omsorgssvigt af massevis af danske børn.
I dagens Danmark har også mange  

 ressourcestærke forældre efterhånden overladt  

 grundlæggende forældreopgaver til pædagogerne og  

 lærerne.
Pædagoger og lærere kan berette om mødre og  

 fædre, som på det nærmeste har abdiceret som  

 forældre.
Disse forældre har ikke engang dårlig  

 samvittighed over deres svigt.
De anser hverken ansvaret eller opgaverne i  

 forbindelse med deres børn for at være deres.
Det er  

 pædagogernes, institutionernes og »samfundet«s ansvar.
Og går det  

 skævt, hvad det selvfølgelig ofte gør, så er det  

 pædagogernes, institutionernes og »samfundet«s skyld.
Det er en  

 forfærdende udvikling, som må stoppes.
Der må ske en  

 genopretning på dette vigtige område.
Bemærkninger til forslagets enkelte punkter Til punkt 1 Det skal fra samfundets side gøres tindrende klart  

 over for alle forældre, at de, og de alene, har ansvaret for deres  

 barns/børns opdragelse.
Konkret kan det gøres ved, at hver  

 kommune over for deres nybagte forældre kører en  

 »ansvarlighedskampagne«: Senest to måneder efter et barns fødsel  

 sender kommunalbestyrelsen et brev til de nybagte forældre.
Heri  

 ønskes forældrene til lykke med »guldklumpen«, som kan give dem  

 så megen glæde.
Men det indskærpes også, at det er  

 dem som far og mor, der bærer det fulde ansvar for deres barns  

 opdragelse og opførsel og ikke daginstitutionen, dens personale eller  

 en eventuel dagplejemor.
Det påpeges, at forældrenes  

 nærhed, kærlighed og tid er afgørende vigtig for deres  

 barns udvikling.
Det understreges, at man fra kommunens side forventer, at  

 når barnet når skolealderen, er det opdraget og »socialiseret« i  

 en sådan grad, at det kan blive undervist og kan udvise en acceptabel  

 adfærd.
I modsat fald skal forældrene ikke påregne, at  

 deres barn får plads i en af kommuneskolernes normalklasser.
Af hensyn  

 til de andre børn.
Dette budskab gentager kommunalbestyrelsen hvert år  

 i et nyt brev med et indhold, som er tilpasset barnets alder. (Vil kommunen  

 spare udgifter til porto, kan brevet udsendes sammen med den årlige  

 selvangivelse eller som e-mail). Et sådant brev vil givetvis  

 føre til vrede reaktioner hos nogle forældre, men det er blot  

 tegn på, at man har pirket til den dårlige samvittighed.
Det  

 afgørende er effekten af et sådant brev, og den vil med stor  

 sikkerhed være særdeles positiv, jf. bemærkningerne  

 nedenfor under pkt. 6.
Til punkt 2 Danmark er et uland, når det gælder  

 barselorlov.
I Danmark har forældrene efter fødslen ret til  

 orlov fra arbejdet i tilsammen 24 uger (= ca. 6 måneder), mens  

 forældrene i Norge tilsammen har ret til 12 måneders orlov efter  

 fødslen.
I Sverige har begge forældre, som er  

 lønmodtagere, ret til at holde orlov, til barnet er 1½ år.
Da  

 det første leveår er vigtigt for ethvert barns udvikling,  

 bør det gøres lettere for danske  

 småbørnsforældre at være meget sammen med deres  

 børn.
Et spædbarn hører nemlig ikke hjemme på en  

 institution.
Det hører hjemme i et hjem.
Et meget lille barn har ikke  

 behov for at være sammen med 20 andre småbørn, der skriger  

 om kap.
Det har behov for nærhed til far og mor og højst nogle  

 stykker til. (Det er ikke børnene, som i dagens Danmark kræver  

 institutionspladser.
Det er deres forældre).
Børnepsykologen Erik Sigsgaard gjorde allerede midt  

 i 1990 erne opmærksom på, at der er børn i Danmark, der  

 viser tegn på skoletræthed, før de overhovedet er kommet i  

 skole.
Han påpeger, at Danmark er dét land i hele verden, der  

 har flest børn i institutioner.
Det er alarmerende, når der i dagens Danmark findes  

 børn, som har mistet lysten til at gå i skole, før de  

 overhovedet er begyndt dér.
De har i deres korte liv fået mere  

 end nok af institutionslivet.
 Med en forlængelse af barselorloven vil Danmark tage  

 et stort skridt i en børnevenlig retning.
Til punkt 3 Det er et hårdt og inhumant samfund, hvor det  

 normale for småbørn er, at de hives ud af deres senge tidligt om  

 morgenen og bringes til daginstitutioner, hvor de tilbringer de næste  

 7-10 timer.
Ofte spiser børnene både deres morgenmad og deres  

 frokost i institutionen.
Mange af de små tager deres første  

 skridt i en institution, og mange siger deres første ord samme  

 sted.
Kommunernes Landsforening (KL) fremlagde i forsommeren  

 1999 en analyse, som viser, at 60-70 procent af de fuldtidsindskrevne  

 børn i alderen 0-6 år bliver passet ude (i institutionen) i mere  

 end 45 timer om ugen.
Lektor i udviklingspsykologi Agnete Diderichsen sagde  

 herom til Jyllands-Posten den 3. juni 1999: »Hvis det er små  

 børn, der passes ude så længe, kan resultatet blive, at de  

 får en forringet evne til at indgå nære forhold til venner  

 og kærester senere i livet.
Som en tommelfingerregel bør helt  

 små børn ikke passes ude i mere end 6 timer dagligt.« Ledende sundhedsplejerske Sigrid Riise kommenterer  

 KL-undersøgelsen således: »Det er de helt små børn,  

 der bliver passet længst.
Det er vel fordi, de er mere besværlige  

 for forældrene.
Små børn har brug for tæt kontakt  

 til voksne, og det får de ikke i institutionerne.
Men mange  

 forældre bilder sig ind, at det er godt for små børn at  

 komme ud   det er jo en passende undskyldning, så forældrene kan  

 få fred til at arbejde, handle eller spille golf.
Politikere og  

 arbejdsgivere kan lave alverdens favorable ordninger, men i sidste ende er  

 det forældrenes eget ansvar, hvor lang tid de vil være sammen med  

 deres børn.« (Jyllands-Posten den 3. juni 1999).
 Sådan er Danmark i dag år 2000: Et sygt  

 samfund, hvor forældre sender deres børn i institutioner,  

 før de kan tale og gå   og hvor landets statsminister stolt  

 praler af at have oprettet over 100.000 nye institutionspladser.
Specielt i vuggestuerne er sygeligheden blandt  

 børnene meget stor   typisk dobbelt så stor som blandt  

 børn, der passes hjemme.
Børn og pædagoger smitter nemlig  

 hinanden, og mange børn bringes til institutionen, selv om de ikke er  

 rigtig raske   og kan smitte andre.
 Mange af dagens børn er sultne efter voksenkontakt,  

 og da børnenes erfaring er, at den, der råber højest,  

 får opmærksomheden, bliver der selvfølgelig råbt  

 højt   meget, meget højt.
Støjniveauet i institutionerne er derfor ulideligt.  

 Decibelniveauet når ofte op på højder, hvor  

 Arbejdstilsynet ville gribe ind, hvis der var tale om en industriel  

 arbejdsplads for voksne.
Hvad man ikke vil byde voksne mænd, byder man  

 imidlertid små børn.
På nogle institutioner er pædagogerne begyndt  

 at benytte høreværn.
Det er grotesk, at udviklingen er kommet  

 så vidt, og efter forslagsstillerens opfattelse behandles en stor del  

 af de danske småbørn på en måde, som er i strid med  

 helt elementære menneskerettigheder.
Et samfund skal bedømmes på, hvordan det  

 behandler sine svage, og det danske samfund behandler ikke den svage gruppe,  

 som små børn jo er, særlig godt.
For nu at sige det mildt.  

 Det er ikke institutionernes eller pædagogernes skyld.
Det er  

 forældrenes skyld.
Og så er det naturligvis politikernes skyld.  

 Et flertal i Folketinget har enten direkte ønsket  

 institutionsudviklingen eller har passivt accepteret den.
Begge dele  

 medfører naturligvis et politisk ansvar.
 Amtspsykolog i Københavns Amt, Ove Carlsen, siger  

 om problemstillingen: »Børn har brug for at være mere sammen med  

 deres forældre, og derfor bliver enten far eller mor nødt til at  

 sætte karrieren lidt på vågeblus i den tid, børnene  

 er små.« »Spørger man børn, hvad der er deres behov, er  

 meldingen ifølge psykologen entydig: »Generelt mener børn, at  

 deres forældre skal være mere nærværende.««  

 (Dagbladet Aktuelt den 24. november 1999).
Formanden for Børnerådet, professor Per  

 Schultz Jørgensen, der gennem mange år har forsket i  

 børns vilkår, peger på, at opdragelsen i dag uddelegeres  

 til så mange instanser, at det indebærer en stor risiko for, at  

 børn får alt for mange overfladiske voksenkontakter og dermed et  

 ringere fundament: »Opdragelsen bliver for løs og tynd i hjemmet,  

 fordi de voksne har travlt med deres eget.
Så kommer børnene ud  

 i institutionerne, som ikke ser opdragelsen som deres opgave og i  

 øvrigt også har travlt, for der er for mange børn og for  

 få pædagoger på grøn stue i dag.« (Jyllands-Posten  

 den 22. februar 1999). Per Schultz Jørgensen siger, at fremtidens  

 børneopdragelse skal tages langt mere alvorligt end hidtil.
Han  

 påpeger, at »det mest fundamentale i opdragelsen er tid og  

 fællesskab.« For at tilskynde forældre til at lade deres  

 børn benytte daginstitutionerne så lidt som muligt  

 foreslås det, at forældrebetalingen ændres til en betaling  

 efter taxameterprincippet.
Det betyder, at jo længere tid barnet er i  

 institutionen, jo mere skal forældrene betale.
Man kan eventuelt  

 vælge at gøre betalingen progressiv, for så vidt  

 angår brug af institutionen før kl. 8 og efter kl. 15 eller 16,  

 således at timebetalingen i disse yderperioder f.eks. ligger 50 procent  

 over timeprisen for resten af dagen.
Formålet med en sådan progressiv  

 taxameterbetaling er selvsagt at tilskynde forældrene til at bringe  

 deres børn til institutionerne så sent som muligt om morgenen og  

 hente dem så tidligt som muligt om eftermiddagen.
Af hensyn til  

 børnene.
Stadig flere forældre kræver en garanti for  

 pasning af deres børn af det offentlige.
Pasningsgaranti er  

 blevet et nøgleord.
Ikke trivselsgaranti eller udviklingsgaranti, men  

 pasningsgaranti.
Disse forældre har en rå og ubarmhjertig  

 indstilling.
De betragter børneinstitutionerne som et opbevaringssted  

 for deres børn   og pædagogerne som en slags  

 »garderobemedarbejdere«.
Mange forældre gør efterhånden ganske  

 meget for ikke at være sammen med deres børn.
Pædagoger  

 på en række børneinstitutioner kan således berette  

 om forældre, som begge har ferie, men som alligevel anbringer deres  

 lille barn i vuggestuen eller børnehaven hele dagen.
Der er endog  

 småbørnsforældre, som rejser på ferie sammen, men  

 uden deres barn.
Barnet hentes og bringes så til institutionen af en  

 slægtning eller en bekendt.
 Her kan den foreslåede overgang til  

 taxameterprincippet i forældrebetalingen give et incitament til  

 forældre om ikke at benytte institutionerne, når de har fri.
Af og til må man spørge sig selv, hvorfor  

 mange forældre overhovedet ønsker at hente deres børn fra  

 institutionen sent om eftermiddagen for derefter at bringe barnet tilbage til  

 institutionen tidligt om morgenen den næste dag.
Hvorfor kan barnet  

 ikke lige så godt blive på institutionen og sove der også?  

 Hvorfor ikke oprette nogle døgninstitutioner eller i hvert fald  

 natbørnehaver? Det uhyggelige svar er, at det har man da også  

 gjort! I 1993 åbnede den første natbørnehave i Danmark.
I  

 dag har landet fire natbørnehaver: To i Aalborg, en i Ringsted og en i  

 København.
I Slagelse åbner den femte natinstitution i  

 foråret 2000. På disse institutioner kan forældre med  

 natarbejde eller skæve arbejdstider anbringe deres børn.
Det  

 løser et pasningsproblem for forældrene.  

 Spørgsmålet er imidlertid, om det er sundt, godt og rigtigt for  

 børnene? Nej, siger børnepsykolog Søren Friis Smith,  

 som til Kristeligt Dagblad den 23. november 1999 giver udtryk for, at denne  

 udvikling bør få alle alarmklokker til at ringe.
Han  

 påpeger, at den tidligste barndom er den allermest sårbare  

 periode af barnets liv.
Efter Søren Friis Smiths opfattelse svigter  

 både samfundet og forældrene børnene, når man  

 på denne måde bevæger sig fra børneomsorg til omsorg  

 for arbejdsgivernes interesser.
Læge (og mor) på en børneafdeling Pia  

 Svendsen udtrykker i et indlæg i Jyllands-Posten den 4. august 1999 sin  

 dybe bekymring for børnenes fremtid: »Jeg mener, der er grund til  

 bekymring, når nogle kommuner giver sig i kast med at etablere  

 døgnvuggestuer og døgnbørnehaver   og at Dansk  

 Arbejdsgiverforening hilser dette meget velkomment   øget  

 fleksibilitet, men for hvem og i hvis interesse, spørger jeg.« Pia Svendsen slutter sit indlæg således:  

 »Måske er det største problem de rodløse børn, som  

 har tilbragt en alt for stor del af deres liv i institution og i fortravlede  

 familier.« Med fremvæksten af døgnåbne vuggestuer  

 og børnehaver bevæger Danmark sig i retning mod et grotesk  

 kasernesamfund.
Udviklingen indebærer en yderligere afvikling af  

 familien og hjemmet.
Til punkt 4 Som et led i den nødvendige »moralske  

 oprustningskampagne« over for forældre med børn i vuggestuer,  

 børnehaver eller fritidshjem gennemføres følgende, som  

 vil have stor effekt uden at belaste kommunekasserne med én eneste  

 krone:
På det månedlige giroindbetalingskort fra den  

 kommunale daginstitution til forældrene anføres følgende  

 tekst: »Husk, at det er dig som far/mor, der bærer ansvaret for dit  

 barns opdragelse ikke pædagogerne eller institutionen.« Dette budskab får forældrene ind ad  

 brevsprækken hver måned, og det vil nok give anledning til surhed  

 og irritation nogle steder.
Det er imidlertid naivt at forestille sig, at det  

 er muligt at genprivatisere forældreansvaret og forældreopgaverne  

 uden konflikter, protester og surmuleri.
Det sker imidlertid i en god sags  

 tjeneste: Hensynet til børnene.
 Vælger forældrene at betale via PBS, sendes  

 budskabet i et særskilt brev, og udgifterne hertil må  

 forældrene så selv betale.
 Samme budskab sendt som e-mail til forældrene er en  

 nærliggende tillægsmulighed. (Den e-mail kan de få hver  

 eneste dag!).
Lektor, cand.mag.
Lone Nørgaard foreslår i  

 Jyllands-Postens kronik den 6. januar 2000 »Hvem har ansvaret for  

 børneopdragelsen?« følgende: »De næste mange, mange  

 år skal alle borgere i Danmark dagligt via public service i medierne og  

 obligatorisk familiekundskab i skolerne bevidstgøres om, at det at  

 have børn er et arbejde, at de er pokkers dyre for  

 privatøkonomien, og at Camilla og Jens først og fremmest er et  

 forældreansvar.« Det falder helt i tråd med tankerne i dette  

 beslutningsforslag.
Til punkt 5 For et par år siden blev forældrenes  

 såkaldte revselsesret afskaffet af et flertal i Folketinget.
Derved  

 blev forældres muligheder for at opdrage deres børn  

 svækket.
Det bør der rettes op på.
Det skal understreges, at en genindførelse af  

 revselsesretten på ingen måde giver forældre lov til at  

 »tæve« deres børn eller udøve vold mod dem.
Noget  

 sådant er forbudt efter den almindelige straffelov.
Revselsesretten  

 indebærer alene en mulighed for, at en far eller mor eksempelvis kan  

 give sit barn et dask over hånden eller et fast tag i armen, når  

 situationen gør det påkrævet.
Det har selvfølgelig  

 intet med vold at gøre.
Til punkt 6 Uden at det nogen sinde er blevet politisk besluttet i  

 Folketinget, har folkeskolen overtaget en meget betydelig del af  

 forældreopgaverne.
Mange lærere på de mindre klassetrin  

 føler sig i dag tvangsindlagt som reservemødre og  

 reservefædre   oven i købet med indskrænkede  

 beføjelser.
De skal snøre lille Sørens sko, knappe lille  

 Mettes frakke og mange andre ting, som børnene tidligere klarede selv,  

 fordi de havde lært det hjemmefra.
Lærerne må også i  

 dag lægge knæ til de små børn i 1. og 2. klasse, som  

 ofte er sultne efter fortrolig voksenkontakt.
Lærerne må i  

 stigende omfang lære børnene almindelig god opførsel.  

 Derved er mange lærere faktisk blevet mere reservemødre eller  

 pædagoger end lærere (undervisere).
Forældreopgaver, som må løses i skolen,  

 reducerer selvsagt mulighederne for undervisning og indlæring.
Tiden  

 går med opdragelse i stedet for med undervisning og indlæring.  

 Skolen skal imidlertid ikke være opdragelsesanstalt eller fritidshjem.  

 Skolen skal være skole.
Lærer og mor Charlotte Qvist skriver i Berlingske  

 Tidendes kronik den 12. januar 2000, at »nutidens forældre er bange for  

 at opdrage og sætte grænser.« Hun fastslår også, at  

 »børn skal lære at vise respekt, accept og omsorg for andre.«  

 Selvfølgelige ting kan man måske mene, men desværre er det  

 langtfra alle, som har denne opfattelse.
Derfor har folkeskolen og hele det  

 danske samfund i dag et stort problem: De forsømte og uopdragne  

 børn og unge.
En anden lærer, Peter Seeberg, skrev i B.T. den 9.  

 marts 1999, at han fik »et kulturchok«, da han   der normalt underviser de  

 større børn   blev sat til at tage nogle timer på de  

 små klassetrin.
Han betegner dagens 6-10-årige skolebørn  

 som forkælede, krævende, selvcentrerede og frustrerede.
Han skrev  

 bl.a.: »I deres hungren og leflen efter voksent modspil tager  

 skolebørnene alle midler i brug.
Får de ikke øjeblikkelig  

 respons fra den voksne, de ønsker i tale, råber de uartikuleret  

 op eller flår i den voksne til denne reagerer   positivt eller negativt  

   ud fra devisen, at dårlig opmærksomhed er bedre end ingen.« Peter Seeberg skriver videre: »Det skal være min  

 påstand, at vi forældre har svigtet.
Vi svigter vor opgave som  

 forbilleder og opdragere af vore børn.
For mange har valgt  

 forældrerollen fra, fordi den er alt for besværlig, og tillige er  

 den yderst tidskrævende.
Umiddelbart er det meget nemmere at give efter  

 og lade barnet få ret.« Folkeskolens største problem er i dag  

 disciplinkrisen.
Uro og støj i timerne samt manglende opdragelse og  

 hensyntagen til fællesskabet hos mange elever forringer mulighederne  

 for en ordentlig undervisning.
Problemet er voksende.
Der bliver flere og  

 flere uopdragne og forsømte børn   uslebne diamanter   som er  

 adfærdsvanskelige, egocentriske, asociale, forvirrede, og som ikke kan  

 undervises.
Ofte er børnene forkælede og forsømte  

 på samme tid.
Forkælede med materielle goder, men forsømte  

 med hensyn til voksen- og forældrekontakt.
 Problemet med urolige børn er kortlagt af  

 Undervisningsministeriet i rapporten »Urolige elever i folkeskolens  

 almindelige klasser« fra 1997. (Se også bemærkningerne nedenfor  

 under pkt. 7).
Problemets omfang fremgår også af en  

 undersøgelse, som Danmarks Lærerforening gennemførte midt  

 i 90 erne, og som viser, at på dette tidspunkt havde hver tiende  

 lærer gennem skoleåret været udsat for vold eller for  

 trusler om vold i forbindelse med lærerjobbet.
Der er næppe  

 færre voldsramte eller voldstruede lærere i dag.
En anden undersøgelse (offentliggjort i  

 publikationen »Man kan kun gå på to ben«, Danmarks  

 Lærerforening, 1990) viser, at halvdelen (49 procent) af lærerne  

 i folkeskolen ville vælge en anden levevej, hvis de kunne begynde  

 forfra, og næsten lige så mange (45 procent) kunne tænke  

 sig et andet job uden for folkeskolen.
Det er altså ikke sjovt at  

 være lærer i folkeskolen mere.
Midt i 1990 erne kunne Danmarks Lærerforenings blad  

 »Folkeskolen« (nr. 43, 1995) bringe eksempler på voldelige overfald  

 på lærere i folkeskolen.
Det alarmerende i denne forbindelse er,  

 at Arbejdsskadestyrelsen i ét konkret tilfælde betegner vold og  

 trusler over for en lærer som en forventelig del af jobbet Dertil er vi altså for længst kommet.
Disse forhold er uacceptable, og det er komplet  

 uforståeligt, at Danmark Lærerforening har svigtet sine medlemmer  

 i denne sag.
Foreningen burde som en selvfølge for længe siden  

 have krævet sikkerhed på arbejdspladsen for sine medlemmer.  

 Uforståeligt er det også, at Danmarks Lærerforening ikke i  

 forbindelse med overenskomstfornyelser på medlemmernes vegne har rejst  

 krav om dobbelt løn for dobbelt arbejde.
For det er jo dobbelt  

 arbejde, når man både skal opdrage og undervise   både  

 være reservemor og lærer.
For at dæmme op for forældrenes uansvarlighed  

 og svigt forsøgte Gug skole ved Aalborg midt i 1990 erne at  

 indgå en »social kontrakt« med forældrene.
Kontrakten gik ud  

 på, at forældre og skole gjorde det klart over for hinanden,  

 hvilke forventninger man havde til den anden part.
Forældrene skulle  

 således fremkomme med deres ønsker og forventninger til skolen,  

 og skolen skulle fremlægge sine ønsker og forventninger til  

 forældrene.
Det var det sidste, som er nyt og relevant.  

 Lyshøjskolen i den østlige udkant af Kolding har udviklet og  

 konkretiseret tanken om en »social kontrakt«.
I forbindelse med skolestarten  

 i begyndelsen af august 1999 sendte skolen følgende brev til samtlige  

 forældre til børn, som skulle starte i skolen:
»Kære forældre.
Et godt samarbejde mellem  

 skole og hjem er en vigtig forudsætning for, at jeres barn får en  

 god skolegang.
En anden vigtig forudsætning er jeres opbakning i  

 forhold til jeres barn og skolens dagligdag.
 I nedenstående seks punkter har vi sammenskrevet  

 en række forhold, som sætter fokus på  

 forældreansvaret i forbindelse med børnenes skolegang.  

 Forældreopbakning til nedenstående punkter vil medvirke til at  

 skabe gode rammer for indlæringen og gøre dagligdagen lettere  

 for alle parter.
1.	Skolen forventer, at eleven møder a) til tiden b)  

 veludhvilet c) undervisningsparat.
Det vil sige at barnet har fået  

 udsovet, har haft en rolig morgen, har fået morgenmad og har medbragt  

 madpakke eller frugt.
 2.	Skolen forventer, at eleven er opdraget til at tage hensyn og udvise  

 ansvarlig social opførsel samt tiltaler både lærere og  

 elever høfligt og i et pænt sprog.
 3.	Skolen forventer, at forældrene er villige til at indgå  

 i et konstruktivt og positivt samarbejde med skolen samt er parat til at  

 vurdere en sag fra to sider i blandt andet konfliktsituationer.
 4.	Skolen forventer, at forældrene kigger i skoletasken og  

 føler medansvar for penalhus, kontaktbog samt tjekker tasken for  

 sedler og støtter indlæringen med blandt andet  

 lektiehjælp.
5.	Skolen forventer, at skolen respekteres som arbejdsplads for  

 både elever og lærere, og at skolen har høj prioritet i  

 barnets tilværelse.
Det vil sige: a) at tandlæge- og  

 lægebesøg placeres uden for skoletiden b) at ferie i  

 størst muligt omfang holdes i skolens ferie c) at interesser og  

 arbejde planlægges, så skolen ikke forsømmes d) at enhver  

 fritagelse fra skolen overvejes grundigt.
 6.	Skolen forventer, at forældrene føler ansvar for  

 børnene vedrørende seksualinformationer, rygning, alkohol og  

 andre rusmidler samt i det hele taget føler ansvar for elevernes  

 adfærd i puberteten.
 Vedtaget på skolebestyrelsesmødet 11. maj  

 1999.
Med venlig hilsen Jørn Jørgensen,  

 Skoleinspektør.« Brevet blev positivt modtaget af stort set alle  

 forældre og vakte i øvrigt en enorm opsigt i medierne.  

 Tænk, her var en skole, hvor lærere og skoleleder turde skrive ud  

 til forældrene og stille krav til dem om at tage deres ansvar og deres  

 forældreopgaver alvorligt! De hidtidige erfaringer tyder på, at opfordringen  

 har hjulpet mærkbart.
Altså: Et lille brev med en stor  

 virkning.
Da det tydeligvis er de færreste skoler, som  

 tør stille sådanne elementære krav til forældrene,  

 kan kun et påbud oppefra for alvor sætte skred i tingene.
Og det  

 er der behov for.
Nu bør Folketinget gå foran og vise vejen! Det er tanken, at samtlige godt 1.700 folkeskoler i  

 Danmark ved hvert skoleårs begyndelse bliver forpligtet til at udsende  

 et brev til forældrene med et indhold i stil med det hér  

 gengivne brev (»Kolding-modellen«).
Til punkt 7 Uopdragne og stærkt forstyrrende børn  

 gør mange steder livet som skolelærer til et helvede.
Problemet  

 beskrives allerede i dagbladet Politikens kronik den 10. august 1995, »En  

 lærers afskedstale«, hvori den pågældende lærer  

 beskriver, hvorfor han ikke orker at undervise i folkeskolen mere:
»Det egentlige problem i folkeskolen er manglende  

 arbejdsro, for mange utilpassede, normløse, selvcentrerede  

 børn, som vi intet kan stille op over for, og som gør, at en  

 stadig stigende del af undervisningen bliver overfladisk, skøjtende og  

 ligegyldig uanset undervisningsformen til stor skade for de søde, rare  

 positive børn, som jo stadig er i klart overtal.
Disse ting har  

 været meget afgørende for min beslutning.
De har ganske enkelt  

 frataget mig min arbejdsglæde.« Der kan også henvises til en anden lærer,  

 Niels Christian Sauer, der skrev om samme emne og med samme holdning i  

 dagbladet Politikens kronik den 7. juni 1995 under overskriften »Balladen i  

 skolen«.
Siden midt i 90 erne er der fremkommet konkrete tal for,  

 hvor mange stærkt forstyrrende elever der findes i dagens folkeskole:  

 10 procent af folkeskolens elever forstyrrer regelmæssigt  

 undervisningen for sig selv og klassekammeraterne.
I gennemsnit er der 2  

 forstyrrende elever i hver klasse. 2 procent af folkeskolens elever  

 forstyrrer hele tiden undervisningen   svarende til 10.000 børn eller  

 en elev i hver anden klasse.
Det er især elever i de små klasser,  

 og det er helt overvejende drenge, som er stærkt urolige  

 (adfærdsvanskelige).
 Disse oplysninger fremgår af »en kvantitativ og  

 kvalitativ undersøgelse af urolige elever i folkeskolens almindelige  

 klasser« med titlen »Urolige elever i folkeskolens almindelige klasser«.  

 Undersøgelsen, som involverede 100.000 elever og deres lærere  

 hver femte folkeskole og elev   blev gennemført på initiativ af  

 Undervisningsministeriet, efter at et flertal i Folketinget ved en  

 forespørgselsdebat den 11. januar 1996 havde pålagt ministeren  

 at kortlægge og undersøge problemerne med  

 adfærdsvanskelige eller urolige børn i skolen.
Det er med nærværende forslag tanken, at de 2  

 procent af skolebørnene, som hele tiden forstyrrer undervisningen,  

 skal fjernes fra deres klasser.
De skal ikke i demokratiets og frisindets  

 misforståede navn have lov til at ødelægge trivsel og  

 undervisningsmuligheder for deres klassekammerater og deres lærere.
Det  

 er i øvrigt også bedst for de adfærdsvanskelige  

 børn selv, at de oplever, at en destruktiv og ødelæggende  

 adfærd får konsekvenser.
Det er elementær erkendelse i al  

 opdragelse, at der fra de voksnes side må sættes grænser  

 op, som ikke må overskrides.
Børn og unge er naturligt nok  

 grænsesøgende.
Er der derfor slet ingen grænser sat op for  

 deres opførsel, kan det selvsagt blive meget vildt.
Det kan mange  

 fortvivlede skolelærere fortælle en hel del om! De adfærdsvanskelige børn skal naturligvis  

 hjælpes.
Børnene er typisk blevet svigtet af deres  

 forældre og skal ikke også svigtes af samfundet.
Men de skal  

 altså heller ikke længere have lov til at sabotere undervisningen  

 for andre.
Hvilke typer af særforanstaltninger og specialundervisning  

 disse stærkt adfærdsvanskelige børn skal tilbydes, skal  

 bl.a. drøftes ved den forespørgselsdebat (F 3), som finder sted  

 i Folketinget i dag den 1. februar 2000.
Til punkt 8 Der kan ligge mange undskyldende forhold til grund for et  

 uopdragent eller adfærdsvanskeligt barns opførsel, men er begge  

 barnets forældre ressourcestærke og veluddannede mennesker, er  

 der ingen undskyldninger for forældrenes svigt.
Så bør det  

 få konsekvenser.
Sådanne forældre, som har forsømt  

 deres ansvar som forældre og opdragere, bør i rimelighedens navn  

 pålægges at betale de udgifter, der er forbundet med, at  

 samfundet med særforanstaltninger prøver at hjælpe deres  

 børn.
Andre   typisk dårligere stillede mennesker   skal ikke  

 betale for sådanne forældres egoisme og svigt.
 Alene en viden om, at en sådan sanktion kan  

 træde i kraft, vil givetvis få en række forældrepar  

 til at tage sig mere af deres børn   før kommunen gør  

 det og sender dem regningen.
Til punkt 9 Med finansloven for indeværende år blev der  

 indgået en aftale mellem et antal partier i Folketinget om at etablere  

 forsøg i en række kommuner med en såkaldt »helhedsskole«.  

 Disse planer bør stoppes øjeblikkeligt.
Der er nemlig  

 tydeligvis ikke tale om nogen helhedsskole, men om en heldagsskole, hvis  

 skjulte formål er at løse et pasningsproblem for  

 forældrene.
»Der er tale om verdens længste eftersidning«, har  

 en kendt børneekspert sagt om helhedsskolen.
Det er selvsagt uhyrligt,  

 hvis alle skolebørn nu skal være tvunget til at være i et  

 skole- og institutionsmiljø hele dagen.
 Skolebørn skal ikke fratages muligheden for at  

 komme hjem til sig selv, hvor de stille og fredeligt kan lege, læse  

 lektier og børne- eller ungdomsbøger, være sammen med  

 deres far, mor, bedstemor, tante Olga, naboens kat   eller bare kede sig.
Den såkaldte »helhedsskole« er et skridt i en  

 forkert retning: Mod mere institutionstilværelse for børnene og  

 de unge.
Der er brug for det modsatte: Mere privatliv, hjem og familie   og  

 mindre institutioner og offentlige løsninger.
Til punkt 10 Alvorlige forældresvigt ligger ofte til grund for  

 børns og unges kriminalitet.
Når unge under den kriminelle  

 lavalder begår lovovertrædelser, kan man i stedet for at straffe  

 de unge straffe deres forældre.
Eller i det mindst pålægge  

 forældrene visse sanktioner.
Dette er filosofien bag et lovforslag om unge kriminelle,  

 som var til behandling i det britiske parlament i 1997. Et af elementerne i  

 dette forslag angår forældres ansvar for deres børns  

 adfærd, idet der foreslås indført en såkaldt  

 »parenting order« (= påbud om forældres ansvarsforpligtelser).  

 Lovforslaget blev udarbejdet på grundlag af det engelske  

 indenrigsministeriums debatoplæg om håndtering af  

 ungdomskriminalitet fra september 1997. Debatoplægget har titlen  

 »Tackling youth crime   A Consultation paper«.
Det foreslås f.eks. her,  

 at en domstol i forbindelse med en straffesag mod en ung under 18 år  

 skal kunne pålægge den unges forældre at deltage i  

 undervisnings- og vejledningslektioner eller opfylde andre krav, der har til  

 formål at sikre, at de fremover drager tilstrækkelig omsorg for  

 deres barn.
 Manglende overholdelse af påbudet kan efter  

 forslaget straffes med en bøde på indtil 1.000 pund (=  

 11.000-12.000 dkr.).
Det foreslås med nærværende forslag at  

 følge denne »Englands-model« og indføre sanktioner over for  

 forældre, hvis børn eller unge overtræder loven.
Meningen  

 er naturligvis at få flere forældre til at vågne op og tage  

 sig mere af deres egne børn og unge.
Ellers falder hammeren.
Økonomiske konsekvenser Det anførte 10-punkts-program til genprivatisering  

 af forældreansvaret og forældreopgaverne vil give anledning til  

 såvel offentlige udgifter som offentlige indtægter og især  

 besparelser:
På udgiftssiden er det indlysende, at punkt 2  

 (længere barselorlov) og punkt 7 (særforanstaltninger for  

 adfærdsvanskelige børn, som fjernes fra skolens normale klasser)  

 koster en hel del offentlige skattekroner.
Det er imidlertid ekstraudgifter,  

 der givetvis i løbet af nogle år vil blive mere end opvejet af  

 meget store offentlige besparelser.
Således vil punkt 1 , 4 og 6  

 (ansvarlighedsbrevkampagnerne) og punkt 3 (taxameterbetaling for  

 institutionspasning af børn) give anledning til offentlige  

 besparelser, som bliver i milliardklassen.
Punkt 9 (stop for helhedsskolen)  

 vil herudover alene spare de offentlige kasser for 350 mio. kr.
 Punkt 8 (ressourcestærke forældres betaling  

 for egne forsømmelser) vil give indtægter til de offentlige  

 kasser, men forhåbentlig først og fremmest medvirke til en  

 adfærdsændring hos forældrene, som vil mindske behovet for  

 offentlig indsats over for børn og unge.
 Punkt 10 (straffesanktioner over for forældre, hvis  

 børn begår kriminalitet efter »Englands-modellen«), vil netto  

 næppe påvirke de offentlige budgetter  

 nævneværdigt.
 Den samlede økonomiske virkning af dette  

 10-punkts-program vil i løbet af få år være en  

 budgetforbedring på de offentlige budgetter af meget betydelig  

 størrelse.
Det vigtigste er imidlertid effekten på børn  

 og unges vilkår og opvækst.
Den vil være uvurderlig.
 Der er i dag så mange sikre tegn på, at et  

 stort antal børn mistrives i Danmark, at der bør ske et  

 kursskifte i familie- og børnepolitikken.
