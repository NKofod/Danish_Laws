Fremsat den 8. december 2011 af Mogens Lykketoft (S), Bertel Haarder (V), Søren Espersen (DF), Marianne Jelved (RV) og Holger K.
Nielsen (SF) Forslag til Lov om ændring af lov om valg til Folketinget (Bedre udnyttelse af Folketingets medlemsboliger, præciseringer vedrørende medlemsbolig- og boliggodtgørelsesordningerne, mere fleksible regler for kørselsgodtgørelse til Folketingets medlemmer m.v.) § 1 I lov om valg til Folketinget, jf. lovbekendtgørelse nr. 107 af 8. februar 2011, foretages følgende ændringer:
 1. § 108, stk. 4-10, ophæves, og i stedet indsættes:
»Stk. 4. Omkostningstillægget efter stk. 3 medregnes ikke i den skattepligtige indkomst.
Der kan ikke foretages fradrag i den skattepligtige indkomst for de udgifter, der er forbundet med folketingsarbejdet, herunder boligudgifter, indenlandsk befordring m.v.
Stk. 5. § 109 a, stk. 12, gælder tilsvarende for omkostningstillægget efter stk. 3.« 2. To steder i § 109, stk. 1, og to steder i § 110, stk. 1, ændres »han« til: »medlemmet«.
 3. § 109, stk. 11, 2. og 3. pkt., ophæves.
 4. Efter § 109 indsættes:
»§ 109 a.
Folketinget stiller vederlagsfrit en bolig til rådighed for hvert medlem af Folketingets Præsidium.
Stk. 2. Folketinget stiller vederlagsfrit en bolig til rådighed for et ordinært medlem, der har bopæl uden for det sjællandske område.
Boligen skal fraflyttes senest 2 uger efter ophør af medlemskabet af Folketinget.
Stk. 3. Har Folketinget ikke mulighed for at stille en bolig til rådighed for et ordinært medlem, som opfylder betingelsen i stk. 2, kan der i stedet ydes medlemmet en godtgørelse for en fast supplerende bolig i Københavnsområdet.
Godtgørelsen udgør op til 50.000 kr. pr. år og udbetales mod dokumentation til dækning af egentlige boligudgifter.
Godtgørelsen kan ydes i op til 3 måneder efter medlemskabets ophør.
Et medlem, som en gang er begyndt at modtage godtgørelse for en supplerende bolig efter dette stykke, kan fortsætte hermed for den samme bolig, selv om Folketinget siden måtte få mulighed for at stille en bolig til rådighed for medlemmet.
Stk. 4. Til et ordinært medlem, der får stillet en bolig til rådighed efter stk. 2 eller modtager godtgørelse for en fast supplerende bolig efter stk. 3, udbetales uden dokumentation 20.000 kr. pr. år til dækning af udgifter i forbindelse med dobbelt husførelse.
Tilsvarende gælder for et medlem af Folketingets Præsidium, hvis den pågældende ville være berettiget til en bolig efter stk. 2, såfremt vedkommende ikke var medlem af Præsidiet.
 Stk. 5. Under tilsvarende omstændigheder som de i stk. 3 nævnte kan et ordinært medlem, som ikke har fast supplerende bolig i Københavnsområdet, få dækket udgifter til hotelovernatning i Københavnsområdet i forbindelse med møder som led i folketingsarbejdet.
 Stk. 6. Har Folketinget efter tildelingen i henhold til stk. 1 og 2 ledige boliger til rådighed, kan disse efter ansøgning vederlagsfrit stilles til rådighed for andre ordinære medlemmer af Folketinget for et folketingsår ad gangen.
Stk. 7. Ved tildelingen af ledige boliger efter stk. 6 lægges navnlig vægt på medlemmets samlede rejsetid med offentlige transportmidler, herunder ventetider, antal skift mellem transportmidler samt senest mulige tidspunkt for hjemtransport.
Helbredsmæssige, økonomiske eller sociale forhold kan dog også inddrages ved vurderingen.
 Stk. 8. En bolig, der stilles til rådighed for et medlem efter stk. 6, kan fra Folketingets side opsiges med 2 ugers varsel, hvis der er behov for at stille boligen til rådighed for et medlem, der er berettiget hertil efter stk. 1 og 2. Ved vurderingen af, hvilket medlem der skal fraflytte en tildelt bolig lægges der vægt på samme forhold som ved tildelingen af ledige boliger, jf. stk. 7.
 Stk. 9. Uden for de i stk. 5 nævnte tilfælde kan et ordinært medlem, som ikke har en bolig stillet til rådighed efter reglerne i stk. 1, 2 eller 6 og ikke modtager godtgørelse for en fast supplerende bolig efter stk. 3, i et kalenderår få dækket udgifterne til op til 12 overnatninger på hotel i Københavns-området i forbindelse med møder som led i folketingsarbejdet.
Stk. 10. Et ordinært medlem af Folketinget kan i et kalenderår få dækket udgifterne til op til 12 hotelovernatninger i den storkreds, hvor medlemmet er opstillet, i forbindelse med møder i storkredsen, hvis afstanden mellem storkredsen og medlemmets bopæl gør det rimeligt.
Der ydes dog ikke dækning af udgifter til hotelovernatning efter 1. pkt. til medlemmer, der er opstillet i Københavns eller Københavns Omegns Storkredse, og som har en bolig stillet til rådighed efter stk. 1, 2 eller 6 eller modtager godtgørelse for en fast supplerende bolig efter stk. 3.
Stk. 11. Værdien af en bolig, der stilles til rådighed efter stk. 1, 2 eller 6 for et medlem af Folketinget, godtgørelse for fast supplerende bolig efter stk. 3, godtgørelse for dobbelt husførelse efter stk. 4 og værdien af hotelovernatninger, som dækkes efter stk. 5, 9 og 10, indgår ikke i den skattepligtige indkomst.
Der kan ikke foretages fradrag i den skattepligtige indkomst for udgifter, der er forbundet med folketingsarbejdet, herunder boligudgifter, indenlandsk befordring m.v.
Stk. 12. Beløbene i stk. 3 og 4 er angivet i oktober 1999-niveau.
Beløbene reguleres med samme procentvise ændring (1 decimal) som den procentvise ændring i det samlede forbrugerprisindeks henholdsvis forbrugerprisindeksets boligpost i forhold til juli 1999. De regulerede beløb afrundes til hele kroner.
Reguleringer sker på grundlag af indeks for januar og juli for tidsrummene 1. april-30. september og 1. oktober-31. marts.
Første regulering foretages pr. 1. april 2000.
Stk. 13. Udvalget for Forretningsordenen fastsætter nærmere regler om medlemmers mulighed for at få stillet en bolig vederlagsfrit til rådighed efter stk. 1, 2, 6, 7 og 8 og modtage godtgørelse for boligudgifter m.v. efter stk. 3, herunder om krav til dokumentation for egentlige boligudgifter og om beregning af udgifter til ejerbolig og lign. , jf. stk. 3, 2. pkt., og retningslinjer for tildeling af ledige boliger efter stk. 6. Udvalget for Forretningsordenen fastsætter endvidere nærmere regler om godtgørelse af egentlige boligudgifter efter medlemskabets ophør, jf. stk. 3, 3. pkt., og om dækning af udgifter til hotelovernatning efter stk. 5, 9 og 10 og hotelovernatning i forbindelse med udtræden af Folketinget.
Udvalget for Forretningsordenen fastsætter ydermere regler om folketingsmedlemmers adgang til ydelser efter denne paragraf under orlov og om adgangen til at bevare sådanne ydelser efter en flytning.
Stk. 14. Udvalget for Forretningsordenen kan fastsætte regler om, at de ydelser, som efter bestemmelserne i denne paragraf tildeles ordinære medlemmer af Folketinget, under tilsvarende omstændigheder skal tilkomme midlertidige medlemmer eller nærmere bestemte kategorier af midlertidige medlemmer.
I givet fald finder stk. 11 tilsvarende anvendelse.
§ 109 b.
Der kan til et medlem af Folketinget ydes godtgørelse for kørsel i egen bil ved befordring mellem bopælen og den for medlemmet mest hensigtsmæssige offentlige transportforbindelse til og fra Folketinget.
I særlige tilfælde, hvor det ikke er muligt eller ikke skønnes hensigtsmæssigt at benytte offentlige transportmidler, kan Folketingets formand beslutte, at der i nærmere bestemt omfang skal ydes et medlem godtgørelse for kørsel i egen bil i Danmark til varetagelse af det politiske arbejde.
Befordringsgodtgørelse for kørsel i egen bil efter 1. og 2. pkt. pr. kørt kilometer sker efter de satser, som er fastsat af Skatterådet, jf. ligningslovens § 9 B.
Befordringsgodtgørelsen medregnes ikke i den skattepligtige indkomst.« 5. § 120, stk. 1, 3. pkt., ophæves.
6. I § 124, stk. 1, ændres »hans pligter« til: »pligterne«, og tre steder ændres »han« til: »formanden«.« 7. I § 125, 1. pkt., ændres »af ham« til: »af vedkommende« og »for hans« til: »for den pågældendes«.
§ 2 Stk. 1. Loven træder i kraft den 1. februar 2012.
 Stk. 2. Medlemmer af Folketinget, der på tidspunktet for lovens ikrafttræden har fået stillet en bolig vederlagsfrit til rådighed efter § 108, stk. 4, og medlemmer, der modtager godtgørelse for boligudgifter efter § 108, stk. 5, jf. lovbekendtgørelse nr. 107 af 8. februar 2011, kan fortsætte hermed i henhold til disse regler.
Bemærkninger til lovforslaget Almindelige bemærkninger 1. Lovforslagets formål og indhold Lovforslaget har til hovedformål at sikre, at de lejligheder, som Folketinget råder over til brug for medlemmerne, udnyttes på den bedst mulige måde.
Det sker ved at indføre en ordning, hvorefter medlemmer, som ikke efter de almindelige betingelser herfor er berettiget til at få en medlemsbolig stillet til rådighed, alligevel efter ansøgning vil kunne bebo eventuelle uudnyttede medlemsboliger.
Disse medlemmers benyttelse af eventuelle ledige medlemsboliger vil være af midlertidig karakter, idet der skal ske fraflytning, såfremt en bolig skal benyttes til et medlem, der er egentligt berettiget til en bolig.
Der vil ikke være knyttet et skattefrit tillæg for dobbelt husførelse til denne midlertidige brug af boligerne.
Lovforslaget giver endvidere Folketingets formand bemyndigelse til at bestemme, at et medlem i forbindelse med udførelsen af sit politiske hverv i særlige tilfælde kan modtage befordringsgodtgørelse for kørsel i egen bil, hvis det ikke er muligt eller skønnes hensigtsmæssigt at benytte offentlige transportmidler.
Bemyndigelsen giver også mulighed for at yde godtgørelse for kørsel på andre strækninger end mellem bopæl og Folketinget.
 Derudover rummer lovforslaget en række mindre præciseringer, herunder skattemæssige præciseringer af allerede gældende ret, og endelig er enkelte bestemmelser, der tidligere fandtes i bekendtgørelsen om godtgørelse for boligudgifter m.v. for medlemmer af Folketinget (bekendtgørelse nr. 1101 af 25. november 2009), af lovtekniske grunde indarbejdet i lovforslaget.
2. Økonomiske og administrative konsekvenser for det offentlige Med lovforslaget sikres en optimal udnyttelse af Folketingets medlemsboliger.
Herudover har lovforslaget ikke væsentlige økonomiske eller administrative konsekvenser for det offentlige.
3. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
4. Miljømæssige konsekvenser Lovforslaget har ikke miljømæssige konsekvenser.
5. Administrative konsekvenser for borgerne Lovforslaget har ikke administrative konsekvenser for borgerne.
6. Forholdet til EU-retten Lovforslaget har ikke EU-retlige konsekvenser.
7. Høring Lovforslaget har ikke været sendt i høring.
8. Sammenfattende skema Bemærkninger til lovforslagets enkelte bestemmelser Til § 1 Til nr. 1 Der er i hovedsagen tale om en konsekvensændring som følge af, at folketingsvalglovens regler om fri bolig, godtgørelse for boligudgifter m.v. ved lovforslagets § 1, nr. 4, forslås udskilt i en særskilt paragraf (§ 109 a). I den gældende folketingsvalglov findes bestemmelserne herom i § 108, stk. 4, 5, 9 og 10, som blev indsat ved lov nr. 1099 af 30. november 2009 om ændring af lov om valg til Folketinget.
 Det foreslåede § 108, stk. 4, viderefører skattefritagelsen for omkostningstillægget efter lovens § 108, stk. 3. Skattefritagelsen fremgår af den gældende lovs § 108, stk. 7. For så vidt angår de dele af den gældende bestemmelse, som vedrører skattefritagelse for andre ydelser end omkostningstillægget, er det af regeltekniske årsager fundet mest hensigtsmæssigt at ændre disse til bestemmelser i umiddelbar tilknytning til de nærmere regler om de pågældende ydelser, jf. lovforslagets § 1, nr. 4.
Det foreslåede § 108, stk. 5, svarer indholdsmæssigt til det nuværende stk. 6, for så vidt angår regulering af omkostningstillæggets størrelse.
For at undgå unødige gentagelser er det fundet mest hensigtsmæssigt at affatte bestemmelsen som en henvisning til det foreslåede § 109 a, stk. 10, der vedrører regulering af godtgørelsen for fast supplerende bolig i Københavnsområdet og af beløbet til dækning af udgifter til dobbelt husførelse.
Til nr. 2 Der er alene tale om en sproglig ændring af kønsspecifikke betegnelser i folketingsvalgloven til kønsneutrale udtryk.
Til nr. 3 Folketingsvalglovens § 109, stk. 11, 2. og 3. pkt., om fri bolig, godtgørelse for boligudgifter m.v. og godtgørelse for kørsel i egen bil til midlertidige medlemmer af Folketinget foreslås ophævet.
For så vidt angår reglen om fri bolig, godtgørelse for boligudgifter m.v., er der tale om en konsekvens af det foreslåede § 109 a, stk. 12, jf. lovforslagets § 1, nr. 4. For så vidt angår reglen om godtgørelse for kørsel i egen bil, er der tale om en konsekvens af den foreslåede § 109 b, jf. lovforslagets § 1, nr. 4, som efter sit eget indhold vil finde anvendelse såvel for ordinære som midlertidige medlemmer af Folketinget.
Til nr. 4 Af overskuelighedshensyn foreslås folketingsvalglovens regler om fri bolig, godtgørelse for boligudgifter m.v. til Folketingets medlemmer udskilt som en ny, særskilt paragraf i loven.
Med det foreslåede § 109 a, stk. 1, videreføres ordningen fra den nuværende § 108, stk. 4, 1. pkt., hvorefter Folketinget stiller en bolig vederlagsfrit til rådighed for formanden og de øvrige medlemmer af Præsidiet.
Dette sker uanset de pågældendes øvrige bopælsforhold.
Med stk. 2 videreføres muligheden for, at medlemmer af Folketinget, som ikke er medlemmer af Præsidiet, kan få stillet en bolig vederlagsfrit til rådighed.
Efter de nye regler er det en betingelse for at få stillet en af Folketingets boliger vederlagsfrit til rådighed, at det pågældende medlem har bopæl uden for det sjællandske område.
Det sjællandske område udgøres af øerne Sjælland og Amager samt øvrige småøer med broforbindelse til Sjælland.
I den gældende § 108, stk. 8, er betingelsen for, at Folketinget vederlagsfrit kan stille en bolig til rådighed for et medlem, at afstanden og den samlede daglige rejsetid med offentlige transportmidler mellem medlemmets bopæl og Folketinget gør det rimeligt, at den pågældende vil kunne overnatte i Københavnsområdet.
Efter den gældende bekendtgørelse om godtgørelse for boligudgifter m.v. for medlemmer af Folketinget (bekendtgørelse nr. 1101 af 25. november 2009) har medlemmer af Folketinget med bopæl uden for det sjællandske område ret til en bolig stillet vederlagsfrit til rådighed af Folketinget eller godtgørelse for boligudgifter m.v., og for medlemmer med bopæl i det sjællandske område fastsætter Folketingets formand efter forhandling med næstformændene de nærmere rejsetidskriterier, der skal lægges til grund for, om et medlem har ret til at få en bolig stillet vederlagsfrit til rådighed.
Der fastsættes med lovændringen præcise kriterier for tildeling af Folketingets boliger direkte i valgloven, bl.a. med det formål at lette administrationen af tildelingen af Folketingets boliger.
Det foreslås fastsat i folketingsvalgloven, at en vederlagsfri bolig skal fraflyttes senest 2 uger efter ophør af medlemskabet af Folketinget.
En tilsvarende bestemmelse fremgår nu af de brugsaftaler, som indgås med de medlemmer, for hvem Folketinget stiller en bolig til rådighed.
Fristen vil gælde uanset årsagen til medlemskabets ophør.
Orlov sidestilles ikke med ophør af medlemskab, heller ikke langvarig orlov som f.eks. orlov i forbindelse med barsel, fødsel og adoption.
Udvalget for Forretningsordenen vil kunne fastsætte regler for medlemmer under orlov på grundlag af bemyndigelsen i stk. 13.
Stk. 3 er en videreførelse af ordningen i folketingsvalgslovens nuværende § 108, stk. 5, hvorefter et medlem i stedet for at få stillet en bolig vederlagsfrit til rådighed kan modtage godtgørelse for en fast supplerende bolig i Københavnsområdet.
Som efter de nuværende regler vil det være en betingelse for at modtage godtgørelse for en fast supplerende bolig, at Folketinget ikke kan stille en bolig vederlagsfrit til rådighed.
Et medlem, der har fået tilbudt og afslået en vederlagsfri bolig, vil således ikke i stedet kunne vælge at benytte boliggodtgørelsesordningen.
I stykkets 4. pkt. præciseres dog, at et medlem, som en gang er begyndt at modtage godtgørelse for en supplerende bolig i Københavnsområdet, kan fortsætte med at modtage godtgørelsen for den pågældende bolig, selv om Folketinget siden måtte få mulighed for at stille en bolig vederlagsfrit til rådighed for medlemmet.
Hvis et medlem således f.eks. modtager godtgørelse for en lejlighed, som vedkommende selv har købt eller lejet i København, vil retten til godtgørelsen ikke bortfalde som følge af, at en af Folketingets boliger siden bliver ledig og kan tilbydes medlemmet.
For medlemmer, der allerede på tidspunktet for lovens ikrafttræden modtager godtgørelse for en supplerende bolig efter de hidtidige regler herfor, gælder tilsvarende efter overgangsbestemmelsen i lovforslagets § 2, stk. 2, og overgangsbestemmelsen i § 2, stk. 3, i lov nr. 1099 af 30. november 2009.
I stk. 4, 1. pkt., fastholdes den nuværende regel, hvorefter der til medlemmer, der får en bolig stillet vederlagsfrit til rådighed eller modtager godtgørelse for en fast supplerende bolig i Københavnsområdet, udbetales et beløb på 20.000 kr. pr. år (oktober 1999-niveau) til dækning af udgifter i forbindelse med dobbelt husførelse.
Det præciseres i 2. pkt., at medlemmer af Folketingets Præsidium, som får stillet en bolig vederlagsfrit til rådighed efter stk. 1, alene kan modtage godtgørelsen for dobbelt husførelse, såfremt de ville være berettiget til en bolig efter stk. 2, hvis de ikke var medlemmer af Præsidiet.
Afgørende for et præsidiemedlems ret til beløbet for dobbelt husførelse er alene, om medlemmet ville opfylde betingelserne for ret til en bolig efter stk. 2, hvis vedkommende ikke var medlem af Præsidiet.
Det foreslåede stk. 5 giver mulighed for, at Folketingets medlemmer under visse betingelser kan få dækket udgifter til hotelovernatning i Københavnsområdet i forbindelse med møder som led i folketingsarbejdet.
Det præciseres, at dækning af udgifter til hotelovernatning kun kan ske under omstændigheder svarende til de i stk. 3 nævnte.
Det indebærer, at det for det første er en betingelse, at bopælskriteriet i stk. 2 er opfyldt, og for det andet, at der kun kan ydes dækning af hoteludgifter til medlemmer, for hvem Folketinget ikke har kunnet stille en bolig vederlagsfrit til rådighed.
Et medlem, som har fået tilbudt en vederlagsfri bolig, men har afslået tilbuddet, vil derfor ikke kunne få dækning af sine hoteludgifter efter dette stykke.
Medlemmet vil dog stadig have mulighed for at få dækket op til 12 hotelovernatninger pr. kalenderår efter det foreslåede stk. 9. Modsat hvad der foreslås i stk. 3, 4. pkt., for medlemmer, der modtager godtgørelse for en supplerende bolig, vil et medlem, der i en periode regelmæssigt har fået dækket sine udgifter til hotelovernatning efter stk. 5, blive afskåret fra at fortsætte hermed, hvis medlemmet tilbydes og afslår en vederlagsfri bolig efter det foreslåede stk. 2. Det gælder også, hvis medlemmet allerede inden lovens ikrafttræden har haft som sædvane at benytte hotelovernatning i Københavnsområdet og har fået dækket udgifterne hertil efter de hidtil gældende regler.
I stk. 6 foreslås som noget nyt fastsat regler for den situation, at Folketinget efter tildelingen af vederlagsfri boliger til Præsidiets medlemmer efter stk. 1 og til øvrige berettigede medlemmer efter stk. 2 måtte have overskydende ledige boliger til rådighed.
Det foreslås, at sådanne ubesatte boliger efter ansøgning kan stilles vederlagsfrit til rådighed for et folketingsår ad gangen for andre ordinære folketingsmedlemmer, dvs. folketingsmedlemmer, der ikke efter de almindelige regler er berettiget til en vederlagsfri bolig.
I stk. 7 fastsættes kriterier for tildelingen af eventuelle ledige boliger.
Der skal ved vurderingen navnlig lægges vægt på medlemmets samlede rejsetid med offentlige transportmidler, herunder ventetider, antal skift mellem transportmidler samt senest mulige tidspunkt for hjemtransport.
Helbredsmæssige, økonomiske eller sociale forhold kan dog også inddrages ved vurderingen.
Det betyder, at der i særlige tilfælde kan tildeles en ledig bolig til et medlem med kortere rejsetid mellem medlemmets bopæl og Christiansborg end øvrige ansøgere, hvis de nævnte hensyn taler derfor.
Ledige boliger vil som udgangspunkt ikke kunne tildeles medlemmer af Folketinget med bopæl beliggende inden for en afstand af 30 km fra Christiansborg.
Medlemmer med bopæl inden for en afstand af 30 km fra Christiansborg kan dog i ganske særlige tilfælde tildeles en ledig bolig under hensyn til helbredsmæssige, økonomiske eller sociale forhold. Ønsker flere medlemmer samme bolig stillet til rådighed efter bestemmelsen, vil Folketingets formand have kompetence til at beslutte, hvem boligen skal tilbydes.
I stk. 8 foreslås fastsat en opsigelsesfrist på 2 uger fra Folketingets side for boliger, der stilles til rådighed for medlemmer efter dette stykke, hvis der er behov for at stille den pågældende bolig til rådighed for et berettiget medlem.
Dette svarer til den frist, der i stk. 2 foreslås fastsat for fraflytning af en vederlagsfri bolig efter ophør af medlemskabet af Folketinget.
Et medlem, der får en bolig stillet til rådighed efter stk. 6, vil ikke på det grundlag kunne modtage beløbet til dækning af udgifter ved dobbelt husførelse efter det foreslåede stk. 4. Ved vurderingen af, hvilket medlem der skal fraflytte en tildelt bolig, lægges der vægt på samme hensyn som ved tildelingen af ledige boliger efter stk. 7.
En regel lignende det foreslåede stk. 9 findes i § 6, stk. 2, i den gældende bekendtgørelse om godtgørelse for boligudgifter m.v. for medlemmer af Folketinget (bekendtgørelse nr. 1101 af 25. november 2009). Med lovforslaget foreslås bestemmelsen optaget i selve folketingsvalgloven.
Samtidig foreslås, at antallet af hotelovernatninger, som Folketinget dækker udgifterne til, fastsættes til 12 svarende til én overnatning pr. måned.
Endelig foreslås målgruppen for ordningen med dækning af et bestemt antal årlige hotelovernatninger præciseret til at omfatte folketingsmedlemmer, som ikke modtager godtgørelse for en fast supplerende bolig i Københavnsområdet og ikke har en bolig stillet vederlagsfrit til rådighed af Folketinget.
Ordningen vil således kunne benyttes af medlemmer, som er berettiget til vederlagsfri bolig eller boliggodtgørelse, men ikke konkret modtager disse ydelser, og af medlemmer, som ikke opfylder betingelserne for vederlagsfri bolig eller boliggodtgørelse.
En bestemmelse lignende det foreslåede stk. 10 findes i § 7, stk. 1, i bekendtgørelsen om godtgørelse af boligudgifter m.v. for medlemmer af Folketinget (bekendtgørelse nr. 1101 af 25. november 2009). Bestemmelsen foreslås optaget i selve folketingsvalgloven.
Samtidig foreslås, at antallet af hotelovernatninger, som Folketinget dækker udgifterne til, fastsættes til 12 svarende til én overnatning pr. måned.
Den begrænsning, der som noget nyt foreslås i stykkets 2. pkt., vedrører medlemmer, som er opstillet i Københavnsområdet, men har bopæl i provinsen og modtager godtgørelse for en fast supplerende bolig i Københavnsområdet eller har en bolig stillet vederlagsfrit til rådighed.
Det foreslås udtrykkeligt bestemt, at et sådant medlem ikke i tillæg til boliggodtgørelsen eller den vederlagsfri bolig kan få dækket udgifter til hotelovernatning i den storkreds, hvor vedkommende er opstillet, da dette vil udgøre en dobbeltdækning af behovet for overnatning i Københavnsområdet.
Begrænsningen foreslås konkret fastsat til at gælde medlemmer opstillet i Københavns eller Københavns Omegns Storkredse.
I stk. 11 videreføres den hidtil gældende skattefrihed for værdien af en bolig, der stilles til rådighed for et medlem af Folketinget, og for godtgørelse for fast supplerende bolig og godtgørelse for dobbelt husførelse.
Endvidere fastholdes det gældende princip, at der ikke kan foretages fradrag i den skattepligtige indkomst for de udgifter, der er forbundet med folketingsarbejdet.
Det foreslås præciseret, at også værdien af hotelovernatninger, som dækkes efter stk. 5, 9 og 10, er skattefri.
 Det foreslåede stk. 12 om regulering af beløbssatser svarer med rent redaktionelle ændringer til den gældende bestemmelse i folketingsvalglovens § 108, stk. 8. Omregnet til december 2011-niveau udgør den maksimale godtgørelse for boligudgifter 71.573 kr., og beløbet til dækning af udgifter i forbindelse med dobbelt husførelse udgør 28.630 kr.
Stk. 13 svarer med enkelte mindre ændringer til den gældende bemyndigelsesbestemmelse i folketingsvalglovens § 108. Som konsekvens af den foreslåede § 109 a, stk. 6, 7 og 8, foreslås det som noget nyt, at Udvalget for Forretningsordenen kan fastsætte retningslinjer for tildelingen af ledige lejligheder efter § 109 a, stk. 6, 7 og 8. Endvidere foreslås Udvalget for Forretningsordenen bemyndiget til at fastsætte regler om adgangen til at bevare ydelser under orlov og efter et medlems flytning af bopæl.
Der sigtes med det sidste til tilfælde, hvor et medlem ved tildelingen af en ydelse havde bopæl i en sådan afstand fra Folketinget, at tildelingen var berettiget, men siden flytter til en nærmere beliggende bopæl. Ændringerne i forhold til den gældende regel er herudover af overvejende sproglig og redaktionel karakter.
Med stk. 14 foreslås indført en bemyndigelsesregel, som generelt giver Udvalget for Forretningsordenen mulighed for at fastsætte regler om, at ydelser, som efter de øvrige bestemmelser i § 109 a tilkommer Folketingets ordinære medlemmer, under tilsvarende omstændigheder også skal tilkomme midlertidige medlemmer.
Af fleksibilitetshensyn er der tale om en lidt bredere bemyndigelse end efter den nuværende regel i folketingsvalglovens § 109, stk. 11, 2. pkt., men med ordlyden »under tilsvarende omstændigheder« tilkendegives, at regler, der fastsættes for midlertidige medlemmer, ikke i betydeligt omfang kan afvige fra reglerne for ordinære medlemmer.
Det foreslås præciseret, at skattefriheden, jf. stk. 11, også gælder for midlertidige medlemmer, i det omfang Udvalget for Forretningsordenen bestemmer, at der skal tilkomme disse ydelser efter § 109 a, som for ordinære medlemmer af Folketinget er skattefri.
Udvalget for Forretningsordenen kan ikke beslutte at udvide eller indskrænke skattefriheden i forhold til det for ordinære medlemmer gældende, jf. princippet i grundlovens § 43.
Folketingsvalglovens regler om godtgørelse til folketingsmedlemmerne for kørsel i egen bil foreslås udskilt i en ny § 109 b.
Paragraffens 1. pkt. om godtgørelse for kørsel mellem bopælen og den for medlemmet mest hensigtsmæssige offentlige transportforbindelse til og fra Folketinget svarer til den gældende bestemmelse i lovens § 108, stk. 6, 1. pkt., med den ændring, at reglen fremover efter sit eget indhold vil gælde for såvel ordinære som midlertidige medlemmer af Folketinget.
Tilsvarende følger i dag af den nævnte regel sammenholdt med lovens § 109, stk. 11, 3. pkt.
Som noget nyt foreslås Folketingets formand i 2. pkt. bemyndiget til at beslutte, at der i nærmere bestemt omfang skal ydes et medlem godtgørelse for kørsel i egen bil i Danmark til varetagelse af det politiske arbejde, i tilfælde hvor det ikke er muligt eller skønnes hensigtsmæssigt at benytte offentlige transportmidler.
Bemyndigelsen giver også mulighed for at yde godtgørelse for kørsel på andre strækninger end mellem bopæl og Folketinget.
Reglen i 3. pkt. om satser for befordringsgodtgørelse for kørsel i egen bil svarer til den gældende i folketingsvalglovens § 108, stk. 6, 2. pkt.
I 4. pkt. bestemmes, at befordringsgodtgørelsen ikke medregnes i den skattepligtige indkomst.
Tilsvarende gælder efter det nuværende § 108, stk. 7, 1. pkt.
Til nr. 5 Folketingsvalglovens § 120, stk. 1, 3. pkt., hvorefter Folketingets formand ikke modtager godtgørelse for boligudgifter m.v. efter de gældende regler i lovens § 108, stk. 4, foreslås ophævet, da det samme vil følge af den foreslåede nye bestemmelse i § 109 a, stk. 3, jf. stk. 1.
Til nr. 6 og 7 Der er alene tale om sproglige ændringer af kønsspecifikke formuleringer i folketingsvalgloven til kønsneutrale udtryk.
Til § 2 Det foreslås i stk. 1, at loven træder i kraft den 1. februar 2012.
I stk. 2 foreslås som overgangsbestemmelse, at folketingsmedlemmer, som på tidspunktet for lovens ikrafttræden har fået stillet en af Folketingets boliger vederlagsfrit til rådighed eller modtager godtgørelse for boligudgifter for en supplerende bolig efter de hidtil gældende regler, kan fortsætte hermed i henhold til disse regler.
Med overgangsreglen sikres, at medlemmer, som ved lovens ikrafttræden har indrettet sig efter at have fået stillet en bolig vederlagsfrit til rådighed, kan fortsætte med at råde over boligen, selv om de ikke opfylder kriterierne i den nye § 109 a, stk. 2. Herudover sikrer overgangsreglen, at medlemmer, der modtager godtgørelse for en fast supplerende bolig i Københavnsområdet, kan vedblive hermed, uagtet at det måtte blive muligt for Folketinget at tilbyde de pågældende medlemmer en vederlagsfri bolig, jf. § 109 a, stk. 2.
Skriftlig fremsættelse Mogens Lykketoft (S) Som ordfører for forslagsstillerne tillader jeg mig herved at fremsætte:
Forslag til Lov om ændring af lov om valg til Folketinget (Bedre udnyttelse af Folketingets medlemsboliger, præciseringer vedrørende medlemsbolig- og boliggodtgørelsesordningerne, mere fleksible regler for kørselsgodtgørelse til Folketingets medlemmer m.v.) (Lovforslag nr.
L 49) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
