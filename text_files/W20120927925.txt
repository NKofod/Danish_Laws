Manuel håndtering af kasser med frugt og grønt Et flertal i Arbejdsmiljøklagenævnet vurderede, at kasser med frugt og grønt i en dagligvarebutik ikke blev håndteret sikkerheds- og sundhedsmæssigt fuldt forsvarligt.
Der er tale om en konkret vurdering af de forhold, som Arbejdstilsynet observerede ved et tilsynsbesøg.
I den forbindelse lagde flertallet vægt på, at de kasser med frugt og grønt, som Arbejdstilsynet havde optalt, vejer mellem 9 og 16 kilo.
I løbet af en time foretog medarbejderen 58 løft af disse kasser i ¾-arms afstand.
Samtidig blev størstedelen af løftene foretaget med forværrende faktorer i form af foroverbøjet ryg og asymmetri, det vil sige vrid i ryggen.
Desuden lagde flertallet vægt på, at arbejdet med løft af kasser med frugt og grønt efter Arbejdstilsynets observation blev foretaget med moderat løftefrekvens og moderat varighed og at frugt- og grøntafdelingen var indrettet med skrå hylder næsten fra gulvhøjde til over hovedhøjde.
De skrå hylder og den måde kasserne var anbragt kunne være en medvirkende årsag til, at løftene blev foretaget med vrid i ryggen.
 Om flere detaljer og klagerens argumenter henvises til selve afgørelsen.
 Virksomheden fik desuden påbud om brug af en autoriseret arbejdsmiljørådgiver.
 Sagen blev vurderet på grundlag af bekendtgørelserne om manuel håndtering og brug af autoriseret arbejdsmiljørådgiver.
[Adressat udeladt] Arbejdsmiljøklagenævnet har på møde den 31. januar 2012 behandlet [navn udeladt]s klage på vegne af [virksomhedens navn udeladt] over Arbejdstilsynets afgørelse af 7. februar 2011. [Navn udeladt] klager over, at virksomheden hos [navn udeladt] 1) skal sikre at manuel håndtering af frugt og grønt foregår sikkerheds- og sundhedsmæssigt fuldt forsvarligt 2) skal bruge en autoriseret arbejdsmiljørådgiver til at efterkomme påbuddet.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets påbud om, at virksomheden hos [navn udeladt] 1) skal sikre at manuel håndtering af frugt og grønt foregår sikkerheds- og sundhedsmæssigt fuldt forsvarligt 2) skal bruge en autoriseret arbejdsmiljørådgiver til at efterkomme påbuddet.
 Det betyder, at [virksomhedens navn udeladt] skal efterkomme nævnets afgørelse senest den 2. juli 2012 og skal sende en tilbagemelding herom til Arbejdstilsynet senest den 9. juli 2012.
 [Virksomhedens navn udeladt] skal senest den 12. marts 2012 sende besked til Arbejdstilsynet om, hvilken autoriseret arbejdsmiljørådgiver, der er indgået aftale med.
B E G R U N D E L S E Manuel håndtering Et flertal af nævnets medlemmer vurderer, at arbejdet med manuel håndtering af kasser med frugt og grønt den 4. januar 2011 hos [navn udeladt], som det er beskrevet af Arbejdstilsynet, medfører risiko for sundhedsskadelig påvirkning af den ansatte, der udførte arbejdet.
Flertallet lægger herved vægt på, at de kasser med frugt og grønt, som Arbejdstilsynet har optalt, vejer mellem 9 og 16 kilo.
I løbet af en time foretog medarbejderen 58 løft af disse kasser i ¾-arms afstand.
Samtidig blev størstedelen af løftene foretaget med forværrende faktorer i form af foroverbøjet ryg og asymmetri, det vil sige vrid i ryggen.
 Desuden lægger flertallet vægt på, at arbejdet med løft af kasser med frugt og grønt efter Arbejdstilsynets observation blev foretaget med moderat løftefrekvens og moderat varighed.
Flertallet lægger endvidere vægt på, at frugt- og grøntafdelingen er indrettet med skrå hylder næsten fra gulvhøjde til over hovedhøjde.
De skrå hylder og den måde kasserne er anbragt kan være en medvirkende årsag til, at løftene foretages med vrid i ryggen.
I den forbindelse finder flertallet, at det er dokumenteret ved Arbejdstilsynets billedmateriale, at nogle kasser er anbragt, således at kassens ene håndtag vender ud mod gangarealet.
Det betyder, at medarbejderen står med siden til hylderne, mens armen/skulderen, der er tættest på hylderne, er hævet og ryggen vredet, når den fyldte kasse skal sættes på den skrå hylde.
 Hvis opfyldningen foregår på den nederste hylde med det ene håndtag ud mod gangarealet, er det nødvendigt at bøje sig forover, mens den arm, der har fat i kassen tættest på hylderne, bliver strakt langt ud fra kroppen.
Det er i øvrigt oplyst,  at den medarbejder, som Arbejdstilsynet iagttog, i 7 timer om ugen - fordelt over 2 gange 2 timer og 2 gange 1,5 time over 4 dage - foretager løftearbejde  at medarbejderen på 1 time tømte 3 paller med frugt og grønt, hvor kasserne på pallen var stablet i op til 2 meters højde  at to faste medarbejdere og to afløsere udfører det samlede løftearbejde i forretningen  at forretningen modtager cirka 48 til 50 paller med frugt og grønt på en uge fordelt med cirka  10 paller mandag  5-6 paller tirsdag og onsdag  8 paller torsdag  20 paller fredag  at 80 procent af pallerne, der modtages mandag til torsdag, tømmes om morgenen.
Resten tømmes om eftermiddagen  at halvdelen af pallerne, der modtages om fredagen, tømmes morgen og eftermiddag  at den resterende halvdel af de paller, der modtages om fredagen, tømmes fredag aften af andre medarbejdere end de, der i øvrigt tømmer paller om fredagen.
 [Navn udeladt] har i klagen anført, at Arbejdstilsynets sammenkædning af vægt, rækkeafstand, forværrende faktorer og løftearbejdets frekvens og varighed ikke er konkret og retvisende, og at der ikke forekommer forværrende faktorer ved størstedelen af løftene, og at Arbejdstilsynet ikke har sondret mellem de forskellige typer af løft.
 Flertallet skal hertil henvise til, at Arbejdstilsynet den 4. januar 2011 konstaterede en eller flere forværrende faktorer ved størstedelen af de 58 løft, hvilket flertallet er enig i.
 Vedrørende beregningen af frekvens og varighed og beregningen af de 7 timer om ugen skal flertallet henvise til Arbejdstilsynets oplysninger om, det ved tilsynsbesøget blev oplyst, at det konstaterede løftearbejde er en sædvanlig del af de ansattes arbejdsopgaver, som varer 1½ - 2 timer ad gangen, og at en ansat gennemsnitligt er beskæftiget med arbejdet i ca. 7 timer om ugen.
 Flertallet finder ikke grundlag for at antage, at det observerede ikke er retvisende for det arbejde, der udføres, og henviser i den forbindelse til, at både ledelse og ansatte over for Arbejdstilsynet bekræftede, at det observerede arbejde var repræsentativt for de ansattes arbejde med frugt og grønt hos [navn udeladt] over hele ugen.
 [Navn udeladt] har i klagen anført, at der med At-intern instruks nr. 3/2010 om vurdering af tunge løft er sket en skærpelse af tilsynspraksis i forhold til retsgrundlaget.
 Flertallet vurderer, at der med At-intern instruks nr. 3/2010 ikke er sket en skærpelse af tilsynspraksis i forhold til retsgrundlaget.
 Flertallet skal hertil bemærke, at det forhold, at der ved vurderingen af et løftearbejde skal inddrages løftenes frekvens og samlede varighed, ikke er uforeneligt med eller skærpende i forhold til retsgrundlaget i loven, bekendtgørelsen og praksis som beskrevet i At-vejledningen.
Flertallet vurderer i forhold til denne sag, at At-intern instruks nr. 3/2010 ikke har betydet, at skønnet i afgørelserne er blevet sat under regel, idet der er foretaget en konkret vurdering i hvert enkelt tilfælde.
Instruksen foreskriver alene, at Arbejdstilsynets tilsynsførende skal inddrage frekvens og varighed, hvis byrdens vægt, rækkeafstand og forværrende faktorer ikke i sig selv medfører, at der er tale om et sundhedsskadeligt løft.
I denne sag har Arbejdstilsynet inddraget frekvens og varighed, selv om nogle løft alene ud fra vægt, rækkeafstand og forværrende faktorer kunne vurderes ikke at være sikkerheds- og sundhedsmæssigt fuldt forsvarlige.
Flertallet vurderer, at det heller ikke betyder, at skøn er sat under regel.
 [Navn udeladt] har i klagen anført, at håndteringen af kasser med frugt og grønt sker på samme måde flere andre steder. [Navn udeladt] mener dermed, at arbejdets udførelse er i overensstemmelse med den tekniske og sociale udvikling i Danmark, og at det derfor ikke kan føre til, at der skal gives et påbud.
Flertallet skal hertil bemærke, at den ansatte efter flertallets opfattelse er udsat for en sundhedsskadelig påvirkning som følge af den måde arbejdet med håndtering af kasser er planlagt, tilrettelagt og udført i den produktionsenhed, hvor Arbejdstilsynet var på tilsyns besøg.
Det forhold, at arbejdet foregår på samme måde flere andre steder, kan ikke føre til, at der ikke gives påbud.
Autoriseret arbejdsmiljørådgiver Med afgørelsen ovenfor er der konstateret en overtrædelse af arbejdsmiljølovgivningen.
 Overtrædelsen er konstateret ved et tilsynsbesøg den 4. januar 2011 hos [navn udeladt], der er en produktionsenhed.
 Overtrædelsen angår et komplekst og alvorligt arbejdsmiljøproblem, der indebærer risiko for sikkerhed og sundhed, fordi det drejer sig om løft af byrder, der udføres som led i den sædvanlige arbejdsfunktion, når byrderne overstiger 7 kilo i ¾-arms afstand, og der samtidigt forekommer forværrende faktorer som fx asymmetriske løft.
 Det medfører ikke et påbud om brug af autoriseret arbejdsmiljørådgiver, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
 Flertallet lægger til grund, at virksomheden ikke har gennemført en løsning for et identisk arbejdsmiljøproblem inden for det sidste år i [navn udeladt].
 Arbejdsmiljøklagenævnets afgørelse er truffet af et flertal på 6 medlemmer ud af nævnets 11 stemmeberettigede medlemmer.
M I N D R E T A L S U D T A L E L S E Et mindretal bestående af 5 medlemmer af nævnets 11 stemmeberettigede medlemmer finder ikke, at der er grundlag for afgørelsen, idet der er tale om understøttede løft, og at løftene ikke er tilstrækkeligt dokumenteret i forhold til de forværrende faktorer.
Desuden finder mindretallet ikke, at Arbejdstilsynet har foretaget et skøn.
R E G L E R Arbejdsmiljøklagenævnet har ved afgørelsen anvendt følgende regler:
  Om manuel håndtering:
 § 38, stk. 1, § 39, stk. 1, nr. 1, i lov om arbejdsmiljø, jf. lovbekendtgørelse nr. 1072 af 7. september 2010  § 3, stk. 1, § 4, stk. 1, og stk. 3, samt bilag til § 4, i bekendtgørelse nr. 1164 af 16. december 1992 om manuel håndtering.
  Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
  Om autoriseret arbejdsmiljørådgiver:
 § 77 a, i lov om arbejdsmiljø, jf. lovbekendtgørelse nr. 1072 af 7. september 2010  § 6, § 9, stk. 1, og § 43, stk. 1, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet, [navn udeladt]s breve af 14. juni 2011 og 20. september 2011 samt Arbejdstilsynets supplerende udtalelse af 8. september 2011.
På klagenævnets vegne [navn udeladt] Kopi til  [Adressat udeladt]  Arbejdstilsynet,  [Adressat udeladt]  [Adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse nr. 1164 af 16. december 1992 om manuel håndtering Kapitel 2 Arbejdets udførelse § 3. Arbejde med manuel håndtering skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
 Stk. 3. Hvis dette ikke er muligt, skal der træffes effektive foranstaltninger til imødegåelse af risikoen.
 § 4. Ved vurderingen af den sikkerheds- og sundhedsmæssige risiko ved et arbejde med manuel håndtering skal navnlig byrdens beskaffenhed tages i betragtning og desuden den nødvendige fysiske anstrengelse, arbejdsstedets beskaffenhed og arbejdsforholdene i øvrigt, jf. de i bilaget opregnede faktorer.
 Stk. 2. Ved arbejde med løft m.v. af personer skal vurderingen ske i overensstemmelse med stk. 1 og desuden med særlig hensyntagen til risikoen for pludselige belastninger.
 Stk. 3. Planlægning og tilrettelæggelse af arbejdet og iværksættelse af foranstaltninger skal ske med hensyntagen til de i stk. 1 og 2 nævnte faktorer og i overensstemmelse med §§ 5-11.
Bilag til § 4 Vurderingsfaktorer 1. Byrdens beskaffenhed Manuel håndtering af en byrde kan medføre risiko for sikkerhed eller sundhed, hvis byrden  er for tung eller for stor  er uhåndterlig eller vanskelig af få fat på  er i ustabil balance eller har et indhold, der kan forskubbe sig  er placeret på en sådan måde, at den skal holdes eller håndteres i en vis afstand fra kroppen, eller med bøjet eller drejet krop  på grund af sin form og/eller sin beskaffenhed vil kunne påføre den beskæftigede kvæstelser, navnlig hvis han rammes af den.
2. Den nødvendige fysiske anstrengelse En fysisk anstrengelse kan indebære risiko for sikkerhed eller sundhed, hvis den  er for stor  kun kan foregå ved, at kroppen drejes  kan medføre, at byrden pludselig bevæger sig  foregår med kroppen i en ustabil position.
3. Arbejdsstedets beskaffenhed Arbejdsstedets beskaffenhed kan øge risikoen for sikkerhed eller sundhed, hvis  arbejdet udføres på et sted, hvor der ikke er tilstrækkelig plads, navnlig i højden  gulvet er ujævnt, hvorfor der er fare for at snuble, eller er af en sådan art, at fodtøj glider på det  arbejdsstedets indretning eller forholdene iøvrigt forhindrer håndtering af byrder i en arbejdshøjde eller i en arbejdsstilling, der er sikkerhedsmæssigt og sundhedsmæssigt forsvarlig  gulv eller underlag er niveauforskudt, hvilket indebærer, at byrden må håndteres i forskellige højder  gulv eller støttepunkt er ustabilt  temperaturen, fugtigheden eller ventilationen er uhensigtsmæssig.
4. Arbejdsforhold i øvrigt Arbejdet kan indebære risiko for sikkerhed eller sundhed, hvis det medfører et eller flere af følgende forhold  for hyppig eller for langvarig belastning af især ryggen  utilstrækkelige perioder til fysiologisk hvile eller restituering  løftning, sænkning eller transport over for store afstande  et arbejdstempo, der pålægges den beskæftigede af en arbejdsproces, han ikke selv kan variere.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det ergonomiske område § 9. Løft af byrder, der udføres som led i den sædvanlige arbejdsfunktion, 1) ved vægtgrænser, der overstiger 25 kg tæt ved kroppen, 15 kg i underarms afstand eller 7 kg i 3/4 arms afstand, og 2) der samtidigt forekommer en eller flere forværrende faktorer i form af uhåndterlig eller ustabil byrde, asymmetrisk løft, løft over skulderhøjde eller under knæhøjde, bæring af byrden mere end 2 meter, utilstrækkelig plads og uhensigtsmæssigt underlag.
 Stk. 2. Når der ikke er udviklet egnede tekniske løsninger på løft, der overstiger grænserne i stk. 1, afgives påbud til virksomheden om brug af autoriseret rådgivning ved gennemførelse af midlertidige foranstaltninger med henblik på at nedbringe belastningen.
Kapitel 4 Rådgivningspligt § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4.
