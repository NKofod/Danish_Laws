 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1 Landbrugsministeren kan bestemme, at husdyr, hvis sæd kunstigt overføres  

 til andenmands husdyr, skal opfylde de sundhedsmæssige krav, som ministeren  

 efter forhandling med de interesserede organisationer fastsætter.
 Stk. 2.  Ministeren kan efter indstilling fra de  

 organisationer, som repræsenterer avlsarbejdet inden for de enkelte  

 husdyrarter, fastsætte bestemmelser til sikring af, at husdyr, hvis sæd  

 kunstigt overføres til andenmands husdyr, opfylder rimelige krav i henseende  

 til afstamning og kvalitet.
§ 2 Husdyr, som skal opfylde de i § 1, stk. 1, nævnte krav, må kun holdes på  

 særlige virksomheder, der er godkendt af landbrugsministeren.
For sådan  

 godkendelse kan ministeren fastsætte betingelser, herunder at der på  

 virksomheden ikke findes andet dyrehold end den til virksomhedens drift  

 nødvendige dyrebestand med opdræt.
 Stk. 2.  Sæd fra husdyr, som skal opfylde de i § 1, stk.  

 1, nævnte krav, og som skal benyttes til kunstig overføring på andenmands  

 husdyr, må kun opbevares på dertil af ministeren på nærmere betingelser  

 godkendte virksomheder.
 Stk. 3.  Ministeren kan fastsætte bestemmelser, der  

 tager sigte på forebyggelse af, at smitsomme husdyrsygdomme indslæbes til  

 eller udbredes fra de i stk. 1 og 2 nævnte virksomheder.
§ 3 Landbrugsministeren kan fastsætte bestemmelser om opsamling, bedømmelse,  

 præparation, opbevaring, forsendelse og kunstig overføring m.v. af husdyrsæd  

 og om journalføring og indberetningspligt med hensyn til disse forhold samt  

 med hensyn til frugtbarhedskontrol og sygdomstilfælde.
 Stk. 2.  Ministeren kan fastsætte bestemmelser om  

 mærkning af de til sædudtagning anvendte handyr, af de hundyr, hvortil sæden  

 er overført, og af det derved frembragte afkom.
§ 4 Kunstig overføring til andenmands husdyr af sæd fra dyr, der skal opfylde  

 de i § 1, stk. 1, nævnte krav, må kun udføres af autoriserede dyrlæger samt  

 af inseminører, som veterinærdirektoratet har givet særlig tilladelse dertil.  

 Ministeren fastsætter betingelserne for opnåelse af tilladelsen.
§ 5 Husdyr, der benyttes af en forening, et selskab eller anden sammenslutning  

 til udtagning af sæd til kunstig overføring på medlemmernes husdyr, er  

 omfattet af bestemmelserne i denne lov.
§ 6 Overtrædelse af bestemmelserne i § 2, stk. 1 og 2, og § 4 straffes med  

 bøde.
 Stk. 2.  På samme måde straffes den, der tilsidesætter  

 vilkår, der er fastsat i en godkendelse efter § 2, stk. 1 og 2.
 Stk. 3.  I forskrifter, der udstedes i medfør af loven,  

 kan der fastsættes straf af bøde for overtrædelse af bestemmelser i  

 forskrifterne.
 Stk. 4.  For overtrædelser, der begås af aktieselskaber,  

 andelsselskaber el.lign., kan der pålægges selskabet som sådant bødeansvar.
§ 7 Loven gælder ikke for Færøerne og Grønland.
 Givet på Amalienborg, den 31. maj 1968.
 Under Vor Kongelige Hånd og Segl.
 FREDERIK R.
 /Peter Larsen.
