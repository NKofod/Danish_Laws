Bekendtgørelse om ændring af bekendtgørelse om finansiering af bygnings- og boligregistret (BBR) og bemyndigelse til Kommune Holding A/S § 1 I bekendtgørelse nr. 264 af 27. marts 2006 om finansiering af bygnings- og boligregistret (BBR) og bemyndigelse til Kommune Holding A/S, som ændret ved bekendtgørelse nr. 367 af 20. april 2007 og bekendtgørelse nr. 1322 af 27. november 2007, foretages følgende ændringer.
 1. § 4, stk. 3, nr. 5, ophæves.
 2. § 6, stk. 1, affattes således:
»Når registret er etableret, skal Kommune Holding A/S i overensstemmelse med stk. 2-6, sikre, at den enkelte kommune har fri og uhindret adgang til at ajourføre kommunens egen data.
Samtlige kommuner skal gives fri og uhindret adgang til at forespørge og udtrække data fra det landsdækkende BBR til brug for løsning af kommunens forvaltningsopgaver.« 3. § 8, stk. 1, affattes således:
»Når registret er etableret finansieres driften, udviklingen og vedligeholdelsen af BBR fuldt ud af årlige bidrag fra kommunerne.
I det omfang, der i medfør af lov om bygnings- og boligregistrering er fastsat regler om vederlag for dataleverancer, skal vederlag, som Kommune Holding A/S modtager i medfør heraf, dog tillige indgår i denne finansiering.« 4. Kapitel 4 A ophæves.
 5. § 13, stk. 2, ophæves.
§ 2 Bekendtgørelsen træder i kraft den 1. oktober 2008.
