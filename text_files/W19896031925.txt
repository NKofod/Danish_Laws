 Antaget, at en forenings advarsler i foreningens medlemsblad mod  

 ansættelse af en bestemt taxichauffør havde karakter af en enkeltstående og  

 mere tilfældig registrering, hvorfor der ikke var tale om registrering  

 omfattet af lov om private registre m.v.
 Registertilsynet har i 1989 behandlet en klage over, at en forening af  

 taxivognmænd i foreningens medlemsblad offentliggjorde advarsler mod  

 ansættelse af klageren, som var taxichauffør.
 Advarslerne, der ifølge det oplyste blev offentliggjort på grund af  

 manglende afregning, udeblivelse med bil og manglende aflevering af  

 bilnøgler, indeholdt oplysninger om den pågældende chaufførs navn, adresse,  

 fødselsdato, karakteren af det forhold, som havde medført advarslen, billede  

 samt oplysning om, at vedkommende chauffør ikke måtte køre i foreningens  

 regi.
 Det var endvidere oplyst, at foreningens medlemmer normalt anmodede  

 foreningen om i medlemsbladet at advare andre vognmænd mod at ansætte  

 bestemte chauffører, men at der i øvrigt ikke var fastlagt procedurer for  

 optagelse af advarsler i medlemsbladet.
 Sagen blev behandlet på møde i  Registerrådet, og Registertilsynet udtalte  

 herefter, at Registertilsynet under hensyntagen til, at der i foreningen ikke  

 var fastlagt nærmere procedurer for optagelse af advarslerne i medlemsbladet,  

 at advarslerne som udgangspunkt alene blev optaget en gang i bladet, samt at  

 der udsendtes et nyt medlemsblad hver måned, var af den opfattelse, at  

 advarslerne i medlemsbladet havde karakter af en enkeltstående og mere  

 tilfældig registrering, hvorfor der ikke var tale om registrering omfattet af  

 lov om private registre m.v.
 Registertilsynet lagde i den forbindelse vægt på, at foreningen ved  

 fremfinding af en bestemt chauffør, mod hvilken der var blevet advaret,  

 principielt måtte gennemgå alle udsendte medlemsblade.
 Registertilsynet henledte endvidere opmærksomheden på, at tilsynet ikke  

 hermed havde taget stilling til, hvorvidt det ifølge anden lovgivning havde  

 været uberettiget at offentliggøre de pågældende oplysninger vedrørende  

 klageren i medlemsbladet, idet en sådan vurdering måtte antages at henhøre  

 under de almindelige domstole.
Efterfølgende har Registertilsynet modtaget kopi af en domsudskrift,  

 hvoraf fremgik, at klageren i en af denne anlagt retssag mod formanden for  

 den ovennævnte forening, fik medhold i, at den i medlemsbladet optagne  

 meddelelse indeholdt en usandfærdig sigtelse for underslæb, hvorfor sagsøgte  

 ville være at anse for skyldig i overtrædelse af straffelovens § 267, stk. 1  

 og 3. Sagsøgte blev efter omstændighederne dømt til at betale statskassen ti  

 dagbøder af 200 kr. med forvandlingsstraf fastsat til hæfte i ti dage.
I  

 medfør af erstatningsansvarslovens § 26 fandtes sagsøgte at burde udrede en  

 godtgørelse, der blev ansat til 5.000 kr. med rente, til sagsøgeren.
 (* 1) Registertilsynets årsberetning 1989 s. 78 f.
