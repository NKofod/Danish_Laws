Pressenævnets kendelse i sag nr. 2018-80-0176 Fyns Amts Avis var berettiget til at afvise læserbreve En person klagede over Fyns Amts Avis indlæg Debat og kritik, og at Fyns Amts Avis ikke bragte hans læserbreve.
Da personen ikke var omtalt eller afbildet i indlægget Debat og kritik, havde han ikke en sådan direkte, væsentlig og individuel interesse, at han kunne anses for klageberettiget.
Dertil er redaktøren som udgangspunkt berettiget til at redigere mediet og beslutte, hvad man vil bringe.
Pressenævnets formand afviste derfor klagen.
 [Klager] har ved mail af 27. august 2018 klaget til Pressenævnet over Fyns Amts Avis indlæg Debat og kritik bragt den 30. juli 2018 og Fyns Amts Avis afvisninger af at bringe hans læserbrev Fyns Amts Avis på glatis i sommervarmen samt hans debatindlæg Svar til direktør [Direktøren], idet han mener, at god presseskik er tilsidesat.
 Fyns Amts Avis bragte den 30. juli 2018 indlægget Debat og kritik, hvoraf det blandt andet fremgik:
Retten til at ytre sig er grundlovssikret.
Det skal dog ske under ansvar for domstolene jævnfør Grundlovens paragraf 77.
 Fyns Amts Avis vægter også tungt, at debatten skal føres i en ordentlig og respektfuld tone.
 Vi opfordrer alle til at deltage i debatten, og vi tilstræber at bringe så mange som muligt af de tilsendte debatindlæg.
 Vi kan dog ikke love, at alle læserbreve vil blive bragt i Fyns Amts Avis og på faa.dk.
 Samtidig forbeholder vi os også den redaktionelle ret til at afvise debatindlæg.
[] [Klager] har til støtte for klagen blandt andet anført, at Fyns Amts Avis ved indlægget begrænser ytringsfriheden.
Indlægget har været bragt flere gange, og ordvalget vægter også tungt er uforeneligt med god presseskik og i strid med Grundloven. [Klager] mener, at der er tale om censur og har anmodet om, at sætningen: Fyns Amts Avis vægter også tungt, at debatten skal føres i en ordentlig og respektfuld tone.  fjernes.
[Klager] har yderligere klaget over Fyns Amts Avis afvisning af 1. august 2018 af at bringe hans læserbrev Fyns Amts Avis på glatis i sommervarmen.
Af [Klager]s læserbrev fremgår:
Af hensyn til de tungnemme FAA-læsere, bringer FAA dag efter dag i Debatsektionen annoncen med overskriften: Debat og kritik i stedet for at bringe vores - for avisen gratis læserbreve! Den 4. juni i år efterlyste jeg således 7 læserbreve som svar på andres læserbreve.
Mine læserbreve havde ligget flere måneder i avisredaktionen og bliver på den måde uaktuelle, Kan derfor ikke bringes - forstås! FAA-redaktionen har i flere år modarbejder debattører i stedet det modsatte! Med udgangspunkt i Grundloven om ytringsfrihed  det vil sige: Retten til frit at udtrykke sin mening inden for de grænser lovgivningen sætter, opfordre avisen ALLE til at deltage i debatten! Men i 2 led i annoncen går FAA videre end Grundloven ved at VÆGTE debatten tungt, hvilket vil sige: at tillægge noget en bestemt betydning eller kort og godt CENSUR! Og CENSUR vil sige: kontrol af film, bøger, aviser eller breve med henblik på bearbejdning eller vurdering inden offentliggørelse! FAA går således længere end Grundloven, DER IKKE KAN GRADBØJES, og er dermed på glatis i sommervarmen! Jeg forventer selvfølgelig svar på den for avisen alvorlige kalamitet!  [Klager] har anført, at medieansvarsloven bygger på det princip, at den, der skriver et indlæg til et periodisk blad, er ansvarlig for indholdet.
Dermed er redaktøren ansvarsfri og skal ikke nægte optagelse af frygt for at udsætte sig for straf.
Der skal således ikke blokeres for selv stærke meninger i den offentlige debat, der endda er grundlovssikret.
 Han har i den forbindelse orienteret om, at han i februar 2012 indsendte kronikken Lobbyisme, EU og nationernes undergang, en brik til en mosaik!  til Fyns Amt Avis, der ikke blev bragt, ligesom han i februar og marts 2018 indsendte syv forskellige læserbreve til Fyns Amts Avis, der heller ikke blev bragt. [Klager] har derudover medsendt flere udklip fra Fyns Amts avis med andre læseres kritiske indlæg om Fyns Amts Avis.
[Klager] har i forlængelse heraf klaget over, at Fyns Amts Avis den 12. september 2018 også afviste at bringe hans Svar til [Direktøren], fordi indlægget var for langt. [Klager] har i den forbindelse anført, at han fik bragt et læserbrev i Fyns Amts Avis den 29. august 2018, hvor han opfordrede til bedre trafikkultur i Troense.
Det fik direktøren for Rådet for Sikker Trafik til at indrykke et læserbrev i Fyns Amts Avis den 5. september 2018, hvori direktøren blandt andet kaldte [Klager]s indlæg for sludder og vrøvl samt anekdoter.
Som svar herpå skrev [Klager] indlægget Svar til [Direktøren], hvori han kort opridser sit trafik-CV, så det kan ses, at han ikke er i vildfarelse, men ved, hvad han taler om i forhold til færdsel. [Klager] har i den forbindelse anført, at han forgæves har indsendt forkortede udgaver af debatindlægget til Fyns Amts Avis.
 Pressenævnets formand, Hanne Schmidt, udtaler:
 [Klager] har klaget over Fyns Amts Avis indlæg Debat og kritik samt avisens afvisninger af at bringe hans læserbrev Fyns Amts Avis på glatis i sommervarmen og hans indlæg Svar til [Direktøren].
Klageberettigelse [Klager] har klaget over Fyns Amts Avis indlæg Debat og kritik, hvor han ikke selv er nævnt eller afbildet.
Det er en betingelse for at klage til Pressenævnet, at klageren har retlig interesse i det for-hold, der klages over.
Det indebærer, at man som person, virksomhed, organisation eller lig-nende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Da [Klager] ikke selv er omtalt eller afbildet i indlægget, har han ikke en sådan direkte, væsentlig og individuel interesse, at han kan anses for klageberettiget.
Der er derfor ikke grundlag for at behandle denne del klagen fra [Klager].
 Denne del af klagen afvises herefter uden nærmere behandling, jf. medieansvarsloven § 43, stk. 2, nr. 2.
 [Klager]s læserbrev og indlæg [Klager] har derudover klaget over Fyns Amts Avis afvisninger af at bringe hans læserbrev og hans indlæg.
Det er Pressenævnets opfattelse, at der gælder et almindeligt princip om, at redaktøren som udgangspunkt er berettiget til at redigere mediet og beslutte, hvad man vil bringe i avisen.
Det bemærkes dog generelt, at en avis (redaktøren) på baggrund af sin egen eller sine medarbejderes adfærd kan have forpligtet sig til at bringe en given omtale.
 Pressenævnet finder ikke grundlag for at fastslå, at Fyns Amts Avis har forpligtet sig til at bringe [Klager]s læserbrev og indlæg.
 Denne del af klagen afvises herefter som åbenbart grundløs, jf. medieansvarsloven § 43, stk. 2, nr. 1.
