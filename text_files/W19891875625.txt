 En klagers fradrag for flytteudgifter i forbindelse med hans  

 ægtefælles forflyttelse efter ansøgning hos samme arbejdsgiver, blev for så  

 vidt godkendt, men henhørte under ægtefællens indkomstopgørelse.
 A klagede for indkomståret 1985 over, at de stedlige skattemyndigheder  

 ikke havde godkendt hans fradrag på 3.000 kr. for flytteudgifter.
Det var oplyst, at klagerens hustru var ansat i en sparekasse.
I 1985 var  

 hun flyttet fra sparekassens afdeling i X til en afdeling i Y, og i  

 forbindelse hermed var familien ligeledes flyttet fra X til Y.
Klageren  

 gjorde gældende, at han i den anledning havde afholdt udgifter på 3.000 kr.  

 til bespisning af venner, kørsel og flytning af telefon m.v.
Dette beløb  

 havde han fradraget ved indkomstopgørelsen.
De stedlige skattemyndigheder havde ikke godkendt dette fradrag.
Man havde  

 henvist til, at forflyttelsen ikke var krævet af arbejdsgiveren, og til, at  

 klagerens hustru ikke havde modtaget nogen flyttegodtgørelse.
Man var derfor  

 af den opfattelse, at flytningen havde skyldtes helt private årsager.
 Efter bestemmelsen i Statsskattedirektoratets cirkulære af 24. september  

 1982, samt efter de af Ligningsrådet givne vejledende anvisninger, er  

 flytteudgifter fradragsberettigede, selv om forflyttelsen under samme  

 arbejdsgiver sker efter egen ansøgning, som det var tilfældeet i den  

 foreliggende sag.
To retsmedlemmer, herunder retsformanden, fandt derfor, at de afholdte  

 udgifter var af fradragsberettiget karakter, men da de vedrørte klagerens  

 hustrus indkomsterhvervelse, ville fradraget være at henføre til hustruens  

 indkomstopgørelse.
Disse medlemmer voterede herefter for, at klagerens  

 indkomstansættelse blev stadfæstet med denne begrundelse.
 Et retsmedlem fandt, at flytteudgifterne måtte antages begrundet i rent  

 personlige forhold, og voterede følgelig for, at flytteudgifterne ikke blev  

 anset for fradragsberettigede, og for at ansættelse blev stadfæstet med  

 begrundelse i overensstemmelse hermed.
 Der blev truffet afgørelse efter stemmeflertallet.
 LV 1988, D 2.3.21.
