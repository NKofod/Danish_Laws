Nr BSF 25 Forslag til folketingsbeslutning om ligebehandling i ansættelses- og  

 uddannelsesforhold uanset etnisk oprindelse, national herkomst, hudfarve  

 eller religion Fremsat af Anne Baastrup (SF) Aage Frandsen (SF) Steen Gade (SF) Kjeld  

 Rahbæk Møller (SF) den 16. november 1994 Folketinget opfordrer regeringen til inden den 1. april 1995 at fremsætte  

 et lovforslag, der skal sikre ligebehandling i ansættelses- og  

 uddannelsesforhold uanset etnisk oprindelse eller religion efter følgende  

 retningslinjer, der svarer til reglerne i lov om ligebehandling af mænd og  

 kvinder med hensyn til beskæftigelse og barselorlov m.v., jf.  

 lovbekendtgørelse nr. 875 af 17. oktober 1994:
1. Ved ligebehandling af mennesker i ansættelses- og uddannelsesforhold  

 skal forstås, at der ikke må finde forskelsbehandling sted på grund af etnisk  

 oprindelse, national herkomst, hudfarve eller religion.
Dette skal gælde både  

 direkte forskelsbehandling og indirekte forskelsbehandling.
 2. Til fremme af reel ligebehandling skal der kunne etableres positive  

 foranstaltninger.
 3. Findes en tilsvarende pligt til ligebehandling i en kollektiv  

 overenskomst, træder overenskomsten i stedet for loven.
 4. Enhver arbejdsgiver skal behandle ansatte lige ved ansættelser,  

 afskedigelser, forflyttelser og forfremmelser samt for så vidt angår  

 arbejdsvilkår.
 5. Enhver arbejdsgiver skal behandle ansatte lige, for så vidt angår  

 adgang til erhvervsvejledning, erhvervsuddannelse, erhvervsmæssig  

 videreuddannelse og omskoling.
 6. Pligt til ligebehandling skal også gælde enhver, der driver vejledning  

 og uddannelsesvirksomhed, fastsætter bestemmelse og træffer afgørelse om  

 erhvervsuddannelse m.v. og om vilkår for udøvelse af et sådant erhverv.
7. Pligt til ligebehandling skal også gælde enhver, der træffer afgørelse  

 om adgang til at udøve et selvstændigt erhverv.
Dette gælder også oprettelse,  

 indretning eller udvidelse af en virksomhed samt påbegyndelse eller udvidelse  

 af enhver anden form for selvstændig virksomhed, herunder finansiering heraf.
 8. Det må ikke ved annoncering angives, at der til ansættelse eller  

 erhvervsuddannelse m.v. søges eller foretrækkes personer af bestemt etnisk  

 oprindelse, national herkomst, hudfarve eller med en bestemt religion.
9. Bestemmelser i aftaler og i virksomheders reglementer m.v., som er i  

 strid med punkterne 4-7, skal være ugyldige.
Dette gælder også bestemmelser i  

 vedtægter m.v. for selvstændige erhverv.
10. Bestemmelser i aftaler og i virksomheders reglementer m.v., som  

 vedrører mere end een arbejdsgiver, skal ligeledes være ugyldige, hvis de  

 hjemler forskelsbehandling som er i strid med de i punkterne 4-7 nævnte  

 områder.
Dette gælder også bestemmelser i vedtægter m.v. for selvstændige  

 erhverv.
 11. De nævnte punkter må ikke ved aftale kunne fraviges til ugunst for  

 lønmodtageren.
 12. Arbejdsministeren skal kunne tillade foranstaltninger, der fraviger  

 punkterne 4-8, med henblik på at fremme lige muligheder uanset etnisk  

 oprindelse, national herkomst, hudfarve eller religion, navnlig ved at  

 afhjælpe de faktiske uligheder, som påvirker adgangen til beskæftigelse,  

 erhvervsuddannelse m.v.
 13. Personer, hvis rettigheder krænkes ved overtrædelse af punkterne 4-7,  

 skal kunne tilkendes en godtgørelse.
14. Afskediges en lønmodtager, fordi denne har fremsat krav om  

 ligebehandling som nævnt i punkterne 4-7, skal arbejdsgiveren betale en  

 godtgørelse.
Denne godtgørelse, der ikke kan overstige 39 ugers løn,  

 fastsættes under hensyn til lønmodtagerens ansættelsestid og sagens  

 omstændigheder i øvrigt.
15. Den i punkt 14 nævnte godtgørelse skal også finde anvendelse, hvor  

 pligt til ligebehandling følger af kollektiv overenskomst, men hvor der ikke  

 i overenskomsten gives den pågældende adgang til godtgørelse for  

 afskedigelse, der ikke er rimeligt begrundet i lønmodtagerens eller  

 virksomhedens forhold.
Kravet behandles af fagretlig vej.
 16. Overtrædelse af punkterne 4-8 straffes med bøde.
Bemærkninger til forslaget Indvandrere og flygtninge har en markant højere ledighed end danske  

 statsborgere, og de er ledige i længere tid.
For de tyrkiske indvandrere  

 ligger ledigheden eksempelvis helt oppe på 50 pct.
 Denne ledighed for såvel unge som voksne indvandrere kan ikke alene  

 forklares ved alder, køn, uddannelsesbaggrund eller arbejdsfunktion, men  

 skyldes i følge Socialkommissionen faktorer som:
 - Strukturelle barrierer (erhvervskultur, rationalisering, ændrede og  

 stigende kvalifikationskrav, adgang til det offentlige arbejdsmarked samt  

 placering som ekstra arbejdskraft).
 - Formelle barrierer, bl.a. i form af mangelfulde danskkundskaber og  

 faglige kvalifikationer.
 - Uformelle barrierer, f.eks. arbejdsgiveres og danske arbejdskammeraters  

 holdninger samt forskelle i normer og adfærd.
Disse barrierer kan ikke nedbrydes ved et enkelt lovforslag.
Der må derfor  

 iværksættes forskellige initiativer for at gøre op med denne urimelighed.  

 Arbejdsministeren har da også taget et behjertet initiativ i sin  

 handlingsplan til nedbrydning af barrierer for beskæftigelse af indvandrere  

 og flygtninge.
Problemet er blot, at ministerens plan standser lige der, hvor det  

 begynder at blive svært.
F.eks. er planen begrænset, når det drejer sig om  

 forslag til, hvordan arbejdsmarkedets parter motiveres til i højere grad at  

 drage fordel af etniske mindretals særlige kvaliteter.
Planen indeholder  

 heller ikke forslag til, hvordan man kan undgå den forskelsbehandling, som i  

 dag foregår, f.eks. i forbindelse med lærepladser, arbejdsanvisning eller  

 ansættelser.
 SF ønsker med dette forslag, at der gøres op med arbejdsgivernes  

 muligheder for lovligt at diskriminere mennesker med anden etnisk oprindelse,  

 national herkomst, hudfarve eller religion.
 De retningslinjer, der opregnes i forslaget, er inspireret af lov om  

 ligebehandling af mænd og kvinder og er derfor begrænset i deres sigte.  

 Forslaget kan derfor ikke stå alene, men bør følges op af initiativer til  

 forbedring af etniske mindretals muligheder for via uddannelse og  

 opkvalificering at få en placering på arbejdsmarkedet.
Det er ikke SF's opfattelse, at lovgivning alene ændrer på menneskers  

 adfærd.
Der skal dybtliggende ændringer til i den holdning, som mennesker  

 møder hinanden med.
Og det kan ikke ske ved lovgivning.
Det handler om de  

 påvirkninger, børn får i børnehaver og skoler, når de er sammen med  

 kammerater fra andre kulturer.
Det handler om, at vi alle skal lære, at en  

 fremmed blot er et andet menneske, som man ikke kender.
 På den anden side har ligestillingslovgivningen mellem mænd og kvinder og  

 den praksisændring, den har medført, givet kvinderne en bedre mulighed for at  

 få fodfæste på arbejdsmarkedet og har dæmmet op for den værste  

 diskrimination.
Der er i Danmark adskillige 2. generations indvandrere, som taler perfekt  

 dansk, som ønsker at blive integreret i det danske samfund, men som på grund  

 af hudfarve eller navn ikke har en chance for at få foden inden for på  

 arbejdsmarkedet.
Det kan vi ikke være bekendt.
 Sagen er i al sin enkelhed, at hvis en arbejdsgivere kan mødes med et krav  

 om godtgørelse på op til 39 ugers løn i tilfælde af diskrimination, så bliver  

 de altid mere medgørlige.
 Samtidig er beslutningsforslagets enkelte elementer udarbejdet på en sådan  

 måde, at det kommende lovforslag skal kunne hvile på den domspraksis, som  

 gennem årene er udviklet på ligebehandlingsområdet, når det drejer sig om  

 mænd og kvinder.
Nævnet for Etnisk Ligestilling, som blev nedsat ved lov nr. 466 af 30.  

 juni 1993, har givet baggrunden for, at det er muligt at følge udviklingen på  

 bl.a. arbejdsmarkedet tæt.
Men det er ikke SF's opfattelse, at Nævnet for  

 Etnisk Ligestilling skal have kompetence ved afgørelsen af de konkrete sager.  

 Denne kompetence bør henlægges til domstolene eller faglig voldgift, hvor der  

 er overenskomst herom.
 Det forhold, at Nævnet for Etnisk Ligestilling har kompetence til at følge  

 udviklingen generelt, giver den mulighed, at hvis det viser sig, at de  

 faglige organisationer ikke forfølger sagerne, således som de efterhånden har  

 gjort, når det drejer sig om ligebehandling mellem mænd og kvinder, så kan  

 det overvejes at give nævnet en egentlig kompetence til at udtale sig i  

 konkrete sager.
Bemærkninger til forslagets enkelte punkter Ad nr. 1 Det søges givet en definition af begrebet ligebehandling af etniske  

 mindretal.
Det præciseres, at den kommende lov - svarende til  

 ligebehandlingsloven mellem mænd og kvinder - også skal omhandle indirekte  

 diskrimination.
Som et eksempel på indirekte diskrimination kan nævnes en sag  

 afgjort ved EF-Domstolen, hvor en deltidsansat kvinde fik medhold over for  

 Bilka i spørgsmålet om, hvorvidt der var tale om indirekte diskrimination ved  

 indgåelse af en aftale om pension til fuldtidsansatte og ikke til  

 deltidsansatte.
Domstolen konstaterede, at de fleste deltidsansatte var  

 kvinder.
Der var derfor tale om indirekte diskrimination.
 I sager om diskrimination af etniske mindretal er der netop tale om denne  

 indirekte og uudtalte form.
Der åbnes samtidig op for muligheden for en positiv særbehandling af  

 etniske mindretal.
Denne mulighed er udformet, så der er tale om konkrete  

 foranstaltninger.
Denne form er valgt for at forhindre, at loven får det  

 modsatte resultat, som mange indvandrere og flygtninge frygter.
Positiv  

 særbehandling, som ikke virker umiddelbart forståelig for alle, kan give  

 misundelse og virke modsat.
Ad nr. 4-6 Det materielle indhold af arbejdsgivers forpligtelse fastsættes i disse  

 punkter.
Særligt nr. 4 og dermed den retspraksis, der følger af de tilsvarende  

 bestemmelser i ligebehandlingsloven mellem mænd og kvinder, vil være vigtig  

 for det punkts bestemmelses omfang.
Ifølge sædvanlig forståelse af denne  

 bestemmelse er det arbejdsgivere, som skal sikre et klima på arbejdspladsen,  

 som forhindrer seksuel chikane.
Tilsvarende vil denne bestemmelse være vigtig  

 for den skjulte racistiske chikane.
 Om de øvrige punkter henvises der til de overvejelser, der har ligget til  

 grund for de tilsvarende bestemmelser i ligebehandlingsloven mellem mænd og  

 kvinder.
