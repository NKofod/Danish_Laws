 Ikke hjemmel til at give pålæg til køber og sælger af aktier ved  

 overtrædelse af de børsetiske regler.
(Børge Dahl, Kåre Dullum og Ebbe Christensen) Sagens omstændigheder er følgende:
Den 5. oktober 1989 meddelte A/S A Københavns Fondsbørs, at selskabet  

 havde solgt nom. 72 mio. kr. aktier i Ejendomsaktieselskabet B til A/S C.
Den  

 solgte aktiepost udgør 40% af aktiekapitalen i B på ialt nom. 180 mio. kr.  

 Efter salget ejede A/S A fortsat ca. 12% af aktiekapitalen i B.
Ifølge  

 årsregnskab for 1988 for B var A/S A den eneste aktionær, som ejede mere end  

 10% af aktiekapitalen i B.
 I en halvårsmeddelelse af 12. oktober 1989 til Københavns Fondsbørs fra  

 A/S C omtales aktieoverdragelsen og det oplyses, at det i forbindelse med  

 overdragelsen er aftalt:
»...mellem A/S A og C, at C får mulighed for at vælge 2 medlemmer til  

 bestyrelsen i B, og det er ligeledes aftalt at A/S A vælger fem ud af de syv  

 bestyrelsesmedlemmer.
A/S A og C skal stemme sammen om alle væsentlige  

 spørgsmål vedrørende B.« Klageren K A/S henvendte sig til Fondsbørsen om den skete  

 aktieoverdragelse på foranledning af flere udenlandske kunder med aktier i B  

 og gjorde bl.a. gældende, at der var tale om en overdragelse af en  

 kontrollerende aktiepost, og at der derfor skulle fremsættes købstilbud over  

 for de øvrige aktionærer, jf. de dagældende børsetiske regler pkt. 4. (Nu § 7  

 i de Børsetiske regler af 4. december 1991).
Fondsbørsen svarede i skrivelse af 1. december 1989, at man ikke anså den  

 skete overdragelse for overdragelse af en kontrollerende aktiepost, og at der  

 derfor ikke skulle fremsættes købstilbud.
Som begrundelse henvises til den  

 ovenfor gengivne aftale.
 Denne afgørelse indbragte klageren for Finanstilsynet, der efter indhentet  

 udtalelse fra Fondsbørsen i skrivelse af 15. marts 1990 tiltrådte  

 Fondsbørsens afgørelse.
Klageren indbragte derefter Finanstilsynets afgørelse for  

 Erhvervsankenævnet.
Ved kendelse af 25. juli 1991 (j.nr. 90-21.167), hvortil  

 henvises, ændrede ankenævnet Finanstilsynets påklagede afgørelse, således at  

 sagen hjemvises til Københavns Fondsbørs til fornyet behandling under  

 hensyntagen til det af ankenævnet i kendelsen anførte. (Kendelsen er gengivet  

 i ankenævnets årsberetning 1991 s. 86 ff.).
A/S C har anlagt sag mod Erhvervsankenævnet ved Østre Landsret med påstand  

 principalt om, at Fondsbørsens afgørelse af 1. december 1989 skal stå ved  

 magt.
Denne retssag er berammet til domsforhandling den 6. april 1993.
Det er oplyst, at D A/S, der er moderselskab for A/S A, sammen med  

 Sparekassen E og F i februar 1990 erhvervede 91% af aktiekapitalen i A/S C,  

 og at der i forbindelse med denne overdragelse blev givet købstilbud til de  

 øvrige aktionærer.
Sparekassen E er senere fusioneret med Sparekassen G.
G's  

 aktiepost i C er overdraget til D A/S, jf. nedenfor.
Efter afsigelsen af Erhvervsankenævnets kendelse tog Fondsbørsen sagen op  

 til fornyet behandling og indhentede i denne forbindelse yderligere  

 oplysninger fra A og C om den indgåede aftale.
I Fondsbørsens afgørelse af  

 11. september 1991 anføres det, at de nu foreliggende oplysninger ikke er i  

 overensstemmelse med de oplysninger, som parterne gav Fondsbørsen i oktober  

 1989, hvilket Fondsbørsen påtaler over for selskaberne.
Der foreligger nu  

 ændrede oplysninger om besættelse af bestyrelsesposter, oplysninger om  

 stemmeafgivelse i bestyrelsen og om, at stemmeretten på den pågældende  

 aktiepost forbliver hos A i forbindelse med pantsætning af aktierne til  

 sikkerhed for betalingen af købesummen.
Herefter hedder det i afgørelsen:
 »De nu foreliggende oplysninger om aftalen om valg af  

 bestyrelsesmedlemmer og om stemmeafgivningen i bestyrelsen i B fører efter  

 Fondsbørsens opfattelse til en afsvækkelse af formodningen om, at kontrollen  

 med B forblev uændret hos sælger af aktieposten - A/S A.
 Samtidig finder Fondsbørsen ikke, at det forhold at sælger fik pant i  

 aktierne samtidig med at stemmeretten forblev hos panthaver, kan føre til en  

 afkræftelse af formodningen om, at der skete et skift i den retlige eller  

 faktiske kontrol, særligt når der henses til det oplyste om valg af  

 bestyrelsesmedlemmer og om stemmeafgivningen i bestyrelsen.
Københavns Fondsbørs finder på det nu foreliggende grundlag, at  

 overdragelsen af aktieposten på 40% på dette tidspunkt gav C en sådan  

 kontrollerende indflydelse over B, at dispositionen dermed var omfattet af de  

 børsetiske reglers punkt 4.1.« I to pressemeddelelser af 12. september 1992 afviste henholdsvis A/S A og  

 A/S C, at man skulle have givet urigtige oplysninger, ligesom man fastholdt,  

 at der ikke forelå overdragelse af en kontrollerende aktiepost.
C har indbragt Fondsbørsens afgørelse af 11. september 1991 for  

 Finanstilsynet.
Finanstilsynet har endnu ikke truffet afgørelse vedrørende  

 denne klage, idet tilsynet har sat sagen i bero på udfaldet af den ovennævnte  

 retssag.
Den 27. september 1991 meddelte A/S A, A/S C og Sparekassen G, at der var  

 indgået en forligsmæssig aftale, hvorefter A tager den omhandlede aktiepost  

 på nom. 72 mio. kr. i B tilbage som følge af manglende betaling af  

 købesummen.
Det siges i meddelelsen, at der ved aftalen er taget hensyn til  

 Fondsbørsens afgørelse af 11. september 1991, idet det ved købet var en  

 forudsætning, at dispositionen ikke var omfattet af de børsetiske reglers  

 pkt. 4, men at afgørelsens rigtighed iøvrigt bestrides.
Det oplyses  

 endvidere, at det er aftalt, at Sparekassen G's aktiepost i C overdrages til  

 D.
Samme dag, den 27. september 1991, henvendte advokat X sig på vegne K til  

 Københavns Fondsbørs og anmodede Fondsbørsen om omgående at iværksætte  

 sanktioner efter de børsetiske regler, idet advokaten af dagspressen havde  

 forstået, at A og C ikke ville overholde Fondsbørsens afgørelse af 11.  

 september 1991. Advokaten krævede, at sagen omgående blev overladt til  

 Finanstilsynet med henblik på, at tilsynet optager forhandlinger med de  

 angivne selskaber og, såfremt forhandlingerne er resultatløse, udsteder pålæg  

 i henhold til fondsbørslovens § 46 samt pålægger bødestraf efter samme lovs §  

 44, stk. 3, såfremt tilsynets pålæg tilsidesættes.
Endvidere nævner  

 advokaten, at forholdet bør påtales generelt og offentligheden orienteres,  

 ligesom de berørte værdipapirer bør suspenderes eller slettes fra noteringen.  

 Da beslutningen om eventuelt at tilsidesætte pålægget reelt træffes af ejeren  

 af de to selskaber, D A/S, bør desuden dette selskab suspenderes eller  

 slettes fra noteringen.
 I en supplerende skrivelse af 2. oktober 1991 anfører klagerens advokat,  

 at den aftalte annullation af aktiehandelen ikke kan fritage erhververen for  

 pligten til at afgive indløsningstilbud.
 Københavns Fondsbørs oversendte den 2. oktober 1991 sagen til  

 Finanstilsynet, idet man udtalte, at de bestemmelser, som klageren henviser  

 til, alene kan anvendes over for børsmæglerselskaber og udstedere af  

 børsnoterede værdipapirer, og derfor ikke kan anvendes i det foreliggende  

 tilfælde.
 I den påklagede skrivelse af 5. november 1991 meddelte Finanstilsynet  

 klageren, at tilsynet ikke har hjemmel til at kunne pålægge A/S A og A/S C  

 sanktioner, idet disse selskaber som aktionærer i B ikke er omfattet af  

 fondsbørslovens § 46, der vedrører børsmæglerselskaber og udstedere.
 Denne afgørelse har klager som nævnt indbragt for ankenævnet den 14.  

 november 1991.
Efter afslutningen af den skriftlige forberedelse, jf. nedenfor, har  

 ankenævnet modtaget meddelelse om, at advokat X er udtrådt og advokat Y er  

 indtrådt som advokat for klageren.
Advokat Y har ikke ytret sig i sagen.
 Over for ankenævnet har Finanstilsynet efter indhentet udtalelse fra  

 Fondsbørsen i en redegørelse for sagen af 9. januar 1992 og en supplerende  

 udtalelse af 12. marts 1992 fastholdt den trufne afgørelse og bl.a. anført:
»I medfør af lov om Københavns Fondsbørs, senest ændret ved lov nr.  

 343 af 6. juni 1991, § 46, kan Finanstilsynet ved forhandling søge at bringe  

 manglende opfyldelse af forpligtelser i medfør af loven, forskrifter fastsat  

 i medfør af lovens bestemmelser eller de børsetiske regler i orden over for  

 et børsmæglerselskab eller en udsteder.
Fører forhandlinger ikke til et  

 resultat, kan Finanstilsynet give disse pålæg om at opfylde deres  

 forpligtelser.
 Dette pålæg kan sanktioneres med bøde i medfør af lov om Københavns  

 Fondsbørs § 44, stk. 3.
 A og C agerer ikke som udstedere i denne sag, men som aktionærer  

 henholdsvis sælger og erhverver af en aktiepost i B og er derfor ikke  

 omfattet af lov om Københavns Fondsbørs § 46, der alene omfatter  

 børsmæglerselskaber og udstedere, det vil sige børsnoterede selskaber i deres  

 egenskab af værdipapirudstedere.
En konsekvens af at lade ovennævnte situation være omfattet af § 46 ville  

 som fremhævet af Københavns Fondsbørs være, at der alene kan sanktioneres  

 over for børsnoterede selskaber (udstedere af børsnoterede værdipapirer) og  

 ikke over for andre.
En sådan forskelsbehandling er ulovhjemlet.« Finanstilsynet har tilføjet, at den manglende hjemmel efter tilsynets  

 opfattelse bør overvejes ved en revision af loven.
Klageren har i klageskrivelsen af 14. november 1991 og et supplerende  

 indlæg af 28. januar 1992 gjort gældende, at der i de nævnte bestemmelser er  

 hjemmel til at pålægge A/S C, der var børsnoteret på tidspunktet for den  

 omhandlede aktieoverdragelse, sanktioner på grund af manglende opfyldelse af  

 tilbudspligten efter de børsetiske reglers pkt. 4. Begrebet  

 »udsteder« i fondsbørsloven må omfatte enhver udsteder af aktier,  

 som er noteret på Københavns Fondsbørs.
Ved køb af en kontrollerende  

 aktiepost, som udløser tilbudspligt efter de børsetiske regler, påhviler  

 pligten køber, og det må derfor være naturligt, at eventuelle sanktioner også  

 iværksættes over for køber.
I modsat fald er bestemmelsen i de børsetiske  

 reglers pkt. 4 illusorisk, og minoritetsaktionærerne vil i en situation som  

 den foreliggende ikke have nogen mulighed for at få pålagt en eventuel køber  

 og andre involverede at overholde bestemmelserne om indløsningspligt.
Klager er derimod efter det fremkomne enig i, at der ikke er hjemmel til  

 at pålægge A/S A sanktioner for manglende opfyldelse af tilbudspligten, men  

 henviser dog til, at dette selskab som sælger har en pligt til at gøre køber  

 opmærksom på tilbudspligten.
A har tilsyneladende ikke opfyldt denne  

 forpligtelse, idet man er gået ud fra, at der ikke skulle fremsættes  

 indløsningstilbud over for mindretalsaktionærerne.
 For så vidt angår D A/S har klager i indlægget af 28. januar 1992 gjort  

 gældende, at beslutningen om ikke at tilbyde indløsning reelt er truffet af  

 dette selskab som moderselskab oprindeligt til A og efterfølgende også til C.  

 Også D må anses for omfattet af begrebet »udsteder« i  

 fondsbørslovens § 46, og der må derfor også kunne pålægges dette selskab  

 sanktioner for at have medvirket til overtrædelsen af de børsetiske regler i  

 form af offentliggørelse, suspension eller sletning fra børsnotering samt  

 bødestraf.
 Finanstilsynet har særlig vedrørende dette spørgsmål anført, at da lovens  

 § 46 efter tilsynets opfattelse ikke kan bringes til anvendelse over for C,  

 må spørgsmålet om medvirken til overtrædelse af de børsetiske regler  

 bortfalde.
For så vidt angår betydningen af annullationen af den indgåede aktiehandel  

 har klager anført, at det på baggrund af den tidsmæssige sammenhæng med  

 kendelsen af 25. juli 1991 og Fondsbørsens afgørelse af 11. september 1991 må  

 antages, at aftalen herom udelukkende er forårsaget af disse afgørelser.  

 Allerede af denne grund bør aftalen ikke kunne føre til en fritagelse for at  

 opfylde de børsetiske regler.
Iøvrigt må en ophævelse mere end 2 år efter, at  

 aktieoverdragelsen har fundet sted, under ingen omstændigheder, heller ikke i  

 tilfælde af købers misligholdelse, kunne føre til, at indløsningspligten  

 bortfalder.
 Fondsbørsen og Finanstilsynet har ikke haft bemærkninger hertil.
 Endelig har klager i sit indlæg af 28. januar 1992 påny rejst det  

 spørgsmål om Fondsbørsens inhabilitet, som klager rejste under den klagesag,  

 der blev afgjort ved Erhvervsankenævnets kendelse af 25. juli 1991. Klager  

 har herved henvist til, at det i de foran omtalte pressemeddelelser af 12.  

 september 1991 er oplyst, at parterne forinden overdragelsen af den omtalte  

 aktiepost bad embedsmænd i Fondsbørsen om konsultativ bistand, idet det fra  

 købers side var en forudsætning, at selskabet ikke blev stillet over for krav  

 om indløsningstilbud, og at repræsentanter for Fondsbørsen forud for aftalens  

 underskrivelse den 4. oktober 1989 deltog i flere møder herom med  

 repræsentanter for de to nævnte selskaber.
Københavns Fondsbørs har i en udtalelse til Finanstilsynet af 20. februar  

 1992 fastholdt, at Fondsbørsen ikke forud for meddelelsen om overdragelsen af  

 aktieposten den 5. oktober 1989 har været i kontakt med parterne om dette  

 spørgsmål.
Man har forgæves forsøgt at få en kommentar fra A og C til de  

 påstande, der er indeholdt i de nævnte pressemeddelelser.
 Finanstilsynet har udtalt, at man ikke kan tage stilling til de  

 modstridende forklaringer, men at tilsynet må henvise til Fondsbørsens  

 udtalelse af 20. februar 1992. Endvidere henviser tilsynet til sine  

 udtalelser om inhabilitetsspørgsmålet i ankenævnets tidligere sag, hvorefter  

 det ikke ville have medført inhabilitet, hvis Fondsbørsen havde drøftet sagen  

 på forhånd med de implicerede selskaber, hvilket Fondsbørsen har kompetence  

 til. (Kendelsen af 25. juli 1991, s. 8).
Lov om Københavns Fondsbørs, nu lovbekendtgørelse nr. 26 af 15. januar  

 1992, hviler på en rapport »Fondsbørsreform« afgivet af  

 Industriministeriets styregruppe vedrørende børsreformen i oktober 1985. Af  

 rapportens s. 197 fremgår, at man har overvejet, om de børsetiske regler bør  

 vedtages af fondsbørsbestyrelsen eller om de bør fastsættes af  

 industriministeren i en bekendtgørelse.
Det siges, at den sidstnævnte løsning  

 har den fordel, at reglerne kan strafsanktioneres, men at man har valgt at  

 foreslå den førstnævnte løsning.
Som begrundelse herfor udtales:
 »Den foreslåede form er valgt, fordi det efter udenlandske erfaringer  

 er fordelagtigt at have regler, hvis håndhævelse og fortolkning ikke er  

 strengt bundne til retsordenens fortolknings- og procedureregler og til et  

 krav om forsæt eller uagtsomhed hos nogen.
Såfremt erfaringen viser, at der på bestemte punkter er behov for  

 strafsanktioner eller civilretlig ugyldighedsvirkning, må en regel på disse  

 områder ved hjælp af §§ 42 og 43 overføres til eller - i tilpasset form -  

 gentages i en bekendtgørelse.« Tilsvarende udtalelser findes i bemærkningerne til lovforslaget  

 (Folketingstidende 1985-86, Tillæg A, sp. 3930).
 I Børsudvalgets betænkning af februar 1992 »Børsnoterede selskaber.  

 Oplysningspligt, navneaktier, nominee-ordningen, kontrol« (Betænkning  

 nr. 1230/1992) hedder det s. 54:
»Udvalget har endvidere overvejet, hvorvidt den personkreds, der kan  

 pålægges tvangsbøder efter fondsbørslovens § 45, bør udvides til at omfatte  

 alle, der er pålagt pligter efter fondsbørsloven eller de af Fondsbørsen  

 udstedte regler.
Således som bestemmelsen er udformet i dag, er det f.eks.  

 ikke muligt at sanktionere aktionærers overtrædelser af de børsetiske regler,  

 f.eks. hvis aktionæren ikke efterkommer reglerne om anmeldelse af  

 aktionæroverenskomst.
Udvalget finder, at der også bør være mulighed for at sanktionere sådanne  

 former for overtrædelse af Fondsbørsens regler, hvorfor udvalget anbefaler,  

 at fondsbørslovens § 45 tillige kommer til at gælde for aktionærer.  

 Tilsvarende bør fondsbørslovens § 46 ændres, således at Finanstilsynet får  

 adgang til at pålægge aktionærer at opfylde deres pligter efter Fondsbørsens  

 regler.« Ankenævnet udtaler:
Ankenævnet er enig med Fondsbørsen og Finanstilsynet i, at A/S C og A/S A  

 i den foreliggende sag ikke har optrådt som udstedere men i deres egenskab af  

 aktionærer, nemlig som henholdsvis køber og sælger af en aktiepost.
Som  

 anført af Fondsbørsen og Finanstilsynet omfatter de påberåbte bestemmelser,  

 fondsbørslovens § 46, jf. § 44, stk. 3, kun overtrædelser begået af  

 børsmæglerselskaber og udstedere.
Som bestemmelserne er formuleret,  

 indeholder de ikke hjemmel til at give pålæg til en aktionær.
Ankenævnet kan  

 derfor tiltræde, at Finanstilsynet ved den påklagede skrivelse afviste at  

 give et sådant pålæg.
Det tilføjes, at Børsudvalget i den foran citerede betænkning har  

 foreslået, at bestemmelserne ændres, således at også overtrædelser af de  

 børsetiske regler begået af en aktionær kan sanktioneres, og at  

 Finanstilsynet har udtalt, at den manglende hjemmel bør overvejes ved en  

 revision af loven.
Ankenævnet henleder i denne forbindelse opmærksomheden på,  

 at nævnet i den ovenfor omtalte kendelse af 25. juli 1991 udtaler, at  

 bestemmelserne om pligt til at fremsætte indløsningstilbud ved etablering  

 eller overdragelse af en kontrollerende aktiepost er et centralt led i de  

 børsetiske reglers beskyttelse af mindretalsaktionærerne.
 For så vidt angår spørgsmålet om Fondsbørsens inhabilitet bemærkes, at  

 dette forhold ikke er omfattet af den påklagede afgørelse, og at ankenævnet  

 derfor ikke kan tage stilling hertil.
 Ankenævnet stadfæster herefter den påklagede afgørelse.
