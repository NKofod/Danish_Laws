Betænkning afgivet af Skatteudvalget den 30. maj 2012 Betænkning over Forslag til lov om afgift af skadesforsikringer [af skatteministeren (Thor Möger Pedersen)] 1. Ændringsforslag Skatteministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 25. april 2012 og var til 1. behandling den 3. maj 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 9. februar 2012 dette udkast til udvalget, jf.
SAU alm. del  bilag 145. Den 25. april 2012 sendte Skatteministeriet de indkomne høringssvar og et notat herom til udvalget.
Skriftlig henvendelse Udvalget har i forbindelse med udvalgsarbejdet modtaget 1 skriftlig henvendelse fra Forsikring & Pension, som skatteministeren har kommenteret over for udvalget.
Spørgsmål Udvalget har stillet 1 spørgsmål til skatteministeren til skriftlig besvarelse, som denne har besvaret.
3. Indstillinger Et flertal i udvalget (S, RV, EL og SF) indstiller lovforslaget til vedtagelse med de stillede ændringsforslag.
Et mindretal i udvalget (V, DF og KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af skatteministeren, tiltrådt af et flertal (udvalget med undtagelse af LA):
 1) Som note indsættes:
»1) Loven har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.« [I lovens titel indsættes en note om, at lovforslaget har været notificeret over for Europa-Kommissionen] Til § 7 2) Som stk. 5 indsættes:
»Stk. 5. Forsikringspræmier kan kun modregnes eller fradrages i afgiftsgrundlaget efter stk. 2-4, hvis de er opkrævet i afgiftsperioder, som kan ændres inden for fristen i skatteforvaltningslovens § 31, stk. 2.« [Præcisering af, at fradrag og modregning i afgiftsgrundlaget kun kan ske inden for den almindelige tidsfrist i skatteforvaltningsloven, som er 3 år] Til § 18 3) Stk. 5 affattes således:
»Stk. 5. Forsikringspræmier, der opkræves ekstraordinært, inden loven træder i kraft, og som forfalder til betaling efter den 31. december 2012, skal medregnes til det afgiftspligtige grundlag på betalingstidspunktet.« [Hvis der er sket ekstraordinær opkrævning af forsikringspræmier, før loven træder i kraft, og præmierne først skal betales, efter loven er trådt i kraft (efter den 31. december 2012), skal der betales afgift af disse præmier] Bemærkninger Til nr. 1 Der indsættes en note til lovforslagets titel, hvoraf det fremgår, at lovforslaget har været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet).
Til nr. 2 Med ændringsforslaget foreslås det præciseret i loven, at den almindelige tidsfrist i skatteforvaltningslovens § 31, stk. 2, gælder, hvis forsikringspræmier skal modregnes eller fradrages i afgiftsgrundlaget efter stk. 2-4. Det betyder, at der ikke vil kunne ske modregning eller fradrag vedrørende forsikringspræmier, der er opkrævet tidligere end 3 år tilbage.
Der er således ikke grundlag for at lade adgangen til fradrag i afgiftsgrundlaget efter stk. 2-4 gå videre end de almindelige frister for muligheden for tilbagebetaling af afgift, som følger af skatteforvaltningsloven.
Efter disse regler kan f.eks. »glemte fradrag« ikke medføre tilbagebetaling af afgift, hvis de vedrører forhold længere end 3 år tilbage i tiden.
Til nr. 3 Der foreslås en justering i den foreslåede værnsregel i lovforslagets overgangsbestemmelser i § 18, stk. 5. Med ændringsforslaget foreslås det, at der skal betales afgift af forsikringspræmier, som ekstraordinært opkræves før lovens ikrafttræden, og som skal betales efter lovens ikrafttræden (efter 31. december 2012). Dermed undgås det, at der, inden loven træder i kraft, med henblik på at undgå afgiftsbetaling i 2013 eller senere ekstraordinært kan udstedes opkrævninger for forsikringspræmier, som normalt først skulle have været opkrævet efter lovens ikrafttræden.
Det foreslås, at disse præmier skal medregnes til afgiftsgrundlaget på betalingstidspunktet og dermed være omfattet af afgiften.
 Opkrævningen vil blive anset for ekstraordinær, hvis den afviger fra de sædvanlige eller hidtidige intervaller eller tidspunkter for opkrævning af den pågældende forsikring eller forsikringstype.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
