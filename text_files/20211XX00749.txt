Skriftlig fremsættelse (27. april 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af ejendomsvurderingsloven, boafgiftsloven og dødsboskatteloven (Justeringer af tilbagebetalingsordningen m.v.) (Lovforslag nr.
L 177) Det følger af Forlig om et nyt ejendomsvurderingssystem fra 2016 mellem den daværende regering (Venstre), Socialdemokratiet, Dansk Folkeparti, Liberal Alliance, Det Radikale Venstre og Det Konservative Folkeparti, at der etableres en tilbagebetalingsordning.
Tilbagebetalingsordningen skal sikre, at nuværende og tidligere ejendomsejere, der har betalt boligskat af et for højt beskatningsgrundlag, får kompensation.
 Forligskredsen på ejendomsområdet besluttede i 2020, at der skulle findes en løsning, så der kunne ske udbetaling af kompensation til arvinger efter afdøde ejendomsejere, der over det seneste årti har betalt for meget i boligskat.
Er dødsboet afsluttet, forudsætter udbetaling af kompensation til arvingerne, at der sker genoptagelse af dødsboet i skifteretten.
Udbetaling til arvinger medfører dermed administrative byrder for både skifteretterne og Skatteforvaltningen.
Det er derfor aftalt i forligskredsen at gennemføre en række forenklingstiltag.
Med lovforslaget foreslås en beløbsgrænse på 1.500 kr. pr. ejendom for afsluttede dødsboer.
Beløbsgrænsen sikrer en vis sammenhæng mellem udgifterne til administration af ordningen og de beløb, der udbetales.
Beløbsgrænsen betyder, at der ikke vil skulle udbetales kompensation, hvis den beregnede kompensation til dødsboet er under 1.500 kr. pr. ejendom.
Uanset beløbsgrænsen vil arvingerne efter ca. 17.000 ejendomsejere, der har betalt for meget i boligskat, fortsat kunne få udbetalt kompensation efter tilbagebetalingsordningen.
Derudover foreslås det, at der ikke skal betales boafgift af kompensationen, at der ikke skal betales retsafgift som følge af genoptagelsen, og at dødsboet, der genoptages, ikke skal betale skat af kompensationen.
Det foreslås endvidere, at der ikke skal ske udbetaling af kompensation til andre juridiske personer, der ikke længere eksisterer.
Det foreslås, at loven skal træde i kraft den 1. juli 2022. Fremsættelsestidspunktet skyldes, at arbejdet med at sikre, at udbetaling af kompensation til arvinger kan ske uden for store administrative konsekvenser for Skatteforvaltningen, skifteretterne og arvinger, har taget længere tid end forventet.
Vedtages lovforslaget med det forudsatte ikrafttrædelsestidspunkt, vil udbetaling af kompensation til arvinger kunne påbegyndes i 2. halvår 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
