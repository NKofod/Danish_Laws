Fremsat den 6. februar 2002 af  

 skatteministeren (Svend Erik Hovmand) Forslag til Lov om ændring af ligningsloven (Skattefrihed for arbejdsgiverbetalte  

 sundhedsbehandlinger) § 1 I lov om påligning af indkomstskat til staten (ligningsloven), jf.  

 lovbekendtgørelse nr. 887 af 8. oktober 2001, foretages  

 følgende ændringer:
 1. I § 30, stk. 1, 1. pkt., ændres  

 »medarbejderens alkoholafvænning« til: »lægefagligt begrundet  

 behandling af medarbejderen ved sygdom eller ulykke, herunder behandling af  

 psykiske lidelser hos en psykolog eller psykiater, til tilsvarende  

 sygdomsforebyggende behandling eller til medarbejderens  

 alkoholafvænning«.
 2. I § 30, stk. 1, 2. pkt., ændres  

 »alkoholafvænning« til: »behandlingen«.
 3. I § 30, stk. 1, 3. pkt., og stk. 3, 1.  

 pkt., ændres »alkoholafvænning« til: »behandling«.
 4. § 30, stk. 2, 1. pkt., ophæves og i  

 stedet indsættes:
»Det er en betingelse for skattefriheden efter  

 stk. 1, at der foreligger en lægehenvisning til behandling.  

 Skattefriheden for ydelser til alkoholafvænning er dog alene betinget  

 af, at der foreligger en skriftlig lægeerklæring om, at  

 medarbejderen har behov for behandlingen.
Ved behandling af psykiske lidelser  

 hos en psykolog er det endvidere en betingelse, at den pågældende  

 psykolog har autorisation efter dansk ret eller, hvis psykologen er etableret  

 i udlandet, tilsvarende kvalifikationer.«.
 5. § 30, stk. 2, 2. pkt., der bliver 4. pkt.,  

 ophæves.
§ 2 Stk. 1. Loven træder i kraft dagen efter  

 bekendtgørelsen i Lovtidende.
 Stk. 2. § 1, nr. 1 - 4, har virkning fra den 1. januar  

 2002.
 Stk. 3. § 1, nr. 5, har virkning fra den 1. juni  

 2002.
Bemærkninger til lovforslaget Almindelige bemærkninger 1. Lovforslagets formål og baggrund Lovforslaget har til formål at gøre  

 sundhedsbehandlinger, som arbejdsgiveren betaler for sine medarbejdere,  

 skattefri.
Herved sker der en forbedring af den generelle velfærd, og  

 det gøres mere attraktivt for virksomhederne at påtage sig et  

 socialt ansvar.
Mange virksomheder vil i dag gerne hjælpe medarbejderne  

 til at fungere bedre på arbejdspladsen eller til at komme hurtigere  

 tilbage til arbejdspladsen efter en sygdom til fordel for både  

 virksomheden, medarbejderen og det omgivende samfund.
Beskatningen af den  

 behandling, som medarbejderen modtager, opfattes imidlertid som en barriere  

 set fra virksomhedernes og medarbejdernes side.
Der er i forvejen skattefrihed for ydelser, som en  

 medarbejder modtager fra sin arbejdsgiver til alkoholafvænning.
Med  

 forslaget udvides denne skattefrihed, således at den også kommer  

 til at omfatte lægefagligt begrundede behandlinger ved sygdom eller  

 ulykke, som direkte eller indirekte afholdes af arbejdsgiveren.
Desuden kan  

 sygdomsforebyggende behandlinger være omfattet, i det omfang de er  

 lægefagligt begrundet.
Forslaget er samtidig en videreudvikling af det  

 beslutningsforslag om styrkelse af virksomhedernes sociale ansvar gennem  

 skattefrihed for arbejdsgiverbetalte ydelser til hjerte-, kræft- og  

 rygoperationer, som Venstre og Det Konservative Folkeparti har fremsat flere  

 gange (senest beslutningsforslag nr.
B 9 fremsat den 3. oktober 2001).
Lovforslaget indebærer, at den medarbejder, der  

 modtager den pågældende sundhedsbehandling, ikke beskattes af  

 værdien af behandlingen efter reglerne om personalegoder.
Virksomhedens  

 udgifter til behandling skal samtidig som hidtil kunne fratrækkes af  

 denne som en driftsomkostning.
Gennemførelsen af forslaget indebærer flere  

 forskellige fordele.
For det første får medarbejderen i  

 tilfælde af sygdom en hurtigere behandling, hvilket giver større  

 chancer for et optimalt behandlingsresultat, end det er tilfældet ved  

 selv en kortere ventetid.
En hurtigere behandlingstid medfører  

 desuden, at generne, såvel de fysiske som de psykiske, for  

 medarbejderen og dennes familie, minimeres.
Endvidere kan nogle  

 sygdomstilfælde undgås.
Derudover vil gennemførelsen af  

 forslaget have en god effekt på det psykiske arbejdsmiljø, idet  

 medarbejderne ved, at virksomhedens ledelse bekymrer sig om deres  

 velbefindende.
 For det andet er det en fordel for arbejdsgiveren, der  

 får mindsket sygefraværet og hurtigere får sine  

 medarbejdere tilbage og således undgår de omkostninger af  

 såvel økonomisk som organisatorisk karakter, der er forbundet  

 med længerevarende personalefravær.
For det tredje vil ordningen have  

 samfundsøkonomiske fordele, idet der både spares penge til  

 behandlingen af de pågældende, og ventelisterne forkortes til  

 gavn for de grupper i samfundet, der ikke kan betale sig fra en behandling  

 på et privathospital eller ikke har en arbejdsgiver, der vil betale for  

 en sådan behandling.
Således vil alle samfundsgrupper have  

 direkte eller indirekte gavn af ordningen.
Som følge af den kortere  

 ventetid og sygeperiode vil udgifterne til sygedagpenge være  

 faldende.
2. Gældende regler 2.1. Betaling for sundhedsydelser Arbejdsgiverens betaling af den ansattes private  

 sundhedsudgifter er som udgangspunkt skattepligtig for den ansatte.
Dette  

 skal ses på baggrund af statsskattelovens § 4, hvorefter den  

 skattepligtiges samlede årsindtægter beskattes, hvad enten de  

 består i penge eller i formuegoder af pengeværdi.
 Statsskattelovens bestemmelser betyder for det  

 første, at alle former for indkomst er skattepligtige, medmindre  

 skattefriheden direkte er fastslået i lovgivningen.
For det andet bygger statsskatteloven på det  

 grundlæggende princip, at det er uden betydning for den  

 skattemæssige behandling, om indkomsten fremtræder i form af  

 kontanter eller i form af naturalier.
Dette princip er for så vidt  

 angår goder, der modtages som led i et ansættelsesforhold,  

 yderligere fastslået ved ligningslovens § 16, hvorefter der ved  

 opgørelsen af den skattepligtige indkomst medregnes vederlag i form af  

 formuegoder af pengeværdi, sparet privatforbrug og værdien af hel  

 eller delvis vederlagsfri benyttelse af andres formuegoder.
Det er derfor uden betydning for den skattemæssige  

 behandling, om arbejdsgiveren betaler for en behandling til medarbejderen  

 direkte til et hospital, en læge, en klinik eller lignende, om  

 arbejdsgiveren betaler til den ansatte med klausul om, at beløbet skal  

 gå til betaling af en bestemt sundhedsudgift, eller om arbejdsgiveren  

 refunderer den ansattes udgifter til behandling.
Det er ligeledes uden  

 betydning, om arbejdsgiverens betaling sker som et tillæg til den  

 ansattes løn.
 Den skattepligtige værdi skal efter ligningslovens  

 § 16, stk. 3, sættes til den værdi, som det må  

 antages at koste den skattepligtige at erhverve godet for i almindelig fri  

 handel, dvs. normalt den pris, som arbejdsgiveren har betalt for ydelsen.
Den økonomiske værdi påvirkes ikke af,  

 at den ansatte også ville kunne få ydelsen fra det offentlige,  

 jf.
Højesterets dom af 13. januar 1998 i en sag vedrørende en  

 arbejdsgivers betaling af udgifterne til en ansats hofteoperation på et  

 privathospital (Tidsskrift for Skatteret 1998, 98).
 Undtaget fra beskatning er dog arbejdsgiverbetalte ydelser  

 til alkoholafvænning, der er blevet gjort skattefri ved lov nr. 218 af  

 14. april 1999. Skattefriheden omfatter kun ydelser, der har til formål  

 at hjælpe den pågældende alkoholmisbruger ud af sit  

 misbrug, ikke behandlinger for følgesygdomme.
2.2. Forsikringsordninger og abonnementsordninger Hvis arbejdsgiveren tegner en forsikring, der går ud  

 på, at der ved en indtruffet skade eller sygdom er mulighed for at  

 få betalt ophold og behandling på private hospitaler eller  

 klinikker, er den ansatte skattepligtig af værdien af den  

 forsikringspræmie, som arbejdsgiveren har betalt.
Til gengæld er  

 den ansatte ikke skattepligtig af sumudbetalinger, herunder  

 forsikringsordningens betaling for operationer eller andre behandlinger.  

 Dette gælder såvel i de tilfælde, hvor den ansatte er  

 både forsikret og ejer af forsikringen, jf. pensionsbeskatningslovens  

 § 53 A, som i de tilfælde, hvor den ansatte er den forsikrede, men  

 arbejdsgiveren ejer forsikringen.
 For syge- og ulykkesforsikringer, der både  

 dækker arbejdstid og fritid, er præmien vedrørende  

 fritiden dog ifølge praksis ikke skattepligtig for den ansatte, hvis  

 forsikringssummen højst udgør 500.000 kr.
 Den skattemæssige behandling er uafhængig af,  

 om ordningen tegnes som en kollektiv forsikring, der dækker samtlige  

 medarbejdere, eller om der tegnes individuelle ordninger for f.eks.  

 nøglemedarbejdere.
Har arbejdsgiveren tegnet en abonnementsordning for de  

 ansatte, der giver adgang til behandling eller rådgivning af diverse  

 specialister, f.eks. psykologer, er de ansatte ligeledes skattepligtige af  

 værdien af den modtagne behandling m.v.
Udgift til visitation, dvs. en  

 rådgivende eller diagnosticerende konsultation forud for en egentlig  

 behandling m.v., som ydes som led i arbejdsgiverens generelle  

 personalepolitik, er dog efter omstændighederne skattefri for den  

 ansatte.
 2.3. Arbejdsrelaterede skader m.v.
Udgifter, der afholdes af arbejdsgiveren til forebyggelse  

 eller behandling af arbejdsrelaterede skader eller sygdomme, er ikke  

 skattepligtige for den ansatte.
Det drejer sig for det første om de  

 sundhedsudgifter, der knytter sig til den lovpligtige arbejdsskadeforsikring  

 og til bedriftssundhedstjeneste.
Også arbejdsgiverbetalte udgifter til  

 en fysioterapeuts instruktion af de ansatte i korrekt arbejdsstilling kan  

 imidlertid være skattefri for de ansatte, i det omfang sådanne  

 behandlinger gives til forebyggelse eller behandling af arbejdsrelaterede  

 skader eller sygdomme.
Tilsvarende gælder for f.eks.  

 akupunkturbehandling eller zoneterapibehandling.
Har den ansatte fået  

 påført en skade under arbejdets udførelse, vil  

 arbejdsgiverens betaling for behandling af skaden på et privathospital  

 være skattefri.
Ligeledes er betaling for krisehjælp hos en  

 psykolog som følge af hændelser på arbejdspladsen  

 skattefri.
2.4. Fradrag for sundhedsudgifter Sundhedsudgifter, som arbejdsgiveren har betalt for den  

 ansatte, herunder udgifter til forsikrings- og abonnementsordninger, er  

 fradragsberettigede for arbejdsgiveren som driftsomkostninger, når  

 udgifterne er afholdt på grund af ansættelsesforholdet.
Afholder  

 en ansat derimod selv udgifter til sundhedsbehandling, kan den  

 pågældende ikke fratrække disse udgifter i den  

 skattepligtige indkomst, da de anses som ikke-fradragsberettigede private  

 udgifter.
3. Lovforslagets indhold 3.1. Skattefrihed for arbejdsgiverbetalte ydelser til  

 sundhedsbehandling Forslaget har til formål at indføre  

 skattefrihed for ydelser til lægefagligt begrundet sundhedsbehandling,  

 som arbejdsgiveren betaler for en medarbejder.
Med sundhedsbehandling menes  

 behandling i forbindelse med sygdom eller ulykke, herunder behandling for  

 psykiske lidelser og psykologbehandling.
Desuden vil sygdomsforebyggende  

 behandlinger være omfattet af forslaget, i det omfang de er  

 lægefagligt begrundede, d.v.s. sker efter lægehenvisning.
Som  

 nævnt ovenfor er der i dag allerede skattefrihed for forebyggende  

 behandlinger, når de er arbejdsrelaterede.
Da skattefriheden skal omfatte behandling i forbindelse  

 med sygdom eller ulykke eller sygdomsforebyggende behandlinger, vil rent  

 kosmetiske behandlinger (såsom f.eks. brystkorrektioner, operationer  

 for godartede modermærker eller synskorrigerende operationer for at  

 undgå brug af briller) eller behandling for barnløshed ikke  

 falde ind under bestemmelserne.
For så vidt angår kosmetiske  

 behandlinger vil dog behandling af direkte følger af et  

 ulykkestilfælde eller af f.eks. en brystkræftoperation være  

 omfattet.
 Behandlinger for tandlidelser vil som udgangspunkt heller  

 ikke være omfattet, da de normalt ikke sker efter  

 lægehenvisning.
Ligesom det gælder for  

 alkoholafvænningsbehandlinger, skal skattefriheden omfatte dels de  

 tilfælde, hvor arbejdsgiveren direkte betaler for behandlingen, dels de  

 tilfælde, hvor arbejdsgiveren mere indirekte betaler for behandlingen  

 gennem en forsikringspræmie.
Desuden skal skattefriheden omfatte den  

 rentebesparelse, som en medarbejder kan opnå ved, at arbejdsgiveren  

 yder den pågældende et helt eller delvist rentefrit lån til  

 dækning af udgifterne til en behandling.
Efter forslaget stilles der ikke som ved den  

 gældende ordning med skattefrihed for alkoholafvænning krav om,  

 at behandlingsudgiften skal afholdes som led i arbejdsgiverens generelle  

 personalepolitik.
Et sådant krav om, at alle virksomhedens medarbejdere  

 skulle være omfattet af et behandlingstilbud, måtte forventes at  

 begrænse ordningens udbredelse, idet det ville afholde mange  

 virksomheder fra at anvende ordningen.
 Af samme grund foreslås det, at kravet bortfalder  

 for alkoholafvænningsordningen.
Der tilsigtes ikke i øvrigt nogen ændringer  

 af de gældende regler om skattefrihed for arbejdsgiverbetalte ydelser  

 til alkoholafvænning.
Der tilsigtes heller ingen ændringer af  

 reglerne om arbejdsgiverens fradragsret for de udgifter, som arbejdsgiveren  

 afholder til behandling af medarbejdere.
Endelig ændres der ikke ved  

 reglerne om, at en lønmodtager, der selv betaler for en  

 sundhedsbehandling, ikke har fradragsret for denne udgift.
3.2. Betingelser for skattefrihed Det er for det første en betingelse for  

 skattefriheden for behandling i forbindelse med sygdom eller ulykke, at der  

 foreligger en lægehenvisning til behandling.
Tilsvarende skal  

 gælde for så vidt angår sygdomsforebyggende behandlinger.  

 Kravet om lægehenvisning stilles i forvejen i adskillige  

 tilfælde, for at en behandling er omfattet af de eksisterende  

 sundhedsforsikringer, ligesom det er en betingelse for vederlagsfri  

 behandling i det offentlige sundhedsvæsen.
For så vidt angår behandlinger for psykiske  

 lidelser kræves det endvidere, at behandlingen sker hos en psykolog med  

 autorisation efter dansk ret eller en psykiater.
Sker behandlingen hos en  

 psykolog, der er etableret i udlandet, f.eks. i et andet EU-land, stilles der  

 krav om kvalifikationer svarende til dem, en dansk autorisation  

 indebærer.
Et generelt krav om dansk autorisation må antages at  

 stride mod EU-retlige regler om fri bevægelighed for  

 tjenesteydelser.
Kravet om en egentlig lægehenvisning gælder  

 ikke for alkoholafvænningsbehandlinger, hvor der som hidtil blot skal  

 foreligge en skriftlig erklæring fra en læge om, at medarbejderen  

 har behov for behandling.
Dette skal ses på baggrund af, at der  

 på alkoholområdet anvendes en række forskellige  

 behandlingsmetoder, ofte i kombination, og at der ikke heriblandt er  

 bestemte, der er de øvrige overlegne.
3.3. Personkredsen Lovforslaget omfatter i lighed med den eksisterende  

 skattefrihed for alkoholafvænning personer med tilknytning til  

 arbejdsmarkedet.
Forslaget omfatter derfor først og fremmest  

 lønmodtagere, men også personer som f.eks. konsulenter og  

 revisorer, der som led i en aftale om ydelse af personligt arbejde modtager  

 en ydelse, vil være omfattet af forslaget.
 Tilsvarende gælder for personer, der er valgt til  

 medlem af eller medhjælp for bestyrelser, udvalg, kommissioner,  

 råd, nævn eller andre kollektive organer, herunder Folketinget og  

 kommunalbestyrelser.
 Til forskel fra ordningen med alkoholafvænning vil  

 medlemmer af en fagforening, en pensionskasse eller lignende dog ikke  

 være omfattet af forslaget for så vidt angår de ydelser til  

 behandling af sygdom m.v., som fagforeningen m.v. stiller til rådighed  

 for medlemmerne.
4. Provenumæssige konsekvenser Provenuvirkningen af lovforslaget er sammensat af et  

 direkte provenutab på indkomstskatten og af afledte offentlige  

 besparelser i form af sparede sygedagpenge og af sparede udgifter til  

 medicintilskud m.v.
Det understreges, at provenuskønnene er forbundet  

 med stor usikkerhed, idet der ikke foreligger tilgængelige statistiske  

 oplysninger, der muliggør udarbejdelse af underbyggede skøn  

 over de økonomiske konsekvenser.
Den direkte provenuvirkning består af mistede  

 skattebetalinger fra lønmodtagerne af arbejdsgivernes afholdte  

 udgifter til de omfattede sundhedsydelser.
Tabet på indkomstskatten vil  

 helt afhænge af omfanget af nuværende behandlinger og  

 forsikringer og af omfanget af en eventuel kommende udvidelse af private  

 behandlinger og forsikringer set i lyset af skattefritagelsen.
Det skønnes, at antallet af eksisterende og nye  

 forsikringer, der vil være omfattet af forslaget, udgør ca.  

 150.000 stk.
Med stor usikkerhed skønnes disse ordninger i  

 forhold til gældende regler at medføre et årligt tab  

 på indkomstskatterne på ca. 90 mill. kr.
Hertil kommer et tab  

 på indkomstskatterne som følge af direkte arbejdsgiverbetalte  

 behandlinger, der skønnes at udgøre 10-20 mill. kr.  

 årligt.
I det omfang, at medarbejdere ikke har været  

 opmærksomme på, at de arbejdsgiverbetalte sundhedsforsikringer  

 hidtil har været skattepligtige, vil provenutabet ved skattefritagelsen  

 af de eksisterende ordninger være mindre.
Der foreligger, som  

 nævnt, ikke statistiske oplysninger om omfanget af selvangivne  

 forsikringspræmier betalt af arbejdsgiveren, men det antages, at denne  

 regel ofte overses, således at det faktiske provenutab på  

 indkomstskatten vil udgøre ca. 50 - 60 mill. kr. årligt.
Heraf  

 vedrører ca. 30 - 40 mill. kr. de kommunale indkomstskatter.
Forslaget skønnes, som nævnt, endvidere at  

 føre til flere arbejdsgiverbetalte behandlinger med deraf  

 følgende hurtigere tilbagevenden til arbejdsmarkedet.
Ventetiden  

 på sygedagpenge for de forsikrede, der behandles på en privat  

 klinik, vil blive afkortet, hvilket bevirker, at der spares sygedagpenge.  

 Derudover fører den hurtigere tilbagevenden til arbejdsmarkedet til et  

 skatteprovenu i det omfang arbejdstagerens løn er højere end  

 sygedagpengesatsen.
Endeligt kan der antageligt spares offentlige  

 medicintilskud som følge af mindre medicinforbrug.
Samlet set  

 skønnes de afledte besparelsesgevinster at udgøre omkring 20  

 mill. kr. årligt.
Inkl. disse afledte besparelser skønnes  

 lovforslaget således alt i alt med stor usikkerhed at medføre et  

 årligt nettoprovenutab for det offentlige i størrelsesordenen 35  

 mill. kr.
I indkomståret 2002, hvor forslaget træder i kraft,  

 skønnes nettoprovenutabet til ca. 25 mill. kr. som følge af  

 indfasningen af nye ordninger.
 For finansåret 2002 skønnes nettoprovenutabet  

 ligeledes at udgøre ca. 25 mill. kr.
5. Administrative konsekvenser for stat, amter og kommuner Lovforslaget skønnes ikke at have  

 nævneværdige administrative konsekvenser.
6. Erhvervsøkonomiske konsekvenser Lovforslaget skønnes at tilskynde  

 erhvervsvirksomhederne til at udbygge personalepolitikken på  

 sundhedsområdet, idet skattepligten af arbejdsgiverens betaling af  

 sundhedsudgifter kan have været en barriere for virksomhedens  

 engagement.
Der forventes som følge heraf produktivitetsforbedringer  

 og sparede sygedage.
 I det omfang erhvervsvirksomhederne efter de  

 gældende beskatningsregler har dækket den afledte skattebetaling  

 for behandlingsudgifterne til sundhedsydelser for medarbejderne,  

 indebærer forslaget en besparelse for erhvervslivet.
7. Administrative konsekvenser for erhvervslivet Lovforslaget skønnes ikke at have administrative  

 konsekvenser for erhvervslivet.
8. Økonomi- og Erhvervsministeriets testpanel Lovforslaget er samtidig med fremsættelsen sendt til  

 Økonomi- og Erhvervsministeriets testpanel med henblik på at  

 få erhvervslivets vurdering af lovforslagets administrative  

 konsekvenser.
9. Miljømæssige konsekvenser Det skønnes ikke, at gennemførelsen af  

 forslaget vil have miljømæssige konsekvenser.
10. EU-retlige konsekvenser I overensstemmelse med EF-traktatens regler om fri  

 bevægelighed for tjenesteydelser omfatter den foreslåede  

 skattefrihed såvel behandlinger i Danmark som i udlandet, herunder  

 andre EU-lande.
11. Høring Samtidig med fremsættelsen er lovforslaget sendt til  

 høring i:
 Advokatrådet, Amtsrådsforeningen i Danmark,  

 Arbejderbevægelsens Erhvervsråd, Dansk Familielandbrug, Dansk  

 Handel & Service, Dansk Industri, Dansk Psykolog Forening, De Danske  

 Landboforeninger, Den Danske Skatteborgerforening, Det Danske Handelskammer,  

 Erhvervenes Skattesekretariat, Finansrådet, Foreningen af Registrerede  

 Revisorer, Foreningen af Statsautoriserede Revisorer, Forsikring og Pension,  

 Frederiksberg Kommune, Håndværksrådet, Kommunernes  

 Landsforening, Københavns Kommune, Landbrugets  

 Rådgivningscenter, Landsorganisationen i Danmark, Skattechefforeningen  

 og Skatterevisorforeningen.
Sammenfatning af økonomiske og  

 administrative konsekvenser Positive Konsekvenser Negative konsekvenser Økonomiske konsekvenser for stat, amter og  

 kommuner Inkl. afledte offentlige besparelser som følge af  

 sparede sygedagpenge m.v. skønnes lovforslaget samlet set at  

 medføre et årligt nettoprovenutab på ca. 35 mill. kr.  

 inkl. besparelser på udgifter til dagpenge m.v.
 For de kommunale indkomstskatter skønnes provenutabet at  

 udgøre ca. 35 mill. kr.
 For indkomståret 2002 skønnes nettoprovenutabet på  

 grund af indfasning af ordningen at udgøre ca. 25 mill. kr.
 Finansårsvirkningen for 2002 skønnes til et nettoprovenutab  

 på ca. 25 mill. kr.
Administrative konsekvenser for stat, amter og  

 kommuner Ikke nævneværdige.
 Ikke nævneværdige.
Økonomiske konsekvenser for  

 erhvervslivet Forslaget medfører besparelser i det omfang  

 arbejdsgiveren har dækket den afledte skattebetaling af  

 sundhedsydelserne for medarbejderne, og giver incitament til at udbygge  

 personalepolitikken med produktivitetsforbedringer og sparede sygedage til  

 følge.
Ingen Administrative konsekvenser for  

 erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ikke nævneværdige Ingen Forholdet til EU-retten I overensstemmelse med EF-traktatens regler om fri  

 bevægelighed for tjenesteydelser omfatter den foreslåede  

 skattefrihed såvel behandlinger i Danmark som i udlandet, herunder  

 andre EU-lande.
Bemærkninger til lovforslagets  

 enkelte bestemmelser Til § 1 Til nr. 1 - 3 Efter de gældende regler om beskatning af  

 personalegoder sker der som udgangspunkt beskatning af alle  

 arbejdsgiverbetalte goder af privat karakter, jf. punkt 2.1. i de almindelige  

 bemærkninger.
Dette gælder også sundhedsbehandlinger med  

 undtagelse af udgifter til alkoholafvænning, jf. ligningslovens  

 § 30, som blev gjort skattefri ved lov nr. 218 af 14. april 1999. Den  

 skattepligtige værdi skal efter ligningslovens § 16, stk. 3,  

 sættes til den værdi, som det må antages at koste den  

 skattepligtige at erhverve godet for i almindelig fri handel.
Udgifterne til  

 behandlingen er fradragsberettigede for virksomheden, da de behandles som  

 driftsomkostninger.
Med forslaget udbygges den eksisterende skattefrihed efter  

 ligningslovens § 30, således at der også bliver skattefrihed  

 for arbejdsgiverbetalte ydelser til behandling i forbindelse med sygdom eller  

 ulykke, som er lægefagligt begrundet.
Dette indebærer  

 nærmere, at der skal foreligge en lægehenvisning til  

 behandlingen.
Alle udgifter, der er nødvendige i forbindelse med denne  

 behandling, herunder udgifter til forundersøgelse, sygetransport,  

 efterkontrol og genoptræning, vil være omfattet af  

 skattefriheden.
Forslaget indebærer nærmere, at en medarbejder,  

 der modtager en sådan behandling, ikke beskattes af værdien af  

 behandlingen efter personalegodereglerne.
Den udgift, som virksomheden har  

 afholdt, kan som hidtil fratrækkes af denne som en  

 driftsomkostning.
 Foruden behandlinger for somatiske sygdomme vil også  

 arbejdsgiverbetalt behandling for psykiske lidelser kunne være omfattet  

 af skattefriheden, forudsat at behandlingen sker hos en autoriseret psykolog  

 eller en psykiater.
Forebyggende behandlinger er ligeledes omfattet af  

 forslaget, hvis de er lægefagligt begrundet.
Dette har dog kun  

 betydning for behandlinger for ikke-arbejdsrelaterede skader eller sygdomme,  

 da der allerede i dag er skattefrihed for forebyggende behandlinger,  

 når de er arbejdsrelaterede, jf. punkt 2.3. under de almindelige  

 bemærkninger.
 Behandlinger for tandlidelser vil som andre sygdomme eller  

 skader kun være omfattet af forslaget, hvis de sker efter  

 lægehenvisning.
Skattefriheden skal som nævnt omfatte behandling i  

 forbindelse med sygdom eller ulykke eller sygdomsforebyggende behandlinger.  

 Ved ulykke eller ulykkestilfælde forstås en af personens vilje  

 uafhængig, pludselig udefra kommende påvirkning, som  

 medfører en påviselig legemsbeskadigelse eller psykisk skade.  

 Formuleringen er i overensstemmelse med den almindelige forsikringsretlige  

 definition, dog udvidet til også at omfatte psykisk skade.
Behandlinger  

 med rent kosmetisk sigte, eksempelvis brystkorrektioner med rent kosmetisk  

 sigte, synskorrigerende operationer for at undgå brug af briller eller  

 kosmetisk motiverede operationer for modermærker og lignende, hvor der  

 ikke er mistanke om, at disse er ondartede, falder således ikke ind  

 under bestemmelsen.
Tilsvarende vil gælde for behandling for  

 barnløshed.
For så vidt angår kosmetiske behandlinger vil  

 dog behandling af direkte følger af et ulykkestilfælde eller af  

 f.eks. en brystkræftoperation være omfattet.
Skattefriheden påvirkes ikke af den måde,  

 hvorpå betaling for behandlingen sker.
Ligesom efter de gældende  

 regler i ligningslovens § 30 om alkoholafvænning skal  

 skattefriheden for det første omfatte de tilfælde, hvor  

 arbejdsgiveren direkte betaler for behandlingen til et hospital, en klinik  

 m.v., eller hvor arbejdsgiveren efterfølgende refunderer den ansatte  

 udgifter, som denne selv har afholdt.
Dernæst kan der være tale  

 om, at arbejdsgiveren mere indirekte betaler for behandlingen gennem en  

 forsikringspræmie eller refunderer den ansatte et  

 præmiebeløb, som denne har betalt.
Endelig skal skattefriheden  

 omfatte den rentebesparelse, som en medarbejder kan opnå ved, at  

 arbejdsgiveren yder den pågældende et helt eller delvist  

 rentefrit lån til dækning af udgifterne til en behandling.  

 Lånet skal i så fald være klausuleret til dækning af  

 den ansattes udgifter til behandling.
Den personkreds, der vil få mulighed for skattefrit  

 at modtage arbejdsgiverbetalte sygdomsbehandlinger m.v., er som efter de  

 eksisterende regler for alkoholafvænning personer med tilknytning til  

 arbejdsmarkedet.
Forslaget omfatter derfor først og fremmest  

 lønmodtagere, men også personer som f.eks. konsulenter og  

 revisorer, der som led i en aftale om ydelse af personligt arbejde modtager  

 en ydelse, vil få fordel af skattefriheden.
 Desuden er personer, der er valgt til medlem af eller som  

 medhjælp for bestyrelser, udvalg, kommissioner, råd, nævn  

 eller andre kollektive organer, herunder Folketinget og kommunalbestyrelser,  

 omfattet af skattefriheden.
 Medlemmer af fagforeninger, pensionskasser og lignende,  

 som får stillet sundhedsydelser til rådighed af fagforeningen  

 m.v., er derimod til forskel fra alkoholafvænningsordningen ikke  

 omfattet af forslaget.
Til nr. 4 Som nævnt ovenfor skal det være en betingelse  

 for skattefriheden for såvel behandlinger ved sygdom og ulykke som for  

 forebyggende behandlinger, at der foreligger en lægehenvisning til  

 behandling her i landet eller i udlandet.
Hvis en behandling for psykiske lidelser sker hos en  

 psykolog, stilles desuden det krav, at den pågældende psykolog  

 har autorisation efter dansk ret.
Dette indebærer, at psykologen  

 foruden at have bestået kandidateksamen har gennemgået en  

 supplerende praktisk uddannelse af 2 års varighed, som nærmere er  

 bestemt af Psykolognævnet, jf. §§ 1 og 2 i lov om psykologer m.v.  

 Også personer, der i udlandet har gennemgået en dermed  

 ligestillet uddannelse, kan få dansk autorisation.
 Foretages behandlingen af en psykolog etableret i  

 udlandet, stilles dog i stedet det krav, at den pågældende  

 psykolog skal besidde kvalifikationer svarende til dem, en dansk autorisation  

 indebærer.
Kravet om autorisation stilles som efter de gældende  

 regler ikke i forbindelse med alkoholbehandling hos en psykolog.
Dette  

 gælder dog ikke, hvis alkoholbehandlingen indgår i en mere  

 omfattende behandling for psykiske lidelser.
Til nr. 5 Efter de gældende bestemmelser om skattefrihed for  

 arbejdsgiverbetalt alkoholafvænning er det en betingelse for  

 skattefriheden, at udgiften afholdes som led i arbejdsgiverens generelle  

 personalepolitik for alle virksomhedens medarbejdere.
Det foreslås, at  

 denne betingelse for skattefriheden bortfalder, således at virksomheden  

 får mulighed for at betale en behandling for alkoholafvænning for  

 f.eks. en enkelt medarbejder uden samtidig at skulle forpligte sig til at  

 betale for de øvrige medarbejdere, i det omfang det måtte blive  

 nødvendigt.
 Der foreslås ikke i øvrigt ændringer i  

 skattefriheden for alkoholafvænning.
Til § 2 Det foreslås, at ændringerne i forslagets  

 § 1, nr. 1 - 4, skal have virkning fra og med den 1. januar 2002.
Den tilbagevirkende kraft skal ses i lyset af, at de foreslåede  

 ændringer er rent begunstigende.
 Desuden foreslås det, at ændringerne i  

 forslagets § 1, nr. 5, skal have virkning fra og med den 1. juni 2002.  

 Dette medfører, at forslaget ikke får indvirkning på  

 indgåede aftaler m.v. i virksomhederne vedrørende  

 alkoholafvænningsbehandling i perioden forud for denne dato.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om påligning af indkomstskat til staten (ligningsloven), jf.  

 lovbekendtgørelse nr. 887 af 8. oktober 2001, foretages  

 følgende ændringer:
§ 30. Ved opgørelsen af den skattepligtige indkomst  

 medregnes ikke ydelser, som afholdes af arbejdsgiveren til medarbejderens  

 alkoholafvænning.
Ved opgørelsen af denne skattepligtige  

 indkomst medregnes heller ikke den rentefordel, som en medarbejder  

 måtte opnå ved, at arbejdsgiveren yder denne et lån til  

 dækning af udgifterne ved alkoholafvænning.
Såfremt  

 arbejdsgiveren har valgt at tegne en forsikring til dækning af udgifter  

 i forbindelse med medarbejderens alkoholafvænning, medregnes  

 tilsvarende ikke forsikringspræmien hertil.
 1. I § 30, stk. 1, 1. pkt., ændres  

 »medarbejderens alkoholafvænning« til: »lægefagligt begrundet  

 behandling af medarbejderen ved sygdom eller ulykke, herunder behandling af  

 psykiske lidelser hos en psykolog eller psykiater, til tilsvarende  

 sygdomsforebyggende behandling eller til medarbejderens  

 alkoholafvænning«.
 2. I § 30, stk. 1, 2. pkt., ændres  

 »alkoholafvænning« til: »behandlingen«.
 3. I § 30, stk. 1, 3. pkt., og stk. 3, 1.  

 pkt., ændres »alkoholafvænning« til: »behandling«.
 4. § 30, stk. 2, 1. pkt., ophæves og i  

 stedet indsættes:
Stk. 2. Det er en betingelse for skattefriheden efter  

 stk. 1, at der foreligger en skriftlig lægeerklæring om, at  

 medarbejderen har behov for alkoholafvænningsbehandling.
Det er  

 endvidere en betingelse, at udgiften afholdes som led i arbejdsgiverens  

 generelle personalepolitik for alle virksomhedens medarbejdere, herunder at  

 en af arbejdsgiveren tegnet forsikring omfatter samtlige virksomhedens  

 medarbejdere.
»Det er en betingelse for skattefriheden efter  

 stk. 1, at der foreligger en lægehenvisning til behandling.  

 Skattefriheden for ydelser til alkoholafvænning er dog alene betinget  

 af, at der foreligger en skriftlig lægeerklæring om, at  

 medarbejderen har behov for behandlingen.
Ved behandling af psykiske lidelser  

 hos en psykolog er det endvidere en betingelse, at den pågældende  

 psykolog har autorisation efter dansk ret eller, hvis psykologen er etableret  

 i udlandet, tilsvarende kvalifikationer.«.
Stk. 3. Stk. 1 og 2 gælder tilsvarende for ydelser  

 til alkoholafvænning, som gives til personer som led i en aftale om  

 ydelse af personligt arbejde i øvrigt samt til personer, der er valgt  

 til medlem af eller medhjælp for bestyrelser, udvalg, kommissioner,  

 råd, nævn eller andre kollektive organer, herunder Folketinget og  

 kommunalbestyrelser.
Stk. 1 og 2 gælder ligeledes for ydelser til  

 alkoholafvænning, som gives til medlemmer af en fagforening,  

 pensionskasse eller lignende.
 5. § 30, stk. 2, 2. pkt., der bliver 4. pkt.,  

 ophæves.
