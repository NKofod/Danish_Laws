Kendelse fra Pressenævnet i sag nr.  

 120/1999 Em mand [K] har klaget til Pressenævnet over, at  

 Ugeskrift for Retsvæsen har afvist at bringe et genmæle over for  

 domshovedet til en dom, gengivet i Ugeskriftet for 1999 side 1036, udgivet  

 den 14. august 1999.
 Indledningen til dommen og domshovedet lød  

 bl.a.:
"Voldgiftsklausul i aktionæroverenskomst  

 omfattede de foreliggende tvister.
Nyt anbringende ikke tilladt fremsat.
 Retspleje 261.3 og 28.1.
Med henblik på køb af moderselskabet i en  

 større koncern stiftede pengeinstituttet P og 4 direktører i  

 datterselskaber i koncernen et holdingaktieselskab.
Købet fandt sted i  

 april 1989, og i juni 1989 indgik deltagerne i holdingaktieselskabet en  

 aktionæroverenskomst, der indeholdt en voldgiftsklausul.
I 1994 anlagde  

 en af de 4 direktører A retssag mod P med påstand om, at denne  

 var erstatningsansvarlig for forskellige dispositioner i forbindelse med  

 overtagelsesprojektet.
A anførte bl.a., at P havde fraveget en  

 rammeaftale, som parterne havde indgået i marts 1989. Der fandtes ikke  

 at være grundlag for at antage, at aktionæroverenskomsten  

 først skulle træde i kraft, når institutionelle investorer  

 som planlagt var indtrådt som aktionærer, og det fandtes  

 ubetænkeligt at lægge til grund, at de foreliggende tvister var  

 reguleret af aktionæroverenskomsten og således var omfattet af  

 dennes voldgiftsklausul.
P's påstand om sagens afvisning blev derfor  

 taget til følge.
" I dommen   således som den er gengivet i bladet  

 hed det bl.a.:
"Østre Landsrets dom 18. januar 1996 (8.  

 afd.) Ved stævning af 30. marts 1994 har  

 sagsøgeren, [K], påstået sagsøgte, Sparekassen SDS  

 A/S, nu Unibank A/S, tilpligtet at anerkende at være  

 erstatningsansvarlig over for sagsøgeren i forbindelse med  

 overtagelsen af Kosan koncernen i 1989, subsidiært at sagsøgte  

 skal tilpligtes at betale sagsøgeren 600.000 i erstatning.
I januar måned 1989 blev aktiemajoriteten i  

 selskabet Kosan A/S udbudt til salg af de daværende ejere, medlemmerne  

 af familien  Tholstrup.
Kosan A/S var moderselskab i Kosan koncernen, som ud  

 over Kosan A/S bestod af i alt 15 danske og udenlandske datterselskaber.
 Sagsøgte, Sparekassen SDS A/S (SDS), henvendte sig  

 i marts 1989 til sagsøger, [K], direktør i datterselskabet  

 Kosan Brunata A/S, med tilbud om at deltage i et samarbejde med henblik  

 på overtagelse af aktiemajoriteten i Kosan A/S.
 SDS havde opstillet en model for overtagelsen af Kosan  

 koncernen i form af et såkaldt management buy-out, hvor fire af  

 direktørerne for Kosans datterselskaber skulle deltage.
 Henvendelsen førte til, at de fire  

 direktører og SDS Investment Bank den 21. marts 1989 indgik  

 følgende aftale, der benævnes "rammeaftalen". I aftalen betegnes  

 de fire direktører som ledelsen.
" § 1 Parterne har etableret et samarbejde med henblik på  

 køb af 85,45% af aktiekapitalen i Kosan A/S (Selskabet), der er udbudt  

 til salg gennem BHF Bank, New York.
§ 3 Ledelsen tilvejebringer et nystiftet aktieselskab med en  

 aktiekapital på 300.000 kr. (Holdingselskabet), med henblik på,  

 at dette selskab står som tilbudsgiver.
Ledelsen etablerer direktion og  

 bestyrelse i Holdingselskabet efter indbyrdes aftale.
"" Klageren har den 1. september 1999 anmodet bladet om at  

 bringe følgende genmæle:
 "Med henvisning til Deres Ugeskrift For Retsvæsen  

 14. august 1999 side 1036 spalte 2 f.o. skriver De under Retspleje 261.3 og  

 28.1:
"Med henblik på køb af moderselskabet i en  

 større koncern stiftede pengeinstitut P og 4 direktører i  

 koncernen et holdingselskab." Det er ikke korrekt.
Pengeinstituttet købte et  

 300.000 kroners aktieselskab, der i strid med en skriftlig indgået  

 aftale af 21. marts 1989 købte koncernen." Bladet har afvist at bringe genmælet og har henvist  

 til, at højesteretsdommer Per Sørensen har oplyst, at  

 resuméet er i overensstemmelse med Højesterets og landsrettens  

 domme.
Bladet har over for klageren videre anført, at det ikke ved et  

 genmæle er muligt at give udtryk for en anden opfattelse af den  

 juridiske problemstilling end den, Højesteret har lagt til grund for  

 sin dom i sagen.
 Klageren har anført, at han ønsker at  

 få gengivet de faktiske forhold, og derfor har bedt om  

 genmæle.
Bladet har i en udtalelse om sagen anført, at  

 bladet har til formål at publicere domme, som tjener til  

 forståelse af retstilstanden.
Dommene gengives alene med henblik  

 på de juridiske problemstillinger, de vedrører, og har ikke til  

 formål at rapportere om de involverede personers eller virksomheders  

 forhold.
 Bladet har videre anført, at bladets gengivelser er  

 identiske med ordlyden af de af domstolene affattede domme, idet der dog kan  

 være foretaget udeladelse af vidneforklaringer uden principiel juridisk  

 interesse.
 Bladet har herudover anført, at bladets gengivelser  

 ikke inddrager nogen selvstændig journalistisk eller  

 forlagsmæssig efterforskning, indsamling og bearbejdning af oplysninger  

 om de sagsforhold, som de offentliggjorte domme vedrører.
 Bladet har vedrørende de redaktionelt udarbejdede  

 resuméer anført, at disse alene tjener til at give  

 læseren mulighed for hurtigt at danne sig en opfattelse af en sags  

 væsentligste juridiske problemstillinger, sådan som de efter en  

 faglig vurdering uddrages af ordlyden af de af domstolene afsagte domme.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Tage Clausen  

 og Ole Askvig.
 Pressenævnet udtaler:
Pressenævnet bemærker, at Ugeskriftets  

 "domshoveder", der indeholder resuméer af de afsagte domme, - i  

 modsætning til selve dommen - er en del af bladets redaktionelle stof,  

 og derfor efter medieansvarslovens sædvanlige regler kan give anledning  

 til et genmæle.
Formålet med "domshoveder" er alene at vejlede  

 læseren ved at rubricere den for sagens afgørelse  

 væsentlige problemstilling.
 Pressenævnet bemærker videre, at nævnet  

 ikke kan foretage bevisførelse, og at nævnet ikke har kompetence  

 til at tage stilling til, om en given dom er korrekt.
 Pressenævnet finder, at den omstændighed, at  

 pengeinstituttet ikke stiftede et aktieselskab på kr. 300.000, men i  

 stedet købte et sådant i den givne sammenhæng, er af  

 uvæsentlig betydning og ikke berettiger til et genmæle.
 Afsagt den 3. november 1999.
