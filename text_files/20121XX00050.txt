Skriftlig fremsættelse (10. oktober 2012) Kulturministeren: (Uffe Elbæk):
 Herved tillader jeg mig for Folketinget at fremsætte:
Forslag til lov om ændring af museumsloven (Udvikling af museumsområdet m.v.) (Lovforslag nr.
L 24) Det hermed fremsatte forslag er en opfølgning på udredningen om fremtidens museumslandskab, der blev igangsat i 2010 efter et mangeårigt ønske i museumsverdenen om en gennemgang af området.
Som et hovedpunkt foreslås en forenkling af tilskudsstrukturen, således at alle statsanerkendte museer fremover vil få et individuelt fastlagt tilskud.
Dette ophæver den nuværende skelnen mellem museer med geografisk begrænset ansvarsområde og museer med nationalt ansvarsområde, der har vist sig vanskelig at opretholde konsekvent.
I forbindelse hermed foreslås desuden en forøgelse af minimumsgrundlaget for museumsdrift, således at statsanerkendte museer fremover skal have et statsligt driftstilskud på minimum 1 mio. kr. og et ikke-statsligt driftstilskud på minimum 2 mio. kr.
Som et andet hovedpunkt foreslås etablering af en samlet pulje til udvikling af museumsområdet, i stedet for den række formålsafgrænsede puljer, der findes i dag.
Dette er inspireret af biblioteksområdet, hvor en tilsvarende samlet pulje har vist sig særdeles gavnlig for udviklingsarbejdet.
I tilknytning hertil foreslås også etableret en ny faglig rådgivningsstruktur for Kulturstyrelsen på museumsområdet, der i højere grad skal inddrage alle interessenter på området.
 Lovforslaget indeholder derudover følgende ændringer:
  Ajourføring af museumslovens formålsbestemmelse.
  Ophævelse af krav om indsendelse af museernes arbejdsplaner.
  Ajourføring af bestemmelser om museernes indberetning til centrale registre.
  Forenkling af kravene til museumslederes kvalifikationer.
  Afvikling af direkte tilskud til konserveringscentre.
 Det foreslås, at loven træder i kraft den 1. januar 2013. Forhøjelsen af det ikke-statslige minimumstilskud og afviklingen af direkte tilskud til konserveringscentre foreslås dog først at træde i kraft 1. januar 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
