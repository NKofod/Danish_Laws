 Udtalt, at der ikke kunne meddeles tilladelse til at føre et  

 advarselsregister over personer, der havde lejet et større antal dekodere med  

 henblik på videresalg, idet der herved ville blive videregivet oplysninger om  

 personer, der havde begået formodede strafbare forhold.
 Et selskab, der beskæftigede sig med udlejning af dekodere, anmodede  

 Registertilsynet om tilladelse til at oprette et advarselsregister over  

 personer, der havde lejet et større antal dekodere med henblik på videresalg.
Baggrunden for anmodningen var, at Registertilsynet var blevet opmærksom  

 på, at selskabet videregav oplysninger om sådanne personer til en række  

 forhandlere uden Registertilsynets tilladelse.
Tilsynet havde pålagt  

 selskabet at indstille videregivelsen.
Selskabet udlejede dekodere, der gjorde det muligt for lejerne at modtage  

 signaler fra en række TV-kanaler.
Dekoderne blev bl.a. udlejet gennem  

 selskabets ca. 240 forhandlere øst for Storebælt, som tegnede abonnement med  

 en lejer for en bestemt lejeperiode.
 Abonnementsaftalerne blev alene indgået af en række radio- og  

 tvforhandlere, som var selvstændige virksomheder i forhold til selskabet.  

 Aftalerne blev dog indgået på vegne af selskabet på baggrund af en  

 samarbejdsaftale mellem den enkelte radio-/tvforhandler og selskabet.  

 Selskabet afregnede med forhandlerne med et fast beløb pr. udlejet dekoder.
Abonnementsaftalen blev indsendt til selskabet, og oplysninger om det  

 enkelte lejeforhold indgik i kunderegisteret med henblik på selskabets  

 opkrævning af leje via faktura med girokort.
Selskabet ønskede i den  

 forbindelse at føre en spærreliste over »dekoderryttere«, dvs.  

 personer, der lejede et større antal dekodere med henblik på ulovligt  

 videresalg.
Registreringen på spærreliste skulle ske ud fra formodninger om misbrug,  

 f.eks. når en person havde lejet flere dekodere på samme dag hos forskellige  

 forhandlere.
I forbindelse hermed skrev selskabet til personen med en  

 anmodning om, at den/de ekstra lejede dekodere blev tilbageleveret.
Samtidig  

 lukkede selskabet for modtagelse af signaler til samtlige de lejede dekodere,  

 og dette blev meddelt den pågældende.
Selskabet angav endvidere, at man  

 forbeholdt sig ret til at foranledige, at der blev indgivet politianmeldelse,  

 hvis det skønnedes, at der var tale om et strafbart forhold.
Dekoderselskabet oplyste i den forbindelse, at selskabet praktisk taget  

 aldrig fik den ekstra dekoder tilbage, da den oplyste adresse enten var  

 urigtig, eller personen fraflyttet for længst.
Forespørgsel til  

 folkeregisteret gav kun den oplysning, at kunden var »flyttet, hvorhen  

 vides ikke«.
Selskabet oplyste desuden, at en »dekoderrytter« i gennemsnit  

 lejede op mod 20 dekodere, og selskabet skønnede, at der for tiden var ca.  

 5.000 dekodere i omløb på det sorte marked.
I de på tidspunktet for  

 anmodningen 100 konstaterede forhold af dekoderrytteri var der afsagt omkring  

 25 domme for bedrageri.
Selskabet anmodede om tilladelse til at udsende spærrelisten regelmæssigt  

 til selskabets forhandlere øst for Storebælt.
Listen skulle angive navn,  

 fødselsdato og eventuelt adresse på de personer, med hvilke forhandlerne ikke  

 måtte indgå lejeaftaler på selskabets vegne.
Spærrelisten ville ikke blive  

 tilsendt andre end selskabets forhandlere og ville således ikke blive  

 videregivet til brancheorganisationer, kæder eller andre udlejningsselskaber.
 Selskabet agtede i den forbindelse at indføre som kontraktsvilkår, at en  

 person ikke måtte leje mere end 2 dekodere uden selskabets samtykke.  

 Registrering på spærrelisten ville således skulle ske ud fra et objektivt  

 kriterium om kontraktmisligholdelse.
 Dekoderselskabet ønskede således som udgangspunkt at udsende en  

 spærreliste med oplysninger om abonnenter, der hos en forhandler  

 kontraktstridigt havde indgået mere end 2 abonnementsaftaler.
 Selskabet oplyste endvidere, at man - hvis det skønnedes nødvendigt for at  

 kunne udsende listen - tillige på denne vil anføre de personer, der var i  

 restance med lejebetaling for dekodere.
 Sagen blev behandlet på 2 møder i Registerrådet.
 Registertilsynet udtalte herefter, at det følger af retsplejelovens § 180,  

 at et vidne om fornødent skal opfriske sin viden om sagen, inden han møder i  

 retten, f.eks. ved at efterse regnskabsbøger, breve eller optegnelser eller  

 ved at bese genstande, hvortil han uden omkostninger eller besvær har adgang.
 Registertilsynet var af den opfattelse, at Dekoderselskabets registrering  

 af oplysninger om »dekoderryttere« med henblik på overgivelse til  

 advokat, der skal indgive anmeldelse til politiet for overtrædelse af  

 straffeloven, på denne baggrund måtte antages at følge af anden lovgivning,  

 og således ikke i strid med lovens § 3, stk. 2.
Registertilsynet bemærkede i den forbindelse, at ved tiltalerejsning måtte  

 oplysningerne herefter lovligt kunne registreres, indtil en endelig dom var  

 afsagt, hvorefter oplysningerne skulle slettes.
I tilfælde, hvor der ikke  

 blev rejst tiltale, skulle oplysningerne slettes, når beslutning herom var  

 meddelt.
Endvidere bemærkedes, at selskabet yderligere kunne registrere de  

 retsbogsudskrifter, som retsplejelovens § 41 gav selskabet adgang til at få  

 udleveret.
 Under henvisning til lovens § 3, stk. 6, gjorde selskabet i øvrigt  

 gældende, at registeret ikke var omfattet af bestemmelsen, idet dekoderne  

 blev udlejet af forhandleren som fuldmægtig for selskabet, og formålet med  

 udsendelse af listen var således ikke at advare andre mod at indgå aftaler  

 med de pågældende, men alene at beskytte selskabet mod økonomiske tab.
 Registertilsynet var af den opfattelse, at Dekoderselskabets udsendelse af  

 en spærreliste måtte antages at være omfattet af § 3, stk. 6. Man lagde  

 herved bl.a. vægt på, at forhandlerne var selvstændige virksomheder, hvor  

 udlejning af dekodere kun udgjorde en meget begrænset del af forhandlernes  

 forretningsområde.
 Under henvisning til bl.a. lovens § 4, stk. 1, (videregivelse af  

 oplysninger om rent private forhold) fandt Registertilsynet ikke grundlag for  

 at meddele selskabet tilladelse til at føre et advarselsregister over  

 personer, der kontraktstridigt havde lejet mere end 2 dekoder.  

 Registertilsynet lagde herved vægt på, at registeret - uanset at den nævnte  

 kontraktmisligholdelse anvendes som optagelseskriterium - reelt ville være et  

 register over personer, der havde begået (formodede) strafbare forhold.Det  

 var endvidere Registertilsynets opfattelse, at der ikke burde meddeles  

 selskabet tilladelse til at føre et advarselsregister, som indeholdt  

 oplysninger om personer, der kontraktsstridigt havde lejet mere end 2  

 dekodere, samt personer, der var i restance med lejebetaling til selskabet.
Registertilsynet lagde ved denne afgørelse bl.a. vægt på, at man i  

 forbindelse med meddelelse af en sådan tilladelse ville være nødsaget til -  

 hvis registeret skulle virke efter hensigten - at udelade nogle af de vilkår,  

 som Registertilsynet af retssikkerhedsmæssige grunde normalt fastsætter ved  

 meddelelse af tilladelse til førelse af advarselsregistre.
I den forbindelse  

 blev det nævnt, at det som standardvilkår - med henblik på at den  

 registrerede skal have mulighed for at bestride forholdet fastsættes, at der  

 i forbindelse med optagelse på spærrelisten udsendes et vist antal rykkere  

 samt en registreringsmeddelelse, som det er forudsat, at den registrerede  

 modtager.
 Registertilsynet lagde endvidere vægt på lovens § 12, stk. 3,  

 (videregivelse af summariske kreditoplysninger), der efter Registertilsynets  

 opfattelse ville medføre, at spærrelisten i praksis ikke ville blive frataget  

 sin karakter af en fortegnelse over personer, der havde begået (formodede)  

 strafbare forhold.
 Registertilsynet fandt således - uanset hvorledes kriterierne for  

 optagelsen på spærrelisten blev udformet - ikke grundlag for at meddele  

 selskabet tilladelse til at oprette det omhandlede advarselsregister.
 (* 1) Registertilsynets Årsberetning 1992 side 85.
