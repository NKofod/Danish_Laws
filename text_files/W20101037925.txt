Ankestyrelsens principafgørelse 203-10 om tolkeloven - udsendt af offentlig myndighed - informationsmøde - offentlig myndighed Resume:
En hørehæmmet kærestes deltagelse i informationsdag hos forsvaret for pårørende til soldater, der stod foran udsendelse til Afghanistan, var omfattet af tidsubegrænset tolkning.
Informationsmødet ansås for at falde ind under kategorien "møder arrangeret af offentlige myndigheder".
 Love:
Lov om tolkning til personer med hørehandicap - lovbekendtgørelse nr. 1503 af 27. december 2009 - § 10 og § 11 Bekendtgørelser:
Socialministeriets bekendtgørelse nr. 416 af 21. april 2010 om aktiviteter med tidsubegrænset tolkning til personer med hørehandicap - § 1 Afgørelse:
 Ankestyrelsens Beskæftigelsesudvalg har i møde truffet afgørelse i din sag.
Resultatet er  Du har ret til tidsubegrænset tolkning i forbindelse med din deltagelse i informationsdag hos forsvaret for pårørende til soldater, der skal udsendes til Afghanistan.
Begrundelsen for afgørelsen Et informationsmøde arrangeret i Forsvarets regi anses for at falde ind under kategorien Møder arrangeret af offentlige myndigheder som i bilag 1 i bekendtgørelse om aktiviteter med ubegrænset tolkning til personer med hørehandicap er nævnt som en aktivitet, der berettiger til tidsubegrænset tolkning.
 Vi har lagt vægt på, at det af lov om tolkning til personer med hørehandicap fremgår, at der ydes tidsubegrænset tolkning til aktiviteter, der er nødvendige for, at personer med hørehandicap kan deltage i samfundslivet på lige fod med andre borgere.
 Socialministeren fastsætter nærmere regler om, hvilke aktiviteter, der ydes ubegrænset tolkning til.
 Af bekendtgørelse om aktiviteter med ubegrænset tolkning til personer med hørehandicap er fastsat, at der ydes ubegrænset tolkning til aktiviteter nævnt i bilag 1.
Den ønskede tolkning til deltagelse i informationsdag hos forsvaret for pårørende til soldater der skal udsendes til Afghanistan, findes at høre under tidsubegrænset tolkning som en aktivitet, der er nødvendig for, at du på lige fod med andre pårørende kan få samme adgang til information om udsendelsen til Afghanistan som andre deltagende pårørende.
Det findes ikke afgørende, at der i sagen ikke er tale om ægteskab mellem dig og din kæreste.
Oplysninger i sagen Vi har afgjort sagen på grundlag af:
 De oplysninger, som er indsendt af Tolkemyndigheden  Tolkemyndighedens afgørelse af 23. februar 2010  klagen til Ankestyrelsen af 13. december 2009  Tolkemyndighedens genvurdering 17. marts 2010 Tolkemyndigheden traf afgørelse om at tolkning til deltagelse i informationsdag hos forsvaret for pårørende til soldater der skal udsendes til Afghanistan ikke var omfattet af tidsubegrænset tolkning, men hørte under timebanken.
 Du har i klagen over afgørelsen anført, at du som kæreste til soldat, der står foran udsendelse til Afghanistan, finder, at du på lige fod med andre pårørende bør få samme adgang til information som de andre deltagende pårørende i informationsdagen.
