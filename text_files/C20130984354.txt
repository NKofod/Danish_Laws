Skrivelse om ændringer i bekendtgørelse om afgrænsning af tilbagebetalingspligt og sikring ved pant for hjælp ydet til boligindretning og skift af bolig Der er med ikrafttræden den 1. januar 2014 udstedt en ny bekendtgørelse om afgrænsning af tilbagebetalingspligt og sikring ved pant for hjælp ydet til boligindretning og skift af bolig - bekendtgørelse nr. 1389 af 11. december 2013, som afløser bekendtgørelse nr. 1077 af 14. september 2010.
 Den nye bekendtgørelse indeholder en ændring i forhold til den vurdering, som skal foretages med henblik på at fastsætte værdiforøgelsen ved en boligindretning, jf. servicelovens § 116, stk. 1, eller forskelsværdien mellem den nuværende og den tidligere ejendom ved skift af bolig, jf. § 116, stk. 4.
 I det følgende beskrives indholdet i ændringen nærmere.
 I bekendtgørelsens § 1, stk. 1, og i § 3, stk. 1, er der foretaget ændringer, således at den vurdering, hvorved værdiforøgelsen ved boligindretningen/forskelsværdien af den nuværende og den tidligere ejendom ved boligskift fastsættes, skal foretages af SKAT.
Vurderingen af ejendommen fra SKAT, hvorved værdiforøgelsen ved boligindretning fastsættes, skal efter bekendtgørelsens § 1, stk. 1, foretages før og efter gennemførelsen af boligindretningen.
Vurderingen fra SKAT, hvorved forskelsværdien mellem den nuværende og den tidligere ejendom ved skift af bolig fastsættes, skal foretages efter gennemførelsen af boligskiftet.
 Ændringen betyder, at fastsættelsen af værdiforøgelsen ved boligindretning/forskelsværdien mellem den nuværende og den tidligere ejendom ved boligskift ikke længere skal ske ud fra den offentlige ejendomsvurdering, men derimod ud fra en aktuel vurdering fra SKAT, som foretages i tilknytning til gennemførelsen af boligindretningen eller boligskiftet.
 Den nye bekendtgørelse kan ses på www.lovtidende.dk.
