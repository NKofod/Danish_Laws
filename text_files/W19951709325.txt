Vederlag i aktier Reference:  FUSL. § 11, stk. 1, jf. § 2, stk. 1. A/S - lov  

 § 39, LV 1995 S.D.1.2.1 - Berigtigelse af manglende vederlag i aktier ved  

 skattefri fusion.
 En Told- og Skatteregion havde nægtet at godkende en  

 skattefri fusion, fordi der ikke ved fusionen var ydet vederlag i form af  

 aktier i det modtagende selskab til det indskydende selskabs  

 aktionærer.
 Denne afgørelse blev påklaget til Told- og  

 Skattestyrelsen.
Selskabet havde oprindeligt rettet henvendelse til  

 Erhvervs- og Selskabsstyrelsen, og anmodet, om ændring af  

 fusionsplanen, således at der skulle udstedes aktier i forbindelse med  

 fusionen.
Styrelsen kunne ikke imødekomme denne anmodning.
 Told- og Skatteregionen lagde afgørende vægt  

 på at fusionsplanen ikke kunne ændres.
 Erhvervs- og Selskabsstyrelsen havde i sin  

 afgørelse bemærket, at der i det modtagende selskabs  

 åbningsbalance var reserver på ca. 5,3 mio. kr. hidrørende  

 fra det indskydende selskab.
 Herefter foreslog Erhvervs- og Selskabsstyrelsen som en  

 løsning på det opståede problem, at der i det modtagende  

 selskab blev truffet beslutning om forhøjelse af kapitalen ved  

 fondsaktieemission i henhold til aktieselskabslovens § 39.
 Overfor Told- og Skattestyrelsen anmodede selskabet om  

 tilladelse til, at omgøre fusionen i skattemæssig henseende,  

 således at der ved fondsudvidelse skulle udstedes en aktie på  

 nom. kr. 10.000 kr. i det modtagende selskab.
 Af den til Told- og Skattestyrelsen indsendte fusionsplan  

 fremgik det, at fusionen skulle ske i henhold til fusionskatteloven som  

 skattefri fusion.
 Forudsætningen for at gennemføre fusionen  

 skattefrit med succession på aktionærniveau er   ifølge  

 fusionsskattelovens § 11 stk 1, jf. § 2, stk. 1 - at aktionæren i det  

 indskydende selskab modtager aktier i det modtagende selskab.
 Sagen forelagdes Ligningerådet, som fandt, at  

 fusionen kunne godkendes efter fusionsskattelovens regler, såfremt det  

 modtagende selskab via en overførsel fra de frie reserver udstedte  

 aktier som nævnt ovenfor.
 De som vederlag i forbindelse med fusionen udstedte aktier  

 ansås herefter i henhold til fusionsskattelovens § 11 for erhvervet  

 på samme tidspunkt og for samme anskaffelsessum som de ombyttede  

 aktier.
