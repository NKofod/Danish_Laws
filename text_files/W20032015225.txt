Værgevederlag til fast værge Civilretsdirektoratets afgørelse af 10. oktober 2003, j.nr. 03-810-00090.
  Civilretsdirektoratet har nu behandlet Deres klage over Statsamtets afgørelse af 15. juli 2003. Ved afgørelsen tillagde statsamtet Dem et vederlag på 11.000 kr. + moms for 2002.
 Vi ændrer statsamtets afgørelse, således at vederlaget for 2002 forhøjes med 19.000 kr. + moms  til i alt 30.000 kr. + moms.
 Vi har truffet afgørelsen efter sagsbehandlingsbekendtgørelsens §§ 14 og 17, stk. 3.
 Det fremgår af sagsbehandlingsbekendtgørelsens § 14, at omfatter et værgemål alle økonomiske og personlige forhold for den, der er under værgemål, eller er et værgemål begrænset, herunder tidsbegrænset, jf. værgemålslovens § 5, stk. 3, og § 8, stk. 2, fastsættes vederlaget til den faste vær-ge skønsmæssigt på grundlag af arbejdets omfang og værgemålets karakter.
 Det fremgår af sagsbehandlingsbekendtgørelsens § 17, stk. 3, at indgår et værgemål som et led i værgens øvrige forretningsdrift, kan der tillægges værgen et beløb på op til 1.500 kr. + moms årligt til dækning af kontorholdsudgifter.
Det fremgår af sagen, at der den 15. juli 1997 blev iværksat et økonomisk og personligt værgemål for HH.
De blev beskikket som værge for hende.
De har oplyst, at De i 2002 har anvendt henholdsvis 25 timer og 25 minutter samt 29 timer og 50 minutter på værgemålet.
I Deres breve af 10. januar og 5. marts 2003 har De nærmere redegjort for, hvori Deres arbejde har bestået.
