Ifølge § 25 i Almindelige betingelser for arbejder og leverancer i bygge-  

 og anlægsvirksomhed (AB 72) skal entreprenøren, forinden arbejdet påbegyndes,  

 yde sikkerhedsstillelse for opfyldelse af sine forpligtelser overfor  

 bygherren.
Sikkerhedsstillelsen kan ske som bank- eller sparekassegaranti,  

 kautionsforsikring eller med bygherrens godkendelse på anden måde.
 Nogle garantistillere (banker) har i deres trykte formularer taget et  

 forbehold, der f.eks. kan lyde således:
 »Såfremt banken må indfrie garantien, har banken ret til dividende af  

 det betalte beløb i debitors (garantirekvirentens) bo, selv om debitors  

 forpligtelser ikke er fuldt dækket, og selv om banken har betalt efter  

 bobehandlingens begyndelse«.
 En klausul af denne art kan i tilfælde af konkurs føre til lavere  

 dividende for bygherren, jfr. den deklaratoriske regel i konkurslovens § 47,  

 stk. 1, nr. 1, jfr. § 49.
 I medfør af § 2 i lov nr. 228 af 19. maj 1971 om statens byggevirksomhed  

 m.v. skal man herved - foranlediget af en konkret byggesag - meddele, at  

 statslige bygherrer i forbindelse med sikkerhedsstillelse i entrepriseforhold  

 bør afvise eventuelle klausuler af denne art, hvori garantistilleren  

 forbeholder sig ret til selvstændig anmeldelse i entreprenørens bo.
