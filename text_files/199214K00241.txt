Nr BTL 241 Betænkning over Forslag til lov om ændring af lov om en realrenteafgift af  

 visse pensionskapitaler m.v. (Afgiftsfrit byggeri i 1993 og 1994)   

 Nr L 241 1992-93, 1. samling Afgivet af Skatteudvalget Afgivet: 19930422 Udvalget har behandlet lovforslaget i en række møder og har herunder  

 stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Arbejdsmarkedspensionsrådet, Assurandør-Societetet, Dansk Ejendomsmæglerforening og Pensionskassen for Børne- og Ungdoms- pædagoger.
 En af de skriftlige henvendelser og skatteministerens kommentar hertil er  

 optrykt som bilag til betænkningen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
 ÆndringsforslagAf skatteministeren , tiltrådt af udvalget :
 Til § 1 1) I det under nr. 1 foreslåede § 3, stk. 3, nr.  

 12, ændres »1996« til: »1997«.
 2) Nr. 2 affattes således:
 »2. I § 3 b indsættes efter stk. 6 som nyt stykke:
»Stk. 7. De i stk. 1 nævnte investeringer, der henføres til  

 afgiftsårene 1993 og 1994, er afgiftsfri uanset de afholdte udgifters  

 størrelse.«» Bemærkninger Til nr. 1 Efter lovforslaget skal nybyggeri, der påbegyndes i 1993 og  

 1994, være afsluttet inden udgangen af 1996 for at kunne nyde godt af  

 lovforslagets udvidelser af realrenteafgiftsfriheden.
Af hensyn til større  

 byggerier, der måske vanskeligt vil kunne nå at blive færdiggjort inden for  

 den anførte frist, foreslås en udvidelse af fristen for afslutning til  

 udgangen af 1997. Om begreberne påbegyndt og færdiggjort henvises til  

 ministerens kommentar til henvendelse fra Pensionskassen for Børne- og  

 Ungdomspædagoger, som er optrykt som bilag til betænkningen.
Til nr. 2 Ændringen er redaktionel.
Den skal tydeliggøre, at  

 kvotebegrænsningerne er suspenderet for investeringer, der er foretaget i  

 1993 og 1994, og at afgiftsfriheden også gælder for investeringernes afkast i  

 senere år.
Hjortnæs (S) Klaus Hækkerup (S) Anne-Marie Meldgaard (S) Peder Sass (S)  

 Henning Nielsen (S) Bjarne Laustsen (S) Jes Lunde (SF) Rahbæk Møller (SF)  

 Bente Juncker (CD) Aagaard (KF) fmd.
Kirkegaard (KF) Peter Brixtofte  

 (V) nfmd.
Svend Heiselberg (V) Svend Aage Jensby (V) Ole Donner (FP)  

 Elisabeth Arnold (RV) Glønborg (KRF) Bilag PENSIONSKASSEN FOR BØRNE- OG UNGDOMSPÆDAGOGER Folketinget Skatteudvalget Den 1. april 1993 Vedrørende lovforslag nr.
L 241 - Afgiftsfrit byggeri i 1993 og  

 1994 Skatteministeren har den 17. marts 1993 fremsat forslag til ændring af lov  

 om realrenteafgift af visse pensionskapitaler m.v.
 I denne anledning tillader Pensionskassen for Børne- og Ungdomspædagoger  

 (PBU) sig at rette henvendelse til Folketingets Skatteudvalg med forslag til  

 visse ændringer og præciseringer i det fremsatte lovforslag, som i øvrigt  

 hilses velkomment af PBU.
 1. Forslagets formål er at øge aktiviteten i bygge- og anlægssektoren i de  

 kommende år.
 Forslaget indebærer, at afkastet af nyopført fast ejendom fritages for  

 realrenteafgift, hvis byggeriet er påbegyndt i perioden 1. januar 1993 til og  

 med den 31. december 1994.
 Det er PBU's opfattelse, at forslagets positive virkninger på  

 byggeaktiviteten i 1993 vil være yderst begrænsede, idet forudsætningen for  

 påbegyndelsen af nyt byggeri vil være udarbejdelse af en lokalplan, der ofte  

 vil indebære en behandlingstid på mere end 1 år.
 PBU skal derfor foreslå, at byggeri påbegyndt til og med 31. december  

 1995 omfattes af afgiftsfriheden.
 2. Med hensyn til tidsfristen for byggeriets færdiggørelse - foreslået til  

 senest den 31. december 1996 - er det ligeledes PBU's opfattelse, at denne  

 frist vil kunne medføre problemer.
 Der tænkes her bl.a. på en række større byggeprojekter i Københavns  

 Kommune, der p.t. er under planlægning.
 Påbegyndelse af et byggeri forudsætter som anført ovenfor en langvarig  

 lokalplanprocedure, og det vil derfor ikke være muligt at overholde det  

 foreslåede færdiggørelsestidspunkt (31. december 1996).
 Hvis loven skal have den ønskede virkning, er det derfor PBU's opfattelse,  

at færdiggørelsestidspunktet bør udskydes til tidligst den 31. december  

 1997.
 3. For så vidt angår et større samlet byggeri omfattende flere kategorier  

 af bygninger, der igangsættes etapevis, bør det sikres, at det samlede  

 projekt er omfattet af lovens regler - uanset tidspunktet for den fysiske  

 igangsættelse af de enkelte etaper.
Etapeopdelingen skal dog kunne anvendes for så vidt angår færdiggørelsen  

 af de enkelte etaper i relation til lovens regler.
En manglende rettidig  

 færdiggørelse af en mindre del af det etapevis opdelte byggeri må ikke  

 medføre, at det samlede byggeri falder uden for loven.
 Der vil også kunne overvejes en dispensationsadgang for  

 færdiggørelsestidspunktet.
 4. Byggerier, der planlægges opført etapevis, indeholder efter PBU's  

 opfattelse også andre afgrænsningsproblemer.
 Med hensyn til påbegyndelsestidspunktet er det væsentligt at få  

 fastslået, at der her tænkes på den fysiske igangsættelse af nybyggeri,  

 således at en grave-/støbetilladelse fra kommunen må anses for tilstrækkelig.
 For så vidt angår færdiggørelsestidspunktet bør det tilsvarende  

 præciseres, at der ikke her stilles krav om en kommunal  

 ibrugtagningstilladelse, der ofte vil foreligge senere end den fysiske  

 færdiggørelse.
 Det må her være en forudsætning, at færdiggørelsestidspunktet fortolkes og  

 administreres fleksibelt, således at mindre, uafsluttede arbejder ikke får  

 den konsekvens, at byggeriet bliver afgiftspligtigt.
 5. Renovering af eksisterende bygninger - der ikke er omfattet af  

 byfornyelseslovens kapitel 2 - bør efter PBU's opfattelse også være  

 afgiftsfrie, idet renovering som bekendt er særdeles arbejdskraftkrævende.
 Under alle omstændigheder må tilbygninger til eksisterende bygninger være  

 afgiftsfrie, når der efter en konkret vurdering er tale om en så væsentlig  

 tilbygning, at den må sidestilles med opførelsen af en ny bygning.
 6. PBU skal endelig anmode Skatteudvalget om at bekræfte, at nyt byggeri  

 opført på lejet grund er omfattet af lovforslagets bestemmelser om  

 afgiftsfrihed.
Med venlig hilsen PENSIONSKASSEN FOR BØRNE- OG UNGDOMSPÆDAGOGER Ole Berg Rasmussen / Stig Jakobsen Skatteministerens kommentar til skriftlig henvendelse Pensionskassen for Børne- og Ungdomspædagoger har i skrivelse af 1. april  

 1993 rettet henvendelse til Folketingets Skatteudvalg om L 241 - forslaget om  

 realrenteafgiftsfrit byggeri i 1993 og 1994. (L 241, bilag 2).
 Jeg har følgende kommentar til henvendelsen.
 I forslaget (L 241) til en ny § 3, stk. 3, nr. 12, i realrenteafgiftsloven  

 er realrenteafgiftsfritagelse for nyopført fast ejendom betinget af, at  

 byggeriet er påbegyndt i 1993 eller 1994 og færdiggjort senest ved udgangen  

 af 1996.
 Pensionskassen foreslår fristen for påbegyndelse udvidet med et år,  

 således at afgiftsfrihed også gælder for byggeri påbegyndt i 1995.
 Endvidere foreslås fristen for færdiggørelse lempet, således at  

 færdiggørelse først skal ske senest ved udgangen af 1997.
 Begrundelsen for forslaget er, at det vil være vanskeligt at igangsætte  

 større byggeprojekter i København, hvis der skal udarbejdes en lokalplan, der  

 ofte vil indebære en behandlingstid på mere end et år.
I den anledning kan jeg oplyse, at jeg agter at fremsætte forslag om, at  

 færdiggørelse først skal være sket inden udgangen af 1997. Derimod finder jeg  

 det ikke rigtigt at rykke fristen for igangsættelse.
Det skyldes ønsket om,  

 at lovforslaget skal virke som en tilskyndelse til så hurtigt som muligt at  

 igangsætte beskæftigelsesfremmende nybyggeri.
 Henvendelsen rejser spørgsmålet om forståelsen af begreberne påbegyndt og  

 færdiggjort.
 I den anledning kan jeg meddele, at det er min agt at lægge følgende  

 forståelse til grund.
Ved påbegyndelse forstås byggeriets fysiske påbegyndelse.
Byggeriet er  

 således påbegyndt, når udgravning til kælder eller pilotering er påbegyndt.  

 Det afgørende vil være selve udgravningen eller piloteringen.
Planlægning  

 eller opmåling vil ikke være tilstrækkelig.
Den såkaldte kommunale  

 gravetilladelse vil heller ikke være tilstrækkelig.
Nedrivning af ældre  

 bygninger på byggepladsen er ikke omfattet af påbegyndelsesbegrebet.
Påbegyndelse indeholder også et krav om, at byggeriet ikke må gå helt i  

 stå efter, at de indledende arbejder er foretaget.
Hvis det sker, kan  

 byggeriet ikke anses for påbegyndt.
Færdiggjort er byggeriet, når fundament, etageadskillelser, ydervægge,  

 vinduer, døre og tag er opført og monteret.
Det er uden betydning om  

 indvendigt eller udvendigt malerarbejde er udført, ligesom det også er uden  

 betydning, om gulve og skillevægge og bygningsinventar er monteret.
Det er  

 uden betydning, om tagrender er opsat.
Gartnerarbejde, anlæg af  

 parkeringspladser m.v. på grunden omkring bygningen indgår heller ikke i  

 færdiggørelsesbegrebet.
Det vil ikke være et krav, at den kommunale  

 ibrugtagningstilladelse skal foreligge inden fristens udløb.
Pensionskassen ønsker, at et større samlet byggeri omfattende flere  

 kategorier af bygninger i relation til påbegyndelse betragtes som eet  

 byggeri, således at det er tilstrækkeligt, at en enkelt bygning er igangsat  

 rettidigt.
I relation til færdiggørelse skal det samlede byggeri kunne  

 betragtes som flere byggerier, således at forsinkelse med færdiggørelse af en  

 bygning ikke må medføre, at det samlede byggeri falder uden for loven.
Efter min opfattelse skal flere bygninger som udgangspunkt også opfattes  

 som flere byggerier, således at hver bygning er et byggeri, både i relation  

 til påbegyndelse og færdiggørelse.
Det vil dog kunne forekomme, at de  

 betragtes som en enhed.
Som et moment, der vil pege i retning af, at der  

 foreligger en enhed, kan nævnes, at der er tale om et kompleks af bygninger,  

 der er bestemt til udlejning til samme lejer.
Der anvendes samme afgrænsning  

 både i forhold til påbegyndelse og færdiggørelse.
 Pensionskassen foreslår i øvrigt, at alle forbedringer af ejendomme, også  

 selv om de ikke omfattes af lov om privat og offentlig byfornyelse, skal være  

 omfattet af afgiftsfriheden.
Dette forslag kan jeg ikke anbefale, bl.a. fordi det vil være vanskeligt  

 at afgøre, hvor stor en del af en lejeindtægt der kan henføres til  

 forbedringen.
Forslaget omfatter kun nybyggeri samt de forbedringer, der er  

 omfattet af lov om privat byfornyelse.
 Tilbygninger til eksisterende ejendomme kan dog være så omfattende, at de  

 må sidestilles med opførelse af nye ejendomme, således at tilbygningen er  

 afgiftsfri.
Pensionskassen spørger, om nyt byggeri på lejet grund er omfattet af  

 lovforslaget.
Det kan bekræftes.
