Bekendtgørelse om tilskud til forbedring af den kollektive trafik i yderområder I medfør af tekstanmærkning nr. 121 ad 28.53.02 på finanslov for finansåret 2015 fastsættes:
Anvendelsesområde § 1. Reglerne i denne bekendtgørelse fastlægger på baggrund af Administrationsgrundlag for pulje til yderområder (2013-2017), jf. bilag 1, proceduren for den politiske beslutningsproces om udmøntning af pulje til yderområder i årene 2013-17, som følger af »Aftale mellem regeringen, Dansk Folkeparti og Enhedslisten om Bedre og billigere kollektiv trafik«, af 12. juni 2012.
 Stk. 2. Proceduren skal understøtte beslutningsgrundlaget for den politiske beslutning om tilskud til projekter, der kan forbedre den kollektive trafik i yderområderne.
Statsligt tilskud § 2. Det statslige tilskud til et projekt der forbedrer den kollektive trafik i yderområder udgør maksimalt 50 % af det samlede beløb.
Ansøger bidrager selv med mindst 50 % af det samlede beløb.
 Stk. 2. Det statslige tilskud kan ydes i årene 2014-17, så længe der er midler til rådighed indenfor den afsatte ramme.
 Stk. 3. Trafikstyrelsen kan indstille, at der til konkrete projekter stilles vilkår for tilskud eller tilsagn om tilskud.
 Stk. 4. Hvis der søges om tilskud til indkøb af udstyr, der kan videresælges, skal det angives i ansøgningen, for hvilken periode udstyret vil blive anvendt i projektet, som der søges tilskud til.
 § 3. Tilskudsmodtagers egenfinansiering, jf. § 2, stk. 1, kan ikke dækkes af andre statslige puljer inden for Transportministeriets område.
Ansøgning om tilskud § 4. Ansøgning om tilsagn om tilskud kan indgives til Trafikstyrelsen af 1) offentlige myndigheder, herunder trafikselskaber, og 2) offentligt ejede selskaber.
Stk. 2. Offentlige myndigheder, herunder trafikselskaber, og offentligt ejede selskaber, kan indgå i et samarbejde mellem flere ansøgningsberettigede og med andre parter om et projekt.
Dog kan kun én ansøgningsberettiget part være ansvarlig for anvendelsen af tildelte puljemidler.
Indgivelse af ansøgning og frister § 5. Ansøgning om tilskud skal indgives ved at anvende det til enhver tid gældende ansøgningsskema med projektbeskrivelse og projektbudget, der ligger på Trafikstyrelsens hjemmeside.
 Stk. 2. En ansøgning om tilskud skal være modtaget i Trafikstyrelsen senest den 27. marts 2015.
 Stk. 3. I 2016 og 2017 skal en ansøgning være modtaget i Trafikstyrelsen senest d. 1. februar det pågældende år.
 Stk. 4. Trafikstyrelsen kan til enhver tid anmode om yderligere dokumentation i forbindelse med behandlingen af ansøgninger.
Procedure for politisk beslutningsproces § 6. Trafikstyrelsen udarbejder på baggrund af Administrationsgrundlag for pulje til forbedring af den kollektive trafik i yderområder, jf. bilag 1, indstilling om tildeling af tilskud til projekter, der kan forbedre den kollektive trafik i yderområder.
§ 7. Transportministeren forestår på baggrund af indstilling efter § 6, forhandlinger med ordførere fra forligskredsen, jf. § 1, om tildeling af tilskud til de enkelte projekter til forbedring af den kollektive trafik i yderområder.
Parterne i forligskredsen kan stille vilkår for tilskud eller tilsagn om tilskud.
 § 8. Transportministeren giver meddelelse til Trafikstyrelsen om de beslutninger, der er truffet efter § 7, med henblik på, at Trafikstyrelsen forestår den praktiske administration heraf, jf. § 9-11.
 Administration, opfølgning m.v.
 § 9. Trafikstyrelsen giver meddelelse til ansøgerne, jf. § 4, om beslutninger om tildeling af tilskud til de enkelte projekter til forbedring af den kollektive trafik i yderområder, jf. § 7, og forestår den praktiske udbetaling af puljemidler.
Stk. 2. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål.
Ansøgning om ændring af et projekt skal godkendes af Trafikstyrelsen, inden ændringen iværksættes.
Stk. 3. Tilskudsmodtager skal en gang om året afrapportere om projektets status til Trafikstyrelsen. Årlige afrapporteringer skal foreligge i løbet af januar og skal omfatte det foregående år.
Der skal endvidere foretages afrapportering af det endelige projekt.
 Stk. 4. Trafikstyrelsen fører tilsyn med, at reglerne i denne bekendtgørelse overholdes, og kan i den forbindelse anmode om enhver oplysning til brug herfor fra ansøgeren eller tilskudsmodtageren.
 Stk. 5. I det omfang ansøgeren anvender samarbejdsparter, er ansøgeren forpligtet til i nødvendigt omfang at fremskaffe oplysninger fra den pågældende samarbejdspart.
Stk. 6. Tilskudsmodtager skal straks underrette Trafikstyrelsen hvis 1) der foreligger forhold, som efter stk. 7 kan medføre krav om helt eller delvist bortfald af tilskud eller tilsagn om tilskud, 2) der foreligger forhold, som efter § 10 kan medføre krav om hel eller delvis tilbagebetaling af tilskud, eller 3) tilskudsmodtager skifter revisor i løbet af projektperioden.
Stk. 7. Trafikstyrelsen påser, at tilskuddet bortfalder, hvis 1) ansøger eller tilskudsmodtager har givet urigtige eller vildledende oplysninger, 2) ansøger eller tilskudsmodtager tilsidesætter sin underretningspligt efter stk. 6, 3) projektet ikke gennemføres i overensstemmelse med den godkendte ansøgning, 4) betingelserne for tilskud, herunder den til enhver tid gældende instruks for regnskab og den til enhver tid gældende revisionsinstruks, ikke opfyldes, eller 5) midlerne uden forudgående godkendelse har været anvendt til andre formål end beskrevet i projektbeskrivelsen.
§ 10. Trafikstyrelsen kan kræve, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilsagn om tilskud i henhold til § 9, stk. 6, eller 2) tilskudsmodtager efterfølgende får ydet tilskud fra anden side til dækning af udgifter, som er finansieret med tilskud fra puljen til forbedring af den kollektive trafik i yderområder.
§ 11. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 12. Den til enhver tid gældende instruks for regnskab og den til enhver tid gældende revisionsinstruks skal overholdes.
Stk. 2. På Trafikstyrelsens hjemmeside vil den gældende udgave for instruks for regnskab og den gældende revisionsinstruks kunne ses.
Det omhandlede gældende materiale vil ligeledes kunne rekvireres ved henvendelse til Trafikstyrelsen.
Ikrafttræden § 13. Bekendtgørelsen træder i kraft den 10. februar 2015.
 Stk. 2. Bekendtgørelsen nr. 42 af 14. januar 2014 om tilskud til forbedring af den kollektive trafik i yderområder ophæves.
Trafikstyrelsen, den 2. februar 2015 Carsten Falk Hansen / Jan Albrecht Bilag 1 Revideret administrationsgrundlag for puljen til forbedring af kollektiv trafik i yderområder (2015-2017) 1. Grundlag for puljen Som led i Aftalen om bedre og billigere kollektiv trafik mellem regeringen, Enhedslisten og Dansk Folkeparti, er der afsat en pulje på i alt 57 mio. kr. i hvert af årene 2013-2017 til kollektiv trafik i yderområderne.
 Af aftalen fremgår følgende:
 Puljetekst:
Forbedring af kollektiv trafik i yderområder (2013-2017) Aftaletekst:
Der er behov for at styrke den kollektive trafik i yderområderne, hvor passagergrundlaget ikke er tilstrækkeligt til at opretholde samme rutenet og betjeningsomfang som i resten af landet.
Det er vigtigt, at der er et tilbud om kollektiv trafik også i områder, hvor der ofte ikke er alternativer til den lokale bus, f.eks. når elever på ungdomsuddannelserne skal i skole.
Parterne er derfor enige om at afsætte en pulje på i alt 57 mio. kr. i hvert af årene 2013-2017 til kollektiv trafik i yderområderne.
Støtten ydes med henblik på at understøtte udviklingen af nye ruter m.v.
Der kan derfor fra puljen søges om midler til driftsstøtte, herunder opstartsomkostninger.
Det statslige tilskud til drift kan dog højest ydes i en periode på op til 2 år.
 Der kan endvidere søges om midler til investeringer i infrastruktur, der bidrager til at gøre den kollektive trafik i yderområderne bedre.
Ansøgeren skal bidrage med samme beløb, som der søges om.
Der er ansøgningsfrist 1. februar i hvert af årene 2013-2017. Ansøgningsberettigede er kommuner, regioner og trafikselskaber.
Ved vurderingen af ansøgninger prioriteres efter kommunernes beliggenhed, således at projekter i tyndt befolkede områder prioriteres højest.
Endvidere lægges ved vurderingen vægt på, at der søges om midler til nye aktiviteter og innovative tiltag samt omfanget af medfinansiering fra den eller de ansøgende parter.
2. Udmøntning Puljen giver støtte til projekter med følgende formål:
  Udvikling af nye ruter, herunder driftsstøtte i op til 2 år, samt opstartsomkostninger.
  Investeringer i infrastruktur der understøtter konkrete tiltag med forbedringer af kørselstilbuddet, enten udvikling af nye ruter eller forbedringer af eksisterende ruter, således at det samlet bidrager til at gøre den kollektive trafik i yderområderne bedre.
 Forbedring og indretning af skole- og uddannelsesbusser  Anskaffelse af landsbybusser  forudsat at ejerskabet er kommunalt  Transport i forbindelse med småøer og andre øer uden fast forbindelse  Innovative tiltag der understøtter samkørsel/delebiler/landsbybusser, herunder bevilling af minibus/landsbybus til landdistrikt.
Dog kan anlæg til samkørsel så som p-pladser ikke støttes.
 Ansøgninger kan være enten til forsøg, som kan afdække nye og innovative ideer, eller til projekter/ordninger der giver en generel forbedring af tilbuddet til passagerer og derigennem tiltrækker flere passagerer i yderområderne.
Projekter med lokal forankring i eksempelvis landsbylaug, lokale foreninger og lignende kan komme i betragtning ved at indgive en ansøgning i samarbejde med kommunen.
Herved kan kommunerne ansøge om midler til projekter, hvor lokale aktører står for aktiviteter der generelt øger mobiliteten i tyndt befolkede områder.1) Det vil være fremmende, men ikke en forudsætning for en ansøgning, at den enten kan bidrage med forbedringer, som kan anvendes i hele den kollektive bustrafik eller mellem bustrafik og skinnebåret trafik.
Projekter, som vurderes at kunne fremme den kollektive trafik i yderområder markant, vil blive prioriteret højt.
Det vil være muligt at udforme ansøgninger, således at projektet er en del af et samlet projekt eller strategi, der samtidigt søger midler fra andre af de statslige puljer.
Tiltag kan omfatte al kollektiv trafik indenfor et trafikselskabs område, herunder tog.
 Der prioriteres mellem ansøgninger på baggrund af følgende kriterier:
 At projektet udmøntes i tyndt befolkede områder (se bilag)  At projektet fremmer den kollektive trafik i yderområderne  At projektet afprøver nye ideer og innovative tiltag i yderområderne  At projektet styrker grønne løsninger  At flest muligt får gavn af projektet  At projektet har en lokal forankring  At de relevante myndigheders engagement og bidrag til processen indgår som et vigtigt element i ansøgningen.
 Der vil være krav om afrapportering af alle projekter, som der ydes støtte til.
Puljen har ikke som et specifikt formål at støtte markedsføring.
Ansøgninger, der alene er rettet imod tilskud til kampagner el.lign. som har til formål at styrke trafikselskabets image, bustrafikkens image generelt o. lign. støttes således ikke af puljen.
Markedsføring kan dog ydes støtte, hvis det sker som et led i gennemførelsen af et projekt, der opfylder puljens formål, uanset om der alene søges til markedsføring eller markedsføringen er en del af en ansøgning, som indeholder andre elementer.
Markedsføringen skal dermed medvirke til at fremme disse projekter.
Puljen giver som udgangspunkt ikke midler til cykelforanstaltninger og parkeringspladser.
Dog kan der godt gives tilskud til mindre aktivitet på disse områder, der er integreret i et projekt, der lever op til puljens formål.
3. Økonomiske rammer Ansøgeren skal bidrage med samme beløb, som der søges om.
Medfinansieringen omfatter det samlede projekt, herunder projektering og forundersøgelser.
Ansøgerne skal reservere beløb til egenfinansiering på de relevante budgetter.
Ansøgerne kan ikke få dækket deres egenfinansiering ved fx at bruge tildelte midler af andre bevillinger fra Transportministeriet.
Det bemærkes, at puljen har overførelsesadgang.
Ubrugte midler fra 2014 vil således kunne anvendes i 2015 etc.
Hvis der således ikke er tilstrækkeligt med projekter i det første år, vil midlerne blive overført til næste år.
4. Procedure Ansøgerkreds:
Ansøgerkredsen er offentlige myndigheder, trafikselskaber eller offentligt ejede selskaber.
Ansøgningerne vil normalt være udarbejdet sammen med pågældende trafikselskab.
Ansøgerkredsen må gerne bestå af flere ansøgerberettigede, og også gerne ansøgerberettigede i samarbejde med andre parter, der udfører offentlig servicetrafik.
 Ansøgningsfrist:
 Ansøgningsfristen er d. 27. marts i 2015. I 2016 og 2017 er ansøgningsfristen 1. februar det pågældende år.
 Ansøgningens indhold:
 Det må generelt forlanges, at ansøgningerne er gennemarbejdede og konkrete.
 Ansøgningsberettigede kan søge Trafikstyrelsen med oplysninger om følgende indhold:
 Beskrivelse af det konkrete projekt, herunder  Projektets løbetid  Beskrivelse af betydningen for passagerne  Omfanget af passagerer, der påvirkes af projektet  Forventede tilgang af passager i projektperioden og eventuelt efterfølgende  Det ansøgte beløb og samlede omkostninger ved projektet fordelt på eventuelle forundersøgelser og selve projektet  Ansøgerens økonomiske omkostninger/risici ved projektet  Beskrivelse af forventningerne til projektets økonomiske og passagermæssige levedygtighed efter projektperiodens ophør Behandling af indkomne ansøgninger:
 Trafikstyrelsen modtager, koordinerer og behandler ansøgningerne.
 Transportministeren udmelder tilsagn og afslag indenfor 4 måneder efter ansøgningsfristen.
 Afrapportering:
Det er en forudsætning for tildeling af midler, at projektet indeholder en afrapportering af det endelige projekt samt en årlig afrapportering af status for længerevarende projekter.
Afrapporteringerne skal følge op på punkterne i ansøgningen.
De årlige afrapporteringer skal foreligge senest i løbet af januar.
 På den baggrund udarbejder Trafikstyrelsen en årlig status for projekterne, tilsagn om og anvendelse af støttemidler.
 Der gennemføres en evaluering af ordningen i 2017, hvor der udarbejdes en evalueringsrapport, der beskriver status for midlernes anvendelse og den korte og langsigtede effekt heraf.
Bilag: Befolkningstæthed pr. kommune2) 1) Puljen giver ikke støtte til anskaffelse af køretøjer, der benyttes til lokale aktiviteter, der ikke har karakter af kollektiv trafik, herunder f.eks. minibusser til sportsklubber, uddannelsesinstitutioner, privat brug og lignende.
