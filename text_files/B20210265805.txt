Bekendtgørelse om tilskud til projekter, der fremmer effektiv energianvendelse og fleksibilitetsløsninger inden for el og energi I medfør af § 22, stk. 8, i lov om elforsyning, jf. lovbekendtgørelse nr. 984 af 12. maj 2021, som ændret ved lov nr. 2605 af 28. december 2021, fastsættes:
Kapitel 1 Anvendelsesområde og definitioner § 1. Denne bekendtgørelse vedrører tilskud til forsknings- og udviklingsprojekter, der har til formål at fremme effektiv energianvendelse og fleksibilitetsløsninger inden for el og energi via data, digitalisering og sektorkobling i overensstemmelse med miljømæssige og samfundsøkonomiske hensyn, herunder udbredelse af metoder, løsninger, analyser og modeller.
§ 2. Tilskud efter denne bekendtgørelse udgør statsstøtte i medfør af artikel 107, stk. 1, i Traktaten om Den Europæiske Unions funktionsmåde.
Støtteordningen er anmeldt til Europa-Kommissionen i henhold til Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (den generelle gruppefritagelsesforordning), EU-Tidende 2014, nr.
L 187, s. 1, og administreres i overensstemmelse hermed.
 § 3. I denne bekendtgørelse forstås ved:
1) Industriel forskning: Planlagt forskning eller kritiske undersøgelser med henblik på erhvervelse af ny viden og nye færdigheder med det formål at udvikle nye produkter, produktionsmetoder eller tjenesteydelser, eller, med henblik på en væsentlig forbedring af eksisterende produkter, at udvikle nye produktionsmetoder eller tjenesteydelser.
Dette omfatter frembringelse af komponenter til komplekse systemer og kan omfatte konstruktion af prototyper i et laboratoriemiljø eller i et miljø med simulerede brugerflader til eksisterende systemer samt pilotlinjer, hvor det måtte være nødvendigt for den industrielle forskning og navnlig for validering af generisk teknologi.
Projekter svarende Aktiviteten svarer til TRL-niveau 2-4.
2) Eksperimentel udvikling: Erhvervelse, kombination, udformning og anvendelse af eksisterende videnskabelig, teknologisk, forretningsmæssig og anden relevant viden og færdigheder, der har som mål at udvikle nye eller forbedrede produkter, processer eller tjenesteydelser.
Dette kan f.eks. også omfatte aktiviteter, der er rettet mod konceptformulering, planlægning og frembringelse af dokumentation vedrørende nye produkter, processer eller tjenesteydelser.
Projekter svarende Aktiviteten svarer til TRL-niveau 4-8.
 3) Gennemførlighedsundersøgelser: Evaluering og analyse af potentialet i et projekt, der sigter mod at støtte beslutningstagningsprocessen om forskning og udvikling ved objektivt og rationelt at afdække styrker og svagheder, muligheder og risici samt kortlægge de ressourcer, der er nødvendige for at gennemføre projektet og i sidste ende udsigterne for et vellykket udfald.
 4) TRL-niveau: Technology Readiness Level, et udtryk for en teknologis udviklingstrin mellem forskning og kommerciel tilgængelighed som defineret i EU Kommissionens publikation af 2017 DG RTD  TRL Project Technology Readiness Level: Guidance Principles for Renewable Energy Technologies - Final Report, Table 14. I denne ordning støttes projekter mellem TRL 2 og 5.
 5) Kriseramt: Som defineret i artikel 2, nr. 18, i den generelle gruppefritagelsesforordning.
 6) Projektets påbegyndelse: Som defineret i artikel 2, nr. 23, i den generelle gruppefritagelsesforordning.
 7) Virksomhedsstørrelse: Som defineret i artikel 2, nr. 2 og 24, i den generelle gruppefritagelsesforordning.
 8) Innovativ: En ny eller væsentligt ændret måde at forbedre system-, service eller produktydelser på.
 9) Fleksibelt forbrug: Forbrugerne hjælper med at balancere elsystemet ved at forbruge, når produktionen er høj  og ikke at forbruge, når produktionen er lav.
 10) Sektorkobling: Flytte energistrømme med størst mulig effektivitet mellem forsyningssektorer (el, varme, gas, vand) og flytte den vedvarede energi til f.eks. transport, opvarmning og produktion, hvor vi bruger fossil energi i dag.
Kapitel 2 Opdeling af puljen § 4. Energistyrelsen indkalder ansøgninger 1-2 gange årligt.
Den enkelte indkaldelse kan tematiseres inden for det § 1 anviste formål.
Kapitel 3 Kriterier for ansøgning om tilskud, meddelelse af tilsagn og udbetaling af tilskud § 5. Energistyrelsen indkalder ansøgninger om tilskud inden for de bevillinger, der fastsættes på de årlige finanslove.
 Stk. 2. Indkaldelserne efter stk. 1, offentliggøres sammen med angivelse af ansøgningsfrist på Statens-tilskudspuljer.dk og på Energistyrelsens hjemmeside.
 Stk. 3. Der kan kun indgives én ansøgning pr. projekt.
 § 6. Energistyrelsen kan give tilsagn om tilskud til projekter forud for projekternes påbegyndelse.
 Stk. 2. Tilsagn meddeles for et maksimalt tilskudsbeløb, dog således at tilskuddet ikke kan overstige den fastsatte procent af det godkendte tilskudsgrundlag for hver enkelt tilskudsmodtager.
 § 7. Energistyrelsen kan ikke forudbetale tilskud, og der kan kun udbetales tilskud på baggrund af dokumenterede afholdte omkostninger.
 Stk. 2. Energistyrelsen fastsætter i forbindelse med gennemførelsen af støttede projekter vilkår for en regelmæssig rapportering om projektfremdrift og om afholdte støtteberettigede omkostninger som forudsætning for udbetaling af tilskud.
 Stk. 3. Ansøgning om udbetaling af tilskud skal indsendes til Energistyrelsen efter aftale med Energistyrelsen og i takt med, at de tilskudsberettigede omkostninger realiseres.
 § 8. Energistyrelsen træffer afgørelse om udbetaling af tilskud efter indsendelse af anmodning om udbetaling.
 Stk. 2. Udbetaling af tilskud sker på grundlag af opgørelser af regnskaber for de enkelte projektdeltageres faktiske, afholdte omkostninger og på grundlag af de i tilsagnet om tilskud fastsatte støtteintensiteter for hver deltager og på grundlag af det af Energistyrelsen godkendte budget for støtteberettigede projektomkostninger.
 Stk. 3. Regnskaber skal vedlægges en underskrevet ansøgererklæring udformet efter Energistyrelsens anvisning.
 Stk. 4. Regnskaber skal revideres af en statsautoriseret eller registreret revisor i overensstemmelse med en revisionsinstruks udarbejdet af Energistyrelsen.
Stk. 5. Udbetaling sker til hovedansøger.
Følgende betingelser skal være opfyldt, før der kan udbetales tilskud:
 1) Betingelserne for at kunne opnå tilsagn om tilskud, jf. § 16, og vilkår fastsat i afgørelsen om tilsagn om tilskud, jf. § 17, skal være opfyldt.
 2) Der skal foreligge en af alle projektdeltagere underskrevet samarbejdsaftale om projektets gennemførelse.
 3) For ratevise udbetalinger skal rapportering om projektfremdrift og om afholdte periodiske støtteberettigede omkostninger være fremsendt til og godkendt af Energistyrelsen.
 4) De sidste 20 pct. af det påløbne tilskudsbeløb ved projektets afslutning kan først udbetales, når Energistyrelsen har modtaget og godkendt en faglig slutrapport og det reviderede slutregnskab for projektet.
 5) Udbetalingen må ikke overstige de faktiske bogførte, godkendte og betalte støtteberettigede omkostninger.
 Stk. 6. Energistyrelsen kan fastsætte yderligere vilkår for udbetaling af tilskud i afgørelsen, jf. stk. 1.
 Stk. 7. Energistyrelsen kan forlange at få original dokumentation for afholdte tilskudsberettigede projektomkostninger fremsendt.
§ 9. Energistyrelsen kan efter begrundet skriftlig ansøgning tillade, at tilskud udbetales helt eller delvist, selv om ansøger ikke har gennemført projektet.
Ved vurderingen af ansøgningen lægges vægt på, hvorvidt væsentlige dele af projektet er gennemført i overensstemmelse med den oprindelige projektansøgning, og hvorvidt en fuldstændig gennemførelse ville være forbundet med betydelige vanskeligheder.
§ 10. Udbetaling af tilskud sker periodevis på basis af akkumulerede totale afholdte omkostninger.
Tilskud udbetales til hovedansøgers NemKonto.
Kapitel 4 Form og proces for ansøgning, tidsfrister og obligatorisk brug af digital kommunikation § 11. Ansøgning om tilskud skal indsendes digitalt via den ansøgningsportal, som offentliggøres på Energistyrelsens hjemmeside.
 Stk. 2. Ansøgning om tilskud indkaldt i medfør af § 5, stk. 1, skal indeholde følgende oplysninger i ansøgningsblanketten:
 1) Projekttitel.
 2) Navn på hovedansøger, som er projektansvarlig.
 3) Kontaktoplysninger på hovedansøger samt medansøgere, herunder CVR-nummer eller andet nationalt identifikationsnummer.
 4) Fuldmagt fra de øvrige medansøgere til hovedansøger om at søge tilskud på vegne af de øvrige medansøgere.
 5) Hovedansøger og medansøgers virksomhedstype og størrelse.
 6) Beskrivelse af projektorganisationen, herunder beskrivelse af dets organisering, ansvarsfordeling og ledelse bilagt CV for de centrale ressourcepersoner.
 7) Projektets formål, indhold og de indgående teknologiers TRL-niveau, samt evt. relation til andre projekter.
 8) Beskrivelse af projektets gennemførelse i form af en tids- og aktivitetsplan.
 9) Beskrivelse af forholdene for projektet efter afslutningen af tilskudsperioden.
 10) Start og slutdato for projektet.
 11) Projektets beliggenhed.
12) Støttebeløbet for den offentlige finansiering, som projektet kræver, herunder specificeret budget for projektomkostninger og for finansiering heraf fordelt på de enkelte projektdeltagere, tilskud og egen eller anden finansiering.
Budgettet skal dokumenteres af tilbud eller lignende fra leverandører af anlægskomponenter m.v.
Udføres der i samme projekt både eksperimentel udvikling og industriel forskning, angives omkostninger for andelen af forskningsaktiviteter i budgettet.
 13) Projektets forventede resultater ved afslutning og de forventede effekter henset til puljens hensigt, jf. § 1, i tiden efter afslutning.
 14) Risikoanalyse for projektets gennemførelse med angivelse af afværgeforanstaltninger til afbødning af konsekvenserne af utilsigtede forhold og omstændigheder.
 15) Kommunikationsplan for offentlig formidling af projektets indhold, fremdrift og resultater.
 16) Oplysninger om, hvorvidt der til det pågældende projekt søges og eventuelt er truffet afgørelse om tilskud fra andre offentlige midler.
 17) Redegørelse for, at det ansøgte tilskud vil have en tilskyndelsesvirkning, således at det ansøgte tilskud vil øge indsatsens omfang, udstrækning eller tempo set i forhold til en situation, hvor der ikke opnås støtte.
 18) Redegørelse for, at projektet er baseret på en prækommerciel anvendelse af en integration af flere innovative delteknologier eller på en ny og innovativ kombination af kendte delteknologier, hvor den samlede teknologiløsning i begge tilfælde befinder sig på TRL-niveau 2-4 ved projektets start, og hvor det er projektets formål, at der sker en yderligere teknologisk udvikling mod et højere TRL-niveau 3-5.
 19) Redegørelse for, at projektet fremmer effektiv energianvendelse og fleksibilitets-løsninger inden for el og energi via data, digitalisering og sektorkobling.
 20) Redegørelse for, at projektet er velafgrænset og teknisk gennemførligt, samt for at projektets løsninger efterfølgende kan repliceres og skaleres.
 21) Redegørelse for, at projektet kan gennemføres inden for de gældende rammebetingelser og lovgivning for miljøbeskyttelse og energiforhold m.v. eller inden for vedtagne eller forventede, men endnu ikke implementerede ændringer heraf.
 22) Redegørelse for, at projektet kan opnå de nødvendige fysiske etableringstilladelser som bygge- og miljøgodkendelser m.v. inden for en rimelig tidshorisont efter indgivelse af ansøgningen om tilskud.
 23) Redegørelse for, at projektet gennemføres af ansøgere, som kan stille med den nødvendige egen- eller anden finansiering ud over det ansøgte tilskud.
 24) Tro- og loveerklæring om, at ansøger, herunder medansøger, ikke er kriseramt, jf. § 3, nr. 5.
 25) Tro- og loveerklæring om at ansøger, herunder medansøger, ikke har modtaget et krav om tilbagebetaling af støtte, som Kommissionen ved en tidligere endelig afgørelse har erklæret ulovlig eller uforenelig med det indre marked, og som ansøger endnu ikke har efterkommet fuldt ud.
 26) Erklæring om at ansøger har SMV-status, hvis dette er tilfældet.
 27) Projekter, som har karakter af industriel forskning, skal indeholde en klar beskrivelse af det forskningsmæssige indhold i et særskilt bilag til ansøgningen.
 Stk. 3. Energistyrelsen kan fastsætte yderligere krav, jf. stk. 2. Kravene vil blive kundgjort ved indkaldelsen af ansøgninger, jf. § 5, stk. 2.
Kapitel 5 Udvælgelse og prioritering af ansøgninger § 12. Energistyrelsen kan træffe afgørelse om tilsagn om tilskud inden for den bevillingsmæssige ramme afsat på finansloven for det pågældende år.
 § 13. Energistyrelsen foretager en konkret, individuel vurdering af indkomne ansøgninger, jf. §§ 11 og 14 og foretager på det grundlag en prioritering af de projekter, som kan opnå tilsagn om tilskud.
 Stk. 2. Har det ansøgte projekt karakter af industriel forskning, skal Energistyrelsen indhente forskningsfaglig rådgivning hos Danmarks Innovationsfond efter lov om Danmarks Innovationsfond.
 Stk. 3. Energistyrelsen kan endvidere inddrage anden ekstern rådgivning.
 § 14. Energistyrelsen lægger vægt på følgende kriterier:
 1) Den generelle kvalitet af ansøgningen.
 2) Om projektet er målrettet tematiseringen i den konkrete indkaldelse.
 3) Potentialet for omkostnings- eller risikoreduktion ved etablering og drift af efterfølgende tilsvarende nærkommercielle eller kommercielle teknologiske løsninger som følge af gennemførelsen af det ansøgte projekt.
 4) Størrelsen af og tidshorisonten for opnåelse af udbredelsespotentialet inden for energisektoren for den ansøgte teknologiløsning.
 5) Størrelsen af og tidshorisonten for opnåelse af det dermed forbundne reduktionspotentiale for drivhusgasser, jf. nr. 2.
 § 15. Energistyrelsen træffer afgørelse om tilsagn om tilskud efter ansøgningsfristens udløb, jf. § 5, stk. 2.
Stk. 2. Tilskudsmodtager skal inden 4 uger fra tilsagnet om tilskud er meddelt, acceptere dette ved indsendelse af skriftlig accept.
Energistyrelsen kan forlænge denne frist.
 Stk. 3. Energistyrelsen meddeler afslag, hvis ansøgningen er i uoverensstemmelse med denne bekendtgørelse eller anden gældende lovgivning, herunder EU-ret.
Kapitel 6 Betingelser og vilkår for tilskud, dokumentationskrav og oplysningspligt, herunder at bestemte oplysninger skal afgives på tro- og love § 16. For at opnå tilsagn om tilskud skal følgende betingelser som minimum være opfyldt:
 1) Ansøger, herunder medansøger, må ikke være kriseramt, jf. § 3, nr. 5.
 2) Ansøger, herunder medansøger, har efterkommet krav om tilbagebetaling af støtte, som Kommissionen ved en tidligere afgørelse har erklæret ulovlig og uforenelig med det indre marked.
 3) Arbejdet på projektet må ikke være påbegyndt, jf. § 3, nr. 6, inden opnåelsen af tilsagn om tilskud efter denne bekendtgørelse.
 § 17. Energistyrelsen fastsætter som minimum i tilsagnet:
 1) Det maksimale tilskudsbeløb.
 2) Den maksimale tilskudsprocent i forhold til det godkendte tilskudsgrundlag.
 3) En frist for hvornår projektet skal være afsluttet.
 4) Bestemmelser om regnskab og revision.
 5) En betingelse om, at projektresultaterne stilles til rådighed for offentligheden.
 6) Andre vilkår af betydning for overholdelse af tilsagnet.
 Stk. 2. Energistyrelsen kan nedsætte det ansøgte tilskud, bl.a. hvis:
1) de oplyste omkostninger vurderes for højt ansat, 2) der er medtaget følgearbejder af urimeligt stort omfang, 3) de oplyste omkostninger skønnes at omfatte arbejder uden betydning for projektet, 4) der ikke er modregnet opnåede eller forventede tilbagekrediteringer, rabatter og lignende, eller 5) der er medtaget omkostninger, hvortil der ikke kan ydes tilskud.
 Stk. 3. Energistyrelsen kan i tilsagnet fastsætte yderligere krav, jf. stk. 1.
 § 18. Enhver ansøger eller modtager af tilsagn om tilskud skal gøre Energistyrelsen opmærksom på ændrede forhold, der kan være af betydning for tilsagn om tilskud eller udbetaling af tilskud, eller som strider imod de af Energistyrelsen fastsatte betingelser og vilkår.
 Stk. 2. Underretninger efter stk. 1, skal ske straks fra det tidspunkt, hvor hovedansøger eller medansøger er blevet bekendt med, at forholdet er indtruffet, eller at forholdet vil indtræffe.
 § 19. Energistyrelsen offentliggør tilsagnsmodtagere på www.ens.dk og www.energiforskning.dk.
Kapitel 7 Støttens intensitet, opgørelse og beregning af tilskud og loft for tilskud § 20. De støtteberettigede omkostninger, jf. art. 25, stk. 3, i den generelle gruppefritagelsesforordning, skal kunne henføres til industriel forskning, eksperimentel udvikling eller gennemførlighedsundersøgelser og omfatter:
 1) Personaleomkostninger: Forskere, teknikere og andet hjælpepersonale i det omfang, de arbejder på projektet.
2) Udgifter til instrumenter og udstyr, i det omfang og i den periode de eller det anvendes til projektet.
Hvis sådanne instrumenter og sådant udstyr ikke anvendes til projektet i hele deres livscyklus, anses kun afskrivningsomkostningerne under projektets varighed beregnet på grundlag af alment anerkendt regnskabspraksis for støtteberettigede.
3) Udgifter til bygninger, i det omfang og i den periode der gøres brug deraf til projektet.
Hvad angår bygninger, anses kun afskrivningsomkostningerne under projektets varighed beregnet på grundlag af alment anerkendt regnskabspraksis for støtteberettigede.
 4) Omkostninger ved kontraktforskning og køb eller licensering af viden og patenter fra eksterne kilder på armslængdebetingelser samt omkostninger ved konsulentbistand og tilsvarende tjenester, som udelukkende anvendes til projektet.
 5) Yderligere generalomkostninger og andre driftsudgifter, herunder udgifter til materialer, forsyninger og lignende produkter, der afholdes i direkte tilknytning til projektet.
 Stk. 2. De støtteberettigede omkostninger opgøres som de nettoomkostninger, der er forbundet med gennemførelsen af projektet, jf. stk. 1, dvs. fratrukket moms, som ikke bæres endeligt af tilskudsmodtager, samt tilbagekrediteringer, rabatter og lignende.
 § 21. Støtteintensiteten for den enkelte modtager må højst udgøre 25 pct. af de støtteberettigede omkostninger for eksperimentel udvikling og 50 pct. for industriel forskning og gennemførlighedsundersøgelser, jf. dog stk. 2.
 Stk. 2. Støtteintensiteten kan op til en maksimal støtteintensitet på 80 pct. af de støtteberettigede omkostninger forhøjes med:
 1) 10 procentpoint. for mellemstore virksomheder og 20 procentpoint for små virksomheder.
 2) 15 procentpoint, hvis mindst en af følgende betingelser er opfyldt:
 a) Projektet vedrører et reelt samarbejde:
i) mellem virksomheder, hvoraf mindst én er en SMV, eller gennemføres i mindst to medlemsstater eller i en medlemsstat og i en kontraherende part til EØS-aftalen, og ingen virksomhed afholder mere end 70 pct. af de støtteberettigede omkostninger, eller ii) mellem en virksomhed og en eller flere forsknings- og vidensformidlende organisationer, hvor sidstnævnte afholder mindst 10 pct. af de støtteberettigede omkostninger og har ret til at offentliggøre egne forskningsresultater.
 b) Projektets resultater formidles bredt gennem konferencer, publikationer, open access-samlinger eller open source-software.
 Stk. 3. Støtte til universiteters og forskningsinstitutioners aktiviteter, der udgør ikke-økonomisk aktivitet og derfor ikke er omfattet af artikel 107, stk. 1, i Traktaten om Den Europæiske Unions funktionsmåde, er ikke underlagt bestemmelserne om maksimale støtteintensiteter.
Kapitel 8 Annullering og ændring af tilsagn § 22. Energistyrelsen kan godkende, at et projekt ændres i forhold til det meddelte tilsagn, såfremt ændringen er i overensstemmelse med projektets oprindelige formål.
 Stk. 2. Projektændringen må ikke gennemføres, før Energistyrelsens godkendelse foreligger.
 Stk. 3. Energistyrelsen kan ved godkendelse af projektændringen ændre i tilsagnets vilkår.
Stk. 4. Ved uforudsigelige ændringer, skal anmodningen indsendes til Energistyrelsen hurtigst muligt, efter at ændringen er indtruffet.
Anmodningen skal vedlægges en beskrivelse af ændringens uforudsigelighed.
 § 23. Energistyrelsen kan træffe afgørelse om, at et tilsagn om tilskud annulleres helt eller delvist, hvis styrelsen konstaterer én af følgende forhold:
 1) Tilskudsmodtageren har givet urigtige eller vildledende oplysninger eller fortiet oplysninger af betydning for ansøgning om tilskud eller anmodning om udbetaling.
 2) Projektet er ikke gennemført som forudsat i tilsagnet, uden at der er opnået Energistyrelsens godkendelse hertil.
 3) Tilsagnsskrivelsens fastsatte frist for projektets gennemførsel er overskredet, uden fristoverskridelsen er godkendt af Energistyrelsen.
4) Der er indgået aftaler om arbejder eller leverancer m.v., eller påbegyndt arbejder eller gennemført indkøb m.v., vedrørende det tilskudsberettigede projekt, inden modtagelse af skriftligt tilsagn.
Dette gælder dog ikke leverance af tjenesteydelser i forbindelse med udformning og dokumentation af tilskudsansøgning.
 5) Tilskudsmodtageren opfylder ikke tilsagnets vilkår.
 6) Tilskudsmodtageren med en ratevis udbetaling af tilskud opfylder ikke de nærmere fastsatte vilkår for ratevis udbetaling.
 7) Tilsagnet er ikke accepteret inden fire uger fra det er meddelt eller i tilfælde af, at Energistyrelsen har forlænget denne frist, at tilsagnet ikke er accepteret inden for denne tidsramme.
 8) Anmodning om udbetaling ikke er indgivet rettidigt.
 9) Tildeling af tilskud til projektet er i strid med gruppefritagelsesforordningen.
Kapitel 9 Tilbagebetaling, herunder renter, og genanvendelse af tilskud § 24. Energistyrelsen kan kræve udbetalt tilskud helt eller delvist tilbagebetalt i henhold til de i § 23 opregnede tilfælde.
Stk. 2. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i § 5, stk. 1, i lov om renter og andre forhold ved forsinket betaling (renteloven). Den tillagte rente udgør dog mindst 50 kr. pr. påkrav.
Kapitel 10 Regnskab, revision og rapportering § 25. Enhver, der modtager tilskud efter denne bekendtgørelse, er forpligtet til efter anmodning at afgive enhver oplysning, der har betydning for Energistyrelsens behandling af ansøgninger tilskud eller udbetaling samt kontrol med de fastsatte betingelser og vilkår.
 Stk. 2. Revision udføres i overensstemmelse med Energistyrelsens revisionsinstruks.
 Stk. 3. Tilskudsmodtagere udarbejder delrapporter og slutrapport jf. § 7.
 Stk. 4. Tilskudsmodtager er forpligtet til at opbevare regnskabsmateriale jf. bogføringsloven.
Kapitel 11 Tilsyn § 26. Energistyrelsen kan foretage regnskabsmæssig stikprøvekontrol af ansøgninger om udbetalinger og afsluttede sager om tilskud.
 § 27. Enhver, der deltager i projekter, der modtager tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for Energistyrelsens tilsyn med, at de fastsatte vilkår overholdes.
Kapitel 12 Henlæggelse af beføjelser til privat organisation eller selskab m.v. (juridiske personer) § 28. Klima-, Energi- og Forsyningsministeren kan henlægge følgende opgaver til Dansk Energi eller andre egnede private virksomheder eller organisationer, der har særlige kompetencer indenfor nedenstående opgaver:
 1) Indsamling af branchens faglige anbefalinger til de enkelte indkaldelser og videregivelse af denne til Energistyrelsen, der udarbejder den endelige indkaldelse.
 2) Bidrag til evaluering af ansøgninger og videregivelse af denne til Energistyrelsen, der udarbejder den endelige indstilling.
 3) Forberedende sagsbehandling af igangværende projekter.
 4) Formidling af resultater og erfaringer fra støtte projekter.
Kapitel 13 Klage § 29. Energistyrelsens afgørelser efter denne bekendtgørelse kan ikke påklages til anden administrativ myndighed.
Kapitel 14 Ikrafttrædelse § 30. Bekendtgørelsen træder i kraft den 1. januar 2022.
