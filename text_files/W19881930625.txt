 Ankestyrelsen fandt, at feriegodtgørelse i ferieperioden fra 1. maj  

 til 30. september træder i stedet for lønindtægt når ferie holdes, og at der  

 derfor ikke i denne periode kan udbetales erstatning for tabt  

 arbejdsfortjeneste efter bistandslovens § 48, såfremt feriegodtgørelsen  

 udbetales for at holde ferie.
 For perioden efter den 30. september skal der ikke ske afkortning i  

 hjælpen efter bistandslovens § 48 på grund af feriegodtgørelsen.
 REDEGØRELSE FOR SAGEN:
M, der havde orlov fra sit arbejde for at passe sit handicappede barn, modtog fra 1. marts 1987 til 1. februar 1988 kompensation for tabt arbejdsfortjeneste efter bistandslovens § 48, svarende til M's nettoløn.
 M fik påtegnet feriekort for 1987/88 og ønskede at holde 5 ugers ferie fra  

 den 21. september 1987. M fik udbetalt hele feriegodtgørelsen med godt 7.800  

 kr.
 Socialforvaltningen fandt, at feriepengene kompenserede for et løntab og  

 traf afgørelse om, at feriepengene skulle modregnes i forbindelse med  

 udbetaling af tabt arbejdsfortjeneste.
 AFGØRELSEN, DER KLAGES OVER:
Amtsankenævnet tiltrådte socialforvaltningens afgørelse.Amtsankenævnet  

 anførte som begrundelse for afgørelsen, at M ifølge sagens oplysninger fik  

 udbetalt feriepenge i en periode, hvor det ifølge reglerne er en betingelse  

 for at få udbetalt feriepenge, at der samtidig afholdes ferie.
Amtsankenævnet  

 fandt derfor, at feriepenge træder i stedet for en lønindtægt, og da ydelsen  

 efter § 48 skal kompensere for tabet af lønindtægt som følge af barnets  

 handicap, var det amtsankenævnets opfattelse, at der i ferieperioden ikke  

 indtræder en situation med mistet lønindtægt.
Der var derfor ikke grundlag  

 for at yde tabt arbejdsfortjeneste efter § 48 sideløbende med udbetaling af  

 feriepenge.
 Amtsankenævnet bemærkede endvidere, at såfremt en udbetaling af feriepenge  

 efter ferielovens regler kan ske uden samtidig afholdelse af ferie, var det  

 amtsankenævnets opfattelse, at feriepengebeløbet ikke træder i stedet for en  

 lønindtægt og derfor kunne udbetales sideløbende med § 48-ydelse for tabt  

 arbejdsfortjeneste.
 KLAGEN TIL ANKESTYRELSEN:
 M klagede over amtsankenævnets afgørelse.
 LOVGRUNDLAG:
 Bistandslovens § 48, stk. 1.
 Socialministeriets vejledning af 3. juli 1987 om hjælp efter  

 bistandslovens § 48.
 SUPPLERENDE OPLYSNINGER EFTER ANKEN:
Fagforbundet anførte i brev af 21. marts 1988 til Ankestyrelsen bl.a., at  

 det fremgår af Socialministeriets vejledning af 3. juli 1987 vedrørende  

 bistandslovens § 48, pkt. 34, at overskydende skat, som vedrører tidligere  

 skatteår, og som ligger før påbegyndelsen af perioden af tabt  

 arbejdsfortjeneste, ikke vedrører § 48-ydelsen, da denne er  

 indkomstuafhængig.
Det samme gælder efterbetaling af honorarer, arv, præmie,  

 udbetaling af bonus m.m.
 Det anførtes endvidere, at bistandslovens § 37 tager højde for, at der  

 ikke sker dobbeltforsørgelse, medens der i bistandslovens § 48 ikke anlægges  

 en sådan betragtning.
 Det var således forbundets opfattelse, at de sociale myndigheder ikke har  

 hjemmel til at fradrage feriepenge i tilskud efter § 48 i bistandsloven.
 Forbundet fandt, at man analogt måtte slutte, at udbetaling af feriepenge  

 svarer til tilbagebetaling af overskydende skat, arv, præmier, udbetaling af  

 bonus m.m., idet der i tilfælde, hvor der udbetales feriepenge, også er tale  

 om en efterbetaling.
 Forbundet henviste til, at der i § 48-cirkulæret samt bistandslovens § 25  

 og § 26 vedrørende tilbagebetaling udtømmende er angivet, hvornår og med  

 hvilke ydelser, der skal ske modregning.
 ANKESTYRELSENS AFGØRELSE:
 Ankestyrelsen fandt, at feriegodtgørelse i ferieperioden fra 1. maj til  

 30. september træder i stedet for lønindtægt når ferie holdes, og at der  

 derfor i denne periode ikke kan udbetales erstatning for tabt  

 arbejdsfortjeneste efter bistandslovens § 48, såfremt feriegodtgørelsen  

 udbetales for at holde ferie.
Ankestyrelsen lagde herved vægt på, at efter ferielovens § 29 kan  

 feriegodtgørelse kun udbetales i ferieperioden, det vil sige indtil 30.  

 september såfremt der holdes ferie.
For tiden efter 30. september kan  

 feriegodtgørelse udbetales uden at der holdes ferie, når visse nærmere i § 29  

 angivne betingelser er opfyldt.
 Ankestyrelsen fandt derfor, at der for perioden 21. - 30. september 1987  

 ikke kan udbetales hjælp efter bistandslovens § 48 samtidig med  

 feriegodtgørelse.
 For perioden efter 30. september 1987 skal der ikke ske afkortning i  

 hjælpen efter bistandslovens § 48 på grund af feriegodtgørelsen.
 Ankestyrelsen tiltrådte således amtsankenævnets afgørelse for så vidt  

 angår perioden indtil 30. september 1987, men ændrede nævnets afgørelse for  

 perioden efter den 30. september 1987.
 Sagen blev hjemvist til socialforvaltningen til ny beregning af hjælpen  

 efter bistandslovens § 48.
