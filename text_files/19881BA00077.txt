Nr BSF 77 Forslag til folketingsbeslutning om bedre integration af indvandrere Fremsat af Birte Weiss (S) Bakholt (S) Dorte Bennedsen (S) Graversen (S)  

 Hjortnæs (S) Torben Lund (S) Stavad (S) den 18. april 1989 Regeringen opfordres til inden udgangen af 1989 at tage initiativ til en tilpasning af love og cirkulærer med henblik på at fremme indvandrernes integration i det danske samfund.
 Alle initiativer til integration skal bygge på den forudsætning, at  

 indvandrere har samme pligter og rettigheder som den danskfødte befolkning  

 uanset deres kulturbaggrund, familietradition og religion.
 Dette udspil skal indeholde forslag om:
1. Oprettelse af integrationskurser for indvandrere, så alle får mulighed  

 for at følge undervisning i dansk sprog og samfundskundskab.
I første omgang  

 koncentreres indsatsen om nye familiesammenførte indvandrere.
Ordningen  

 udbygges gradvis.
 Et sådant integrationsprogram kan f.eks. indeholde:
 - 20 timers ugentlig danskundervisning tilrettelagt med praktiske  

 situationer og arbejdssituationer som hovedelementer.
 - Samfundsorientering om de tilbud, muligheder og pligter, som findes i  

 det danske samfund.
- Nye begreber som f.eks. undervisningspligt skal forklares.
Familieret og  

 arbejdsmarkedsforhold skal prioriteres højt.
- Ekskursioner og virksomhedsbesøg er vigtige.
I programmet bør indgå  

 moduler svarende til EIFL-kurser, hvori fagteknisk dansk er integreret -  

 svarende til principperne for de kurser, der er udviklet for flygtninge.  

 Tilbud om praktik eller arbejdsprøvning bør indgå i programmet.
 - Der skal undervejs være mulighed for anvendelse af tolke.
 - Programmet bør indeholde tilbud om særlig rådgivning - om muligt af  

 personer med oprindelse i indvandrerens hjemland eller kulturtradition.
- Ansøgere om opholdstilladelse skal have udførlig besked om  

 integrationsprogrammet.
Dette skal ske, allerede når ansøgningen modtages.
 2. Mulighed i folkeskolen for tættere samarbejde mellem naboskoler med  

 henblik på at sammensætte klasser, der har en pædagogisk forsvarlig balance  

 mellem delvis fremmedsprogede og danske børn.
 For at indvandrerbørn kan blive så sprogligt veludrustede som muligt,  

 inden de kommer i skole, indføres ordninger, der gør det attraktivt at sende  

 børnene i daginstitution, legestue og klubber, hvor de er i kontakt med  

 danske børn.
 3. Præcisering af udlejningsreglerne i det offentligt støttede byggeri og  

 lovfæstelse af kommuners anvisningsret i den private udlejningssektor.
 Begge dele har til hensigt at modvirke stærke koncentrationer af socialt  

 dårligt stillede, herunder indvandrere og flygtninge.
 Derudover opfordres regeringen til at udarbejde en langsigtet plan, som  

 gør den boligmæssige integration til et fælles ansvar, hvori alle dele af  

 landet inddrages.
 4. Opmuntring af kulturaktiviteter, der involverer både danskere og  

 indvandrere.
 5. Refusionsordninger, som udligner kommuners og amters dokumenterede  

 merudgifter på grund af mange helt eller delvis fremmedsprogede tilflyttere.
Udgifterne til integrationsprogrammet refunderes af staten eller klares  

 inden for en mellemkommunal refusionsordning.
Den gældende refusionsordning  

 for flygtningeundervisning kan bruges som udgangspunkt.
Dog skal  

 refusionsprocenten de første 6 måneder udgøre 120 for at give dækning for de  

 administrative udgifter i forbindelse med igangsætningen, og for den  

 afsluttende periode nedsættes refusionsprocenten til 80.
Bemærkninger til forslaget Danmark er et af de lande i den industrialiserede verden, der procentvis  

 har færrest indvandrere.
Pr. 1. januar 1989 var antallet af udenlandske  

 statsborgere 142.016. Deraf kom 23.977 fra nordiske lande, 26.568 fra  

 EF-lande, 41.993 fra det øvrige Europa, herunder 26.072 fra Tyrkiet. 5.502  

 kom fra Afrika, 5.090 fra Nordamerika, 2.105 fra Syd- og Mellemamerika,  

 32.276 fra Asien, 645 fra Oceanien, 4.860 statsløse/uoplyste.
Det er i alt  

 2,8 procent af hele befolkningen.
Til sammenligning skal nævnes, at der i Sverige procentvis er dobbelt så  

 mange udlændinge, i Vesttyskland tre gange så mange og i Schweiz syv gange så  

 mange.
Problemerne mellem fremmede og danskere er også mindre end det  

 fremmedhad, der er en politisk realitet i en række andre lande.
De  

 modsætningsforhold, som jævnligt kommer til udtryk i den danske debat, er  

 ikke større, end at de kan imødegås med en målrettet integrationspolitik.
Bemærkninger til forslagets enkelte dele ad 1 Flygtninge, som kommer til Danmark, får tilbudt en mere konsekvent  

 undervisning i danske samfundsforhold og sprog end indvandrere.
Et  

 integrationsprogram for indvandrere kan derfor tage udgangspunkt i de  

 erfaringer, som Dansk Flygtningehjælp siden 1979 har gjort med et 18 måneders  

 obligatorisk kursusforløb. 98 pct. af flygtningene gør brug af  

 integrationstilbudene, og næsten alle deltager i den intensive undervisning.
ad 2 I enkelte områder med stærk koncentration af indvandrere er der på skoler  

 og i enkeltklasser stor overvægt af delvis fremmedsprogede børn.
Dette  

 problem opfattes forskelligt i de berørte kommuner og har ført til meget  

 varierede pædagogiske initiativer.
Som hjælp til de kommuner, der ikke finder de hidtidige ordninger  

 tilstrækkelige til at undgå barrierer mellem danske og udenlandske børn, skal  

 der gives mulighed for, at naboskoler kan samarbejde om sammensætningen af  

 klasser ud fra sproglige og pædagogiske hensyn.
Naboskoler kan også  

 samarbejde på tværs af skoledistrikter.
 Det vil imidlertid yderligere fremme integrationen, hvis indvandrerbørn  

 allerede i en meget tidlig alder deltager i hverdagen i en daginstitution,  

 legestue, klub eller lignende sammen med dansksprogede børn.
En række forskelligartede kommunale initiativer afpasset efter de lokale  

 muligheder vidner om stor forståelse for denne sammenhæng.
Kommunerne bør  

 anspores til yderligere initiativer på dette område.
ad 3 En fuldstændig beskrivelse af indvandrernes boligforhold findes ikke, men  

 på grundlag af en undersøgelse fra boligministeren fra den 10. maj 1988 -  

 hvor det er undersøgt, hvor mange udlejede boliger der bebos udelukkende  

 eller overvejende af udenlandske statsborgere - er det muligt at danne sig et  

 billede.
For det første er lejeboligerne og ikke ejerboligerne meget naturligt det  

 primære mål.
Allerede det skaber en skæv fordeling.
For det andet er det i de områder, der har størst omflytning, at ledige  

 lejligheder opstår.
Det skaber i sig selv en skæv fordeling inden for  

 lejeboligerne.
 For det tredje er der formelle og uformelle barrierer, der effektivt  

 forhindrer en mere ligelig fordeling.
Hvis man alene holder sig til lejeboligerne, fremgår det af  

 boligministerens undersøgelse, at den geografiske fordeling er meget skæv.
I  

 Københavns Amt er spredningen f.eks. fra 9,75 pct. af lejeboligerne i Ishøj  

 til 0,38 pct. af lejeboligerne i Gentofte.
I disse tal skjuler sig en endnu  

 skævere fordeling, fordi der internt i kommunerne er langt større forskelle  

 fra boligområde til boligområde.
 Forslagene til bedre boligfordeling skal tage udgangspunkt i:
at udlændinges integration er et fælles ansvar, og at alle dele af landet  

 derfor bør inddrages i opgaven, at forstærket koncentration af udlændinge i den enkelte kommune og det  

 enkelte boligområde bør undgås, og at enhver udlænding med opholdstilladelse i Danmark kan bosætte sig eller  

 opholde sig i en hvilken som helst af landets kommuner.
 Ved en præcisering af udlejningsreglerne til det statsstøttede byggeri og  

 lovfæstelse af kommuners anvisningsret i den private udlejningssektor kan der  

 ud fra et helhedssyn tages bredere hensyn til befolkningssammensætningen i  

 bestemte kvarterer og bebyggelser.
 På lang sigt er der imidlertid brug for en overordnet planlægning, som  

 bl.a. indeholder følgende elementer:
a) højere kvoter og bedre spredning af almennyttige boliger og  

 ungdomsboliger.
Det kan eventuelt ske via planlægningen, b) fremme af kommunernes eller almennyttige selskabers opkøb/leje af  

 parcelhuse eller andre ejendomme med henblik på udlejning til vanskeligt  

 stillede.
Forslagsstillerne tror ikke på meget firkantede fordelingsordninger efter  

 befolkningstal og lignende.
Sådanne ordninger griber for stærkt ind i  

 kommunernes selvstyre.
Således vil kommuner, der i forvejen har et rigt udbud  

 af almennyttige boliger, gennem sådanne ordninger forhindres i at udvide  

 deres udbud.
ad 4 Alle erfaringer viser, at fælles aktiviteter mellem danske og indvandrere  

 giver den bedste integration med gensidig respekt for forskellig  

 kulturbaggrund.
I den oplysningskampagne om indvandreres og flygtninges vilkår i Danmark,  

 som Folketinget har vedtaget på socialdemokratisk initiativ, er der således  

 lagt stor vægt på kulturaktiviteter.
Det bør også være tilfældet med mere  

 langsigtede planer for fremmedes integration i det danske samfund.
ad 5 Da bosætningen og integrationen af indvandrere er et fælles ansvar, bør  

 tilskuds- og udligningsordninger tilrettelægges således, at kommuner med  

 mange fremmede holdes økonomisk skadesløse.
 Bilag 1: Statistik over udenlandske statsborgeres fordeling på kommuner  

 pr. 1. januar 1988. (Seneste offentliggjorte fordeling på kommuner).
 Bilag 2: Oversigt over, hvor mange udenlandske statsborgere der siden 1970  

 har fået dansk indfødsret.
 Bilag 3: Europaparlamentets erklæring af 16. januar 1986 om bekæmpelse af  

 racisme og fremmedhad i Europa.
 Det skal bemærkes, at bilag 1 indeholder en  

 opgørelse pr. 1. januar 1988, mens tallene angivet i bemærkningerne side 3,  

 1. spalte, er opgjort pr. 1. januar 1989.
Bilag 2 1970-80 70/71: 1.325 71/72: 1.637 72/73: 1.727 73/74: 2.166 74/75: 2.121 75/76: 2.507 76/77: 2.587 77/78: 2.783 78/79: 1.785 79/80: 1.519 I alt 20.157 1980-89 80/81: 1.473 81/82: 1.517 82/83: 1.574 83/84: 1.681 84/85: 1.827 85/86: 2.181 86/87: 2.001 87/88: 2.075 I alt 14.329 Tallene er oplyst af Indenrigsministeriet på baggrund af de 3-årige love  

 om meddelelse af indfødsret.
Bilag 3 Europaparlamentets erklæring af 16. januar 1986 om bekæmpelse af racisme  

 og fremmedhad i Europa (uddrag) 1. Europa Parlamentet gentager sin fordømmelse af enhver tilkendegivelse  

 af racisme og fremmedhad, der er i modstrid med de demokratiske traditioner i  

 EF, 2. Europa Parlamentet minder om, at bekæmpelse af racisme og fremmedhad  

 kræver en fælles indsats af EF-institutionerne og medlemsstaterne på  

 institutionelt, retsligt og socialt plan og inden for oplysning og  

 undervisning, 3. Europa Parlamentet appellerer til Kommissionen, Rådet og  

 medlemsstaterne om at træffe alle nødvendige foranstaltninger til  

 gennemførelse af de henstillinger, der er indeholdt i undersøgelsesudvalgets  

 betænkning, og til skabelse af en passende juridisk ramme på EF-plan til  

 bekæmpelse af enhver form for racediskrimination og fremmedhad, 4. Europa Parlamentet pålægger Kommissionen at forelægge konkrete forslag  

 med henblik herpå i lighed med de forslag, Parlamentet vedtog den 16. januar  

 1986, 5. Europa Parlamentet anmoder Kommissionen om inden længe inden for  

 Europabarometret at gennemføre den for nylig bebudede opinionsundersøgelse og  

 indlede en oplysningskampagne med henblik på at oplyse om de indgåede  

 forpligtelser til bekæmpelse af racisme og fremmedhad, idet den i forbindelse  

 med denne opgave ligeledes støtter sig til sine informationskontorer, 6. Europa Parlamentet opfordrer Kommissionen til at udarbejde forslag med  

 henblik på at give skolernes læseplaner en europæisk dimension, som  

 understreger værdien af mindretallenes bidrag til europæisk kultur.
7. Europa Parlamentet kræver, at der oprettes et forum for de vandrende  

 arbejdstagere, 8. Europa Parlamentet understreger, at bekæmpelse af racisme og fremmedhad  

 udgør et afgørende aspekt af borgernes Europa, 9. Europa Parlamentet anmoder Kommissionen om at offentliggøre  

 resultaterne af den undersøgelse, den har ladet foretage af lovgivningerne  

 vedrørende racediskrimination i medlemsstaterne, 10. Europa Parlamentet pålægger sin formand at sende denne beslutning til  

 Kommissionen, Rådet og medlemsstaternes regeringer.
