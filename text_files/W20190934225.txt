Pressenævnets kendelse i sag nr. 2018-80-0197 Ikke kritik af Ekstra Bladet for omtale af straffesag En person klagede over, at Ekstra Bladet havde bragt en artikel med omtale af en straffesag mod ham.
Personen mente, at artiklen indeholdte ukorrekte oplysninger.
Pressenævnet fandt ikke anledning til at udtale kritik af Ekstra Bladet for at omtale straffesagen og lagde i den forbindelse blandt andet vægt på, at personen ikke var identificeret ved navn i artiklen, og at oplysningerne i artiklen blev bragt på baggrund af en udskrift fra retsbogen.
 [Klager] har klaget til Pressenævnet over artiklen Ville dræbe tidligere tv-vært, der blev bragt på Ekstra Bladets hjemmeside ekstrabladet.dk den 5. september 2018, idet han mener, at god presseskik er tilsidesat.
 [Klager] har klaget over, at Ekstra Bladet har bragt ukorrekte oplysninger i forbindelse med omtalen af en straffesag mod ham.
1 Sagsfremstilling Ekstra Bladet bragte den 5. september 2018 på Ekstra Bladets hjemmeside ekstrabladet.dk artiklen Ville dræbe tidligere tv-vært med underrubrikken:
FORFULGT I TO ÅR: 24-årig mand dømt for forsøg på manddrab mod kvinde - kørte hende ned bagfra, da hun var på vej på arbejde.  Af artiklen fremgik følgende:
 En 24-årig mand blev i dag i Retten i Aarhus idømt anbringelse på psykiatrisk afdeling på ubestemt tid for forsøg på manddrab mod en dengang 43-årig kvinde i januar 2018.
Retten fandt det bevist, at den 24-årige tidligt om morgenen den 10. januar i år bevidst kørte ind i den 43-årige kvinde med sin bil.
Påkørslen havde været planlagt længe og skete, da hun kom gående på fortovet på Sønderhøj i Viby ved Aarhus på vej til sit arbejde.
Hensigten var at slå kvinden ihjel.
Ved påkørslen pådrog hun sig blandt andet brud på lårbensknoglen og andre mindre alvorlige kvæstelser.
 Den påkørte kvinde er tidligere tv-vært, men arbejder nu i en dansk virksomhed.
 Hun har i to år været forfulgt og generet af den 24-årige mand, som har et gældende polititilhold af fem års varighed mod at opsøge hende efter adskillige tilfælde af blufærdighedskrænkelser og chikane.
 I grundlovsforhøret dagen efter påkørslen erkendte den 24-årige gerningsmand åbent, at han havde til hensigt at dræbe kvinden ved at køre hende ned med sin bil.
Ifølge retsbogen havde han opsporet, hvilken bil hun kørte i og bilens nummerplade.
Da kvinden ankom til sit job og havde parkeret, kørte han i høj fart direkte mod hende bagfra med så høj fart, at bilens forrude blev knust ved påkørslen.
Hurtigt anholdt Efter påkørslen kørte den 24-årige væk fra stedet, men da bilen var punkteret på grund af kørslen op over fortovet, nåede han ikke langt, inden han blev anholdt af en politipatrulje.
Ekstra Bladet var i dagene efter påkørslen i kontakt med den tidligere tv-vært, men hun ønskede ikke at udtale sig og vil gerne forblive anonym.
Hun var på det tidspunkt sygemeldt, og både på hendes nuværende og tidligere arbejdsplads har kollegerne fået forbud mod at udtale sig til pressen.
Den 24-årige mand blev - ud over forsøg på manddrab - også dømt for at bryde tilholdet.
Sidste år fik han 4000 kroner i bøde for krænkelse af sit offers blufærdighed og senere på året yderligere en bøde for at sende sms'er til hende.
Ved onsdagens domsafsigelse blev han også frakendt sit kørekort ubetinget i tre år.
Den 24-årige nægtede sig skyldig og ankede dommen til landsretten.
En kovending i forhold til sin erkendelse om at ville dræbe kvinden ved grundlovsforhøret i januar.
- Det står enhver frit for at ændre opfattelse og få landsretten til at vurdere, hvorvidt dommen for forsøg på manddrab er korrekt, siger anklager hos Østjyllands Politi, [Anklageren], til Ekstra Bladet.  Øverst i artiklen var der indsat et billede af en ambulance.
Til billedet var der indsat følgende billedtekst:
Den tidligere tv-vært brækkede det ene lårben to steder efter påkørslen i januar i år.
Nu får hun forhåbentlig fred fra gerningsmanden, som er dømt for forsøg på manddrab.
Foto [Fotografen] [Klager]s klage er modtaget i Pressenævnet den 11. oktober 2018.
2 Parternes synspunkter 2.1 [Klager]s synspunkter God presseskik - Korrekt information og retsreportage [Klager] har anført, at Ekstra Bladet i forbindelse med omtalen af en straffesag mod ham har forsømt at komme ind på væsentlige punkter, der omhandler hans kommentarer til straffesagen.
Ekstra Bladet har fortiet, at politiet har kendt til [Klager]s plan om at påkøre den tidligere journalist. [Klager] har truet politiet med at påkøre journalisten, fordi politiet har overvåget ham i tre år og jagtet ham i to år med diverse ubegrundede bøder, retssager og lignende.
Politiet har ikke handlet på [Klager]s trussel, som han fremsatte, fordi han ønskede at få politiet til at holde op med at jagte ham.
Hans udtalelser om, at politiet kendte til hans hensigt, er relevante at omtale i artiklen, fordi de sætter et andet fokus på, hvem der er de skyldige, idet politiet ikke har gjort deres arbejde, hvilket befolkningen bør vide.
 [Klager] har anført, at der findes dokumentation for hans udtalelser på Rigspolitiets computere, der har hacket [Klager]s computere og mobiltelefon, hvoraf hans trussel kan findes. [Klager] har sendt en trussel til politiet, ikke fordi han ønskede at påkøre journalisten, men for at forhindre politiet i at slå ham ihjel.
 [Klager] har anført, at han ønsker, at Ekstra Bladet skal rette deres historie  eller endnu bedre, lægge den på forsiden igen  således, at det ikke er en vildledende historie, Ekstra Bladet har bragt om ham.
2.2 Ekstra Bladets synspunkter God presseskik - Korrekt information og retsreportage Ekstra Bladet har anført, at klager hverken er nævnt ved navn eller på anden måde identificeret i artiklen.
 Klager blev ved Retten i Aarhus idømt anbringelse på psykiatrisk afdeling på ubestemt tid for forsøg på manddrab mod en 43-årig kvinde i januar 2018. Ekstra Bladet har i den forbindelse henvist til en pressemeddelelse af 5. september 2018 fra Østjylland Politi, hvoraf det fremgik, at:
 En 24-årig mand blev i dag i Retten i Aarhus idømt anbringelse på psykiatrisk afdeling uden længstetid for forsøg på manddrab mod en dengang 43-årig kvinde i januar 2018.
Retten fandt det bevist, at den 24-årige tidligt om morgenen den 10. januar bevidst kørte ind i den dengang 43-årige kvinde med sin bil, da hun kom gående på fortovet på Sønderhøj i Viby.
Hensigten var at slå kvinden ihjel.
Ved påkørslen pådrog hun sig blandt andet brud på lårbensknoglen og andre mindre skader.
 Efter påkørslen kørte den 24-årige væk fra stedet, men da bilen var punkteret på grund af kørslen op over fortovet, nåede han ikke langt, inden han blev anholdt af en patrulje.
Den 24-årige havde i forvejen et tilhold mod kvinden, fordi han af flere omgange havde chikaneret hende på forskellig vis.
I retten blev han ud over forsøg på manddrab også dømt for at bryde tilholdet.
Derudover blev han frakendt sit kørekort ubetinget i tre år.
 Anklager [Anklageren] udtrykker tilfredshed med dommen.
 - Jeg er tilfreds med, at retten fandt det bevist, at den tiltalte havde til hensigt at dræbe og derfor fulgte min indstilling om at dømme ham for forsøg på manddrab, siger anklageren.
Den 24-årige nægtede sig skyldig og ankede dommen.  Ekstra Bladet har desuden oplyst, at klager forud for dommen blev varetægtsfængslet, hvor retten samtidig besluttede, at klager skulle mentalundersøges.
Af retsbogsudskriften vedrørende grundlovsforhør den 11. januar 2018 fra Retten i Aarhus fremgår det  hvilket også nævnes i rettens præmisser vedrørende varetægtsfængslingen med videre  at klager havde forklaret, at hans hensigt var at slå forurettede ihjel ved at påkøre hende.
Artiklen indeholder en helt sædvanlig retsreportage vedrørende en af retten afsagt dom i en alvorlig straffesag om drabsforsøg.
Ekstra Bladet gengiver korrekt, at [Klager] er blevet dømt for forsøg på drab og gengiver de omstændigheder i forbindelse hermed, som fremgår af den afsagte dom og pressemeddelelsen.
Det fremgår af artiklen, at [Klager] nægtede sig skyldig, og at han ankede dommen til landsretten.
Klager har anført, at det ikke fremgår af artiklen, at politiet efter klagers opfattelse kendte til hans plan om at påkøre den tidligere journalist, men at politiet ikke reagerede på denne trussel.
Disse forhold er irrelevante for Ekstra Bladets artikel, ligesom klagers bemærkninger ikke har nogen relevans for Ekstra Bladets referat af dommen og retsreportagen.
 Afslutningsvis har Ekstra Bladet henvist til chefredaktørens almindelige ret til at redigere Ekstra Bladet  hvilket betyder, at Ekstra Bladet under alle omstændigheder ikke ville have medtaget klagers udokumenterede beskyldninger mod politiet.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jesper Rothe, Hans Peter Blicher, Lars Lindskov og Marlene Borst Hansen.
God presseskik [Klager] har klaget over, at Ekstra Bladet har bragt ukorrekte oplysninger om ham i forbindelse med omtalen af en straffesag mod ham, idet Ekstra Bladet har udeladt hans kommentarer til retssagen.
Pressenævnet bemærker generelt, at redaktøren i overensstemmelse med det almindelige princip om redaktørens ret til at redigere mediet som udgangspunkt er berettiget til at beslutte, hvad man vil bringe i mediet.
Det vil sige, at det ligger inden for grænserne af redaktørens redigeringsret at undlade at omtale forhold, der for en af parterne eller andre forekommer centrale, ligesom det er op til redaktøren at vælge og fravælge materiale og kilder, så længe de indholdsmæssige krav til den bragte information iagttages.
Det bemærkes dog generelt, at et medie (redaktøren) på baggrund af sin egen eller sine medarbejderes adfærd kan have forpligtet sig til at bringe en given omtale.
- Korrekt information og retsreportage Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte, herunder ved forelæggelse for den, der kan være kræn-ket, jf. punkterne A. 1 og A. 3.
Der skal i videst muligt omfang følges en klar saglig linje ved afgørelsen af, hvilke sager der omtales, og i hvilke tilfælde navne på de implicerede nævnes.
En sigtets eller tiltalts navn eller anden identificering bør udelades, når ingen almen interesse taler herfor.
Så længe en straffesag ikke er endeligt afgjort eller bortfaldet, må der ikke offentliggøres meddelelser, der kan lægge hindringer i vejen for sagens opklaring, eller tilkendegivelser om, at en sigtet eller tiltalt er skyldig.
Ved omtale af en straffesag skal det klart fremgå, om sigtede/tiltalte har erklæret sig skyldig eller ikke-skyldig, jf. punkterne C. 5. og C. 6.
 Det fremgår blandt andet af artiklen, at:
 I grundlovsforhøret dagen efter påkørslen erkendte den 24-årige gerningsmand åbent, at han havde til hensigt at dræbe kvinden ved at køre hende ned med sin bil.
Ifølge retsbogen havde han opsporet, hvilken bil hun kørte i og bilens nummerplade.
Da kvinden ankom til sit job og havde parkeret, kørte han i høj fart direkte mod hende bagfra med så høj fart, at bilens forrude blev knust ved påkørslen.  Og:
Den 24-årige nægtede sig skyldig og ankede dommen til landsretten.
En kovending i forhold til sin erkendelse om at ville dræbe kvinden ved grundlovsforhøret i januar.  Som sagen er oplyst for Pressenævnet, lægger nævnet til grund, at Ekstra Bladet har bragt oplysningerne i artiklen på baggrund af en pressemeddelelse fra Fyns Politi og udskrift fra retsbogen.
 Det er ubestridt, at [Klager] er kendt skyldig i forsøg på manddrab, hvilket [Klager] erkendte i byretten, samt at [Klager] efterfølgende har nægtet sig skyldig og anket dommen.
På baggrund heraf finder Pressenævnet ikke anledning til at udtale kritik af Ekstra Bladet for ikke at have foretaget bestræbelser på at efterprøve oplysninger og indhente yderligere forklaring fra [Klager] om baggrunden for påkørslen, end den [Klager] har givet for retten.
Da [Klager] ikke er identificeret ved navn i artiklen, ligesom det klart fremgår, at han har erkendt sig skyldig, men efterfølgende har nægtet sig skyldig og anket dommen, finder nævnet heller ikke i øvrigt anledning til at udtale kritik af Ekstra Bladet.
