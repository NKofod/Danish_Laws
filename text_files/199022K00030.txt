Nr LSF 30 Forslag til Lov om ændring af selskabsskatteloven (Ændret  

 overgangsbeskatning for gensidige forsikringsselskaber) Fremsat af Jens Thoft (SF) Jes Lunde (SF) Rahbæk Møller (SF) Ebba Strange  

 (SF) den 28. december 1990 § 1 I lov om indkomstbeskatning af aktieselskaber m.v. (selskabsskat), jf.  

 lovbekendtgørelse nr. 623 af 31. august 1990, foretages følgende ændringer:
 1. § 35 K, stk. 1, 1. pkt., affattes således:
»Ved opgørelse af tab eller fortjeneste efter  

 ejendomsavancebeskatningsloven, aktieavancebeskatningsloven eller  

 kursgevinstbeskatningsloven for gensidige forsikringsforeninger, der er  

 overgået til beskatning efter § 1, stk. 1, nr. 5, og som driver  

 skadesforsikringsvirksomhed, gælder 2.-8. punktum samt stk. 3-5, når aktivet  

 eller gælden er erhvervet henholdsvis påtaget forud for det indkomstår, der  

 ligger til grund for skatteansættelsen for overgangsskatteåret.« 2. I § 35 K indsættes efter stk. 1 som nyt stykke:
» Stk. 2. Ved opgørelse af tab eller fortjeneste efter  

 ejendomsavancebeskatningsloven, aktieavancebeskatningsloven eller  

 kursgevinstbeskatningsloven for gensidige forsikringsforeninger, der er  

 overgået til beskatning efter § 1, stk. 1, nr. 5, og som driver  

 livsforsikringsvirksomhed, gælder 2. og 3. punktum samt stk. 3-5, når aktivet  

 eller gælden er erhvervet henholdsvis påtaget forud for det indkomstår, der  

 ligger til grund for skatteansættelsen for overgangsskatteåret.
For fast  

 ejendom, aktier samt fordringer og gæld træder den bogførte værdi ved  

 afslutningen af det regnskabsår, der afsluttes forud for overgangsskatteåret,  

 i stedet for anskaffelsessummen.
Ved den bogførte værdi forstås den værdi,  

 aktiver og gæld er optaget til i det regnskab, der er aflagt i henhold til  

 forsikringslovgivningen og godkendt af Finanstilsynet.« Stk. 2-4 bliver herefter stk. 3-5.
§ 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. Loven har virkning fra og med indkomståret 1991  

 (skatteåret 1992-93).
Bemærkninger til lovforslaget Almindelige bemærkninger Ved lov nr. 889 af 29. december 1989 blev der fra indkomståret 1991  

 indført skattepligt for gensidige forsikringsselskaber, både  

 skadesforsikringsselskaber og livsforsikringsselskaber.
 I forbindelse med denne skattepligt blev der indført overgangsregler for  

 opgørelse af de skattepligtige kapitalgevinster, idet selskaberne som  

 indgangsværdi kunne vælge at bruge anskaffelsesværdi eller aktuel værdi.  

 Denne metode forhindrede beskatning af urealiserede avancer og er i  

 overensstemmelse med praksis de senere år ved udvidelse af skattepligten.
Reelt havde disse overgangsregler kun betydning for  

 skadeforsikringsselskaber, idet livsforsikringsselskabers eventuelle  

 selskabsskat modsvares af en tilsvarende nedsættelse af realrenteafgiften,  

 jf. bestemmelsen i § 6 i realrenteafgiftsloven.
Gensidige  

 forsikringsselskaber vil i sagens natur ikke være sambeskattet.
 SF reagerede derfor ikke over for de foreslåede og vedtagne  

 overgangsregler.
Regeringen har imidlertid nu bebudet at ville fremsætte forslag om, at  

 gensidige forsikringsselskaber kan omdannes til aktieselskaber uden  

 skattemæssige konsekvenser og med brug af successionsprincippet.
Af det før  

 valget fremsatte lovforslag nr.
L 39 (forslag til lov om ændring af  

 forskellige skattelove. (Gensidige forsikringsforeningers omdannelse til  

 aktieselskaber m.v.) fremgik endvidere, at der skal skabes mulighed for at  

 danne egentlige forsikringskoncerner bestående af både livs- og  

 skadesforsikringsselskaber samt investeringsselskaber.
Det er derfor nu af  

 betydning, hvorledes overgangsreglerne for livsforsikringsselskaberne er  

 udformet.
 Dette blev også tydeligt demonstreret ved omdannelsen af Statsanstalten  

 for Livsforsikring til aktieselskab og statens salg af aktierne til Baltica,  

 hvor det ifølge dagspressen tilsyneladende var Statsanstaltens store -  

 kunstigt skabte - skattemæssige underskud, der var det væsentligste aktiv.
 Som anført er princippet om valg af den aktuelle værdi som indgangsværdi  

 ved skattepligtens start et udmærket princip for skadesforsikringsselskaber.
Når det ikke er et rimeligt princip for livsforsikringsselskaber, skyldes  

 det, at størstedelen af det regnskabsmæssige kapitalkafkast, herunder  

 kapitalgevinster, henlægges til fordel for de forsikrede.
Disse henlæggelser  

 er skattemæssigt fradragsberettigede i henlæggelsesåret.
Men disse  

 henlæggelser beregnes ud fra de regnskabsmæssige værdier.
 Får et livsforsikringsselskab således mulighed for skattemæssigt at vælge  

 en højere værdi for aktiverne end den regnskabsmæssige værdi, vil der de  

 kommende år efter skattepligtens indtræden blive konstateret nogle  

 regnskabsmæssige kapitalgevinster, der ikke er skattepligtige, men i det  

 omfang disse kapitalgevinster henlægges til fordel for de forsikrede  

 (bonustilskrivning), vil denne henlæggelse være skattemæssigt  

 fradragsberettiget.
Der vil derfor opstå skattemæssige underskud, der stort set svarer til  

 forskellen mellem indgangsværdierne og de bogførte værdier.
I det omfang  

 disse underskud gennem sambeskatning med skadesforsikringsselskaber og  

 investeringsselskaber kan udnyttes til fradrag i disse selskabers  

 skattemæssige overskud, vil dette hul i overgangsreglerne altså koste  

 skattekroner.
 Det foreslås derfor at justere overgangsreglerne nu.
Da SF ikke er klar over, hvornår og hvordan regeringen vil genfremsætte  

 lovforslag nr.
L 39, har SF valgt at fremsætte et selvstændigt lovforslag om  

 ændringen af overgangsreglerne pr. 1. januar 1991, således at dette skærpende  

 lovforslag er fremsat inden ikrafttræden af reglerne i lov nr. 889 af 29.  

 december 1989.
Administrative og provenumæssige konsekvenser De forslåede regler vil medføre administrative lettelser, idet der bliver  

 tale om let tilgængelige og entydigt fastsatte overgangsværdier.
Ud fra 1989-regnskaberne og skøn over værdiudviklingen i 1990 skønnes  

 lovforslaget at forhindre fremkomsten af kunstige skattemæssige underskud på  

 ca. 2.500 mio. kr. de kommende skatteår.
I det omfang disse underskud ville  

 være brugt til at nedbringe den skattepligtige indkomst i sambeskattede  

 selskaber, vil der således fremkomme et provenu i selskabsskat.
 Da regeringen tydeligvis har overvurderet skatteprovenuet af indførelsen  

 af skattepligten for de gensidige forsikringsselskaber, medfører lovforslaget  

 som sådant ikke et provenu i forhold til finanslovsforslagsskønnet for  

 selskabsskatten for 1991 og 1992, men forhindrer altså, at mindreprovenuet  

 bliver større.
Bemærkninger til de enkelte bestemmelser Til § 1 Til nr. 1 Det foreslås, at de i 1989 vedtagne overgangsregler for indtræden af  

 skattepligt for gensidige forsikringsselskaber kun skal gælde for de  

 selskaber, der driver skadesforsikringsvirksomhed.
Til nr. 2 Der indsættes en ny bestemmelse, der fastsætter overgangsreglerne for de  

 gensidige livsforsikringsselskaber, der fra 1991 bliver omfattet af  

 skattepligten.
 Det foreslås her, at der som overgangsværdi skal bruges de bogførte  

 værdier, det vil sige de regnskabsmæssige værdier af aktiver og gæld, således  

 som de er fastsat i det sidst aflagte officielle regnskab forud for  

 skattepligtens indtræden, og således som de er fastsat efter  

 forsikringslovgivningens regler og godkendt af Finanstilsynet.
Til § 2 Det foreslås, at loven træder i kraft fra indkomståret 1991.
 Dette svarer til overgangsskatteåret for bestemmelserne i § 35 K, således  

 som de blev vedtaget ved lov nr. 889 af 29. december 1989.
