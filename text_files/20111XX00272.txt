Skriftlig fremsættelse (8. februar 2012) Klima-, energi- og bygningsministeren (Martin Lidegaard):
 Herved tillader jeg mig for Folketinget at fremsætte:
Forslag til lov om olieberedskab (Lovforslag nr.
L 83).
Lovforslagets formål er at gennemføre Rådets direktiv 2009/119/EF af 14. september 2009 om forpligtelse for medlemsstaterne til at holde minimumslagre af råolie og/eller olieprodukter.
Direktivet skal implementeres senest den 31. december 2012. Lovforslaget skal også sikre opfyldelse af Danmarks forpligtelser om olieberedskab over for det Internationale Energiagentur (IEA) samt sikre nationale målsætninger om olieberedskabet.
Lovforslaget handler om samfundets beredskab over for oliekriser.
Det vil sige situationer med mangel på olie som følge af forsyningsafbrydelser eller risiko herfor.
Sådanne situationer er heldigvis sjældne, men de kan potentielt medføre store konsekvenser for den globale økonomi og for alle samfund.
Det gælder også for Danmark.
Olieberedskabet indeholder bl.a. en koordineret og solidarisk krisehåndtering i tilfælde af større forsyningsafbrydelser.
Denne krisehåndtering koordineres primært af IEA, men også af EU, og foretages af de enkelte medlemsstater, som skal sørge for at have hensigtsmæssige værktøjer hertil.
Det væsentligste værktøj er de beredskabslagre, som medlemsstaterne har haft i mange år.
Desuden skal olieberedskabet sikre et detaljeret og opdateret datagrundlag samt stor viden om oliemarkedet.
Danmark har en lagringspligt over for EU/IEA, der opfyldes ved at pålægge olievirksomheder i Danmark en lagringspligt.
Virksomhederne har hidtil fået en stor del af deres lagringspligt dækket af Foreningen Danske Olieberedskabslagre (FDO). FDO er en selvejende institution, der er oprettet, drevet og finansieret af virksomhederne.
Denne fremgangsmåde planlægges videreført med lovforslaget.
Med lovforslaget kan klima-, energi- og bygningsministeren således udpege en såkaldt central lagerenhed, som - uden fortjeneste som målsætning - har til formål at købe, holde og sælge beredskabslagre.
FDO opfylder kravene til en sådan central lagerenhed.
FDO planlægges derfor efter lovforslaget udpeget som dansk central lagerenhed.
Med forslaget kan klima-, energi- og bygningsministeren pålægge de lagringspligtige virksomheder, at en konkret andel af deres lagringspligt skal dækkes af den centrale lagerenhed.
Bestemmelsen sikrer en stabil lagerdækning hos den centrale lagerenhed og er således afgørende for, at virksomhedernes lagringspligt kan dækkes på en økonomisk hensigtsmæssig måde.
I modsat fald kan der fremkomme betydelige transaktionsomkostninger og dårlig kapacitetsudnyttelse og dermed forhøjede forbrugerpriser, hvilket søges undgået gennem den foreslåede bestemmelse.
Fremgangsmåden støttes af de lagringspligtige virksomheder, af FDO og af Energi- og Olieforum (EOF).
 Med forslaget skal Energistyrelsen fremover føre tilsyn med den centrale lagerenheds opgaver som central lagerenhed og dens varetagelse af administrative opgaver i forbindelse hermed.
 Lovforslaget vil medføre offentlige administrative byrder for Energistyrelsen, men da lovforslaget muliggør, at nogle administrative opgaver fremover delegeres til den centrale lagerenhed, påregnes de offentlige administrative byrder reduceret.
 Lovforslaget vil tilsvarende medføre administrative byrder for den centrale lagerenhed og i mindre omfang medføre øgede administrative byrder for andre relevante virksomheder på olieområdet.
 Lovforslaget har hverken miljømæssige, økonomiske eller administrative konsekvenser for borgerne.
 Idet der i øvrigt henvises til lovforslaget med bemærkninger, anbefales forslaget til Folketingets velvillige behandling.
