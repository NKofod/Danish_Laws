Skriftlig fremsættelse (15. november 2006) Socialministeren  

  

 (Eva Kjer Hansen):
 Herved tillader jeg mig for Folketinget at fremsætte:
Forslag til lov om  

 ophævelse af lov om fremme af privat udlejningsbyggeri (Lovforslag nr.
L 79) Presset på byggesektoren er pt. meget stort med stigende mangel  

 på såvel arbejdskraft som materialer.
Samtidig vurderes det i den nuværende  

 situation at være vanskeligt at få ansøgninger fra seriøse investorer, der  

 for  

 øjeblikket i stedet for udlejningsbyggeri især synes at satse på  

 ejerlejligheds- og andelsboligbyggeri.
Endvidere vurderes det at være  

 vanskeligt med den bevillingsramme på mere end 400 mio. kr., der vil være til  

 rådighed til fordeling i 2006, at sikre den fornødne konkurrence mellem  

 ansøgerne om, hvem der kan bygge med det laveste tilskud pr. m², da der vil  

 være en forventning på markedet om, at alle ansøgninger vil blive  

 imødekommet.
Henset til den aktuelle situation i byggesektoren og det lavere  

 træk på ordningen er regeringen, Socialdemokraterne, Dansk Folkeparti, Det  

 Radikale Venstre og Socialistisk Folkeparti som led i flerårsaftalen for  

 politiets og anklagemyndighedens økonomi i perioden 2007-2010 blevet enige om  

 at ophæve loven.
Hermed frigøres der mere end 500 mio. kr., som indgår i  

 finansieringen af flerårsaftalen.
For så vidt angår lovforslagets økonomiske konsekvenser for det  

 offentlige, kan statens mindreudgifter ved ophævelsen af ordningen opgøres  

 til  

 godt 500 mio. kr.
Beløbet kan blive større, såfremt der sker yderligere  

 bortfald af tidligere tilsagn mv.
 Forslaget skønnes at medføre en reduktion i investeringerne i  

 nyt privat udlejningsbyggeri og dermed i aktiviteten i bygge- og  

 anlægssektoren  

 fra 2. halvår 2007 og frem til slutningen af 2009, men primært i 2008.  

 Forslaget vil således alt andet lige modvirke, at der opstår  

 inflationsskabende  

 flaskehalse i bygge- og anlægssektoren.
 De kommunaløkonomiske konsekvenser skal forhandles med de  

 kommunale parter.
 Lovforslaget medfører en begrænset administrativ lettelse for  

 staten i 2007, men skønnes ikke at have nævneværdige administrative  

 konsekvenser for kommunerne og regionerne.
 Lovforslaget skønnes ikke at have nævneværdige økonomiske og  

 administrative konsekvenser for erhvervslivet.
 Forslaget skønnes ikke at have miljømæssige konsekvenser,  

 ligesom forslaget ikke indeholder EU-retlige aspekter.
 Det foreslås, at loven træder i kraft den 23. december 2006.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til Tingets velvillige  

 behandling.
