Fremsat den 19. februar 2019 af udenrigsministeren (Anders Samuelsen) Forslag til folketingsbeslutning om Danmarks ratifikation af den i Bruxelles den 6. februar 2019 undertegnede protokol om Republikken Nordmakedoniens tiltrædelse af Den Nordatlantiske Traktat Folketinget meddeler sit samtykke til, at regeringen på Danmarks vegne ratificerer efterfølgende gengivne protokol, indeholdende Det Nordatlantiske Råds beslutning om, at Republikken Nordmakedonien opfordres til at tiltræde Den Nordatlantiske Traktat.
Protokol om Republikken Nordmakedoniens tiltrædelse af Den Nordatlantiske Traktat Deltagerne i Den Nordatlantiske Traktat, undertegnet i Washington den 4. april 1949, som er forvissede om, at Republikken Nordmakedoniens tiltrædelse af denne traktat vil forøge sikkerheden i det nordatlantiske område, er enige om følgende:
Artikel I Ved nærværende protokols ikrafttræden skal generalsekretæren for Den Nordatlantiske Traktats Organisation på alle deltagernes vegne overbringe Republikken Nordmakedoniens regering en opfordring til at tiltræde Den Nordatlantiske Traktat.
I henhold til traktatens artikel 10 bliver Republikken Nordmakedonien deltager på datoen for deponering af dets tiltrædelsesinstrument hos Amerikas Forenede Staters regering.
Artikel II Nærværende protokol træder i kraft, når hver af deltagerne i Den Nordatlantiske Traktat har meddelt Amerikas Forenede Staters regering deres godkendelse heraf.
Amerikas Forenede Staters regering skal underrette samtlige deltagere i Den Nordatlantiske Traktat om datoen for modtagelsen af enhver sådan meddelelse og om datoen for nærværende protokols ikrafttræden.
Artikel III Nærværende protokol, hvis engelske og franske tekster har samme gyldighed, skal deponeres i Amerikas Forenede Staters regerings arkiv.
Behørigt bekræftede genparter deraf skal af nævnte regering sendes til samtlige deltagere i Den Nordatlantiske Traktats regeringer.
 Til bekræftelse heraf har de nedenfor anførte befuldmægtigede undertegnet nærværende protokol.
 Undertegnet i Bruxelles den 6. februar 2019.
Bemærkninger til forslaget Ifølge artikel 10 i Den Nordatlantiske Traktat kan deltagerne i traktaten ved enstemmig beslutning opfordre enhver anden europæisk stat, som er i stand til at fremme grundsætningerne i traktaten og bidrage til det nordatlantiske områdes sikkerhed, til at tiltræde traktaten.
På NATO-topmødet den 11.-12. juli 2018 udstedte NATO-medlemslandene en invitation til Den Tidligere Jugoslaviske Republik Makedonien (FYROM)/Makedonien om at indlede de afsluttende optagelsesforhandlinger.
Dette skete som opfølgning på en beslutning truffet på NATO-topmødet den 2.-4. april 2008, der indebar, at en medlemskabsinvitation ville blive udstedt til FYROM/Makedonien, så snart der var opnået en gensidigt acceptabel løsning på navnespørgsmålet mellem FYROM/Makedonien og Grækenland.
 Ved FYROM/Makedonien og Grækenlands gensidige underskrivelse af Prespa-aftalen, der trådte i kraft den 12. februar 2019, ændredes navnet for førstnævnte til Republikken Nordmakedonien.
Ved et særindkaldt møde i Det Nordatlantiske Råd i Bruxelles den 6. februar 2019 blev protokollen om Republikken Nordmakedoniens tiltrædelse af Den Nordatlantiske Traktat undertegnet af repræsentanter for samtlige medlemmer af NATO, herunder Danmark, i overværelse af FYROM/Makedoniens udenrigsminister.
Spørgsmålet om NATOs optagelse af FYROM/Makedonien har af udenrigsministeren været forelagt Det Udenrigspolitiske Nævn til orientering forud for undertegnelse af protokollen.
Ifølge protokollens artikel I skal NATOs generalsekretær ved protokollens ikrafttræden på samtlige NATO-landes vegne opfordre Republikken Nordmakedonien til at tiltræde Den Nordatlantiske Traktat.
Landet bliver herefter deltager i traktaten ved deponering af dets tiltrædelsesinstrument hos Amerikas Forenede Staters regering.
 Af artikel II fremgår, at protokollen træder i kraft, når samtlige NATO-lande har meddelt Amerikas Forenede Staters regering deres godkendelse deraf.
 For Danmarks vedkommende vil protokollens godkendelse ske ved udfærdigelse af et ratifikationsinstrument, der deponeres hos Amerikas Forenede Staters regering.
