 I medfør af kursgevinstlovens § 8, stk. 1, kan ligningsrådet meddele  

 tilladelse til, at skattepligtige i henhold til kursgevinstlovens  

 bestemmelser ved opgørelsen af gevinst/tab kan anvende lagerprincippet i  

 stedet for det almindeligt gældende realisationsprincip, hvorefter gevinst og  

 tab skal medregnes ved indkomstopgørelsen i det indkomstår, hvori gevinsten  

 eller tabet realiseres.
 Er en sådan tilladelse givet, kan den herved godkendte opgørelsesmåde kun  

 ændres efter tilladelse fra ligningsrådet.
 Ved SD-cirkulære 1987-35 af 4. september 1987 bemyndigede ligningsrådet  

 ligningskommissionerne, i København og Frederiksberg kommuner de pågældende  

 skattedirektorater, til at tillade lagerprincippet anvendt ved opgørelsen af  

 gevinst/tab på fordringer for skattepligtige omfattet af kursgevinstlovens §§  

 2 og 3.
 For så vidt angår opgørelse af valutakursgevinst/-tab kan skattepligtige,  

 som ikke tidligere har anvendt lagerprincippet overgå til dette princip i  

 forståelse med de lokale ligningsmyndigheder jf. ligningsvejledningen 1987  

 side 394 f.
 For skatteydere, der således har benyttet lagerprincippet ved opgørelse af  

 gevinst/tab på fordringer og gæld i udenlandsk valuta, bemyndiger man herved  

 ligningskommissionerne til at træffe afgørelse om overgang (tilbagegang) til  

 realisationsprincippet.
Det bemærkes dog, at sådan tilladelse kun bør gives i gangske særlige  

 tilfælde.
Anmodninger, der hovedsagelig må anses begrundet i ønsket om at  

 udskyde beskatningstidspunktet bør ikke imødekommes.
 Ligningskommissionens afgørelse kan indbringes for  

 amtsskatteinspektoratet, medens København og Frederiksberg  

 skattedirektoratets afgørelse kan indbringes for statsskattedirektoratet.
