Skriftlig fremsættelse (24. februar 2011) Fødevareministeren (Henrik Høegh) Herved tillader jeg mig for Folketinget at fremsætte:
Forslag til lov om ændring af lov om statsgaranti for lån til yngre jordbrugere m.v.(Nedlæggelse af ordningen med statsgaranti for lån til yngre jordbrugere) (Lovforslag nr.
L 159) Med forslaget foreslås ordningen med mulighed for statsgaranti for yngre jordbrugeres lån til førstegangsetablering nedlagt.
Baggrunden er, at yngre jordbruger-ordningens konstruktion har en række uhensigtsmæssige konsekvenser i tider med store økonomiske udsving.
Den præmiesats, som jordbrugerne skal betale for at sikre ordningens selvfinansiering, og som beregnes med udgangspunkt i de gennemsnitlige tab på ordningen over de fem foregående år, er konstant for den enkelte garantimodtager, når den først er udmeldt i forbindelse med optagelsen af det første lån.
Nye ansøgere bliver derfor alene om at udligne stigende tab på ordningen.
Allerede nu kan der konstateres stigende indløsninger af lånegarantier og høj vækst i antallet af nødlidende sager. Økonomistyrelsen forventer indløsning af statsgarantier på 44 mio. kr. vedrørende 2011, hvor indløsningerne udgjorde 23 mio. kr. i 2010 og 6 mio. kr. i 2009. Hertil kommer, at der fra ca. 800 ansøgere i starten af 1980erne nu er under 100 ansøgere årligt under ordningen.
I 2010 er der modtaget 44 ansøgninger.
Flere end halvdelen af ansøgningerne vedrører familiehandler.
Denne udvikling har medført en stigning i præmiesatsen fra 0,7 pct. p.a. af restgælden i 2010 til 3,55 pct. i 2011, samt en forventning om en præmiesats på 7,64 pct. i 2012.
Forslaget skal også ses i lyset af, at der er tale om en særlig ordning for jordbrugserhvervet, som ikke findes for andre erhvervssektorer, og som stemmer dårligt overens med de lempelser, der i 2010 blev gennemført af landbrugslovens krav til uddannelse, bopæl og selskabserhvervelse.
Hertil kommer, at ydelse af erhvervsstøtte harmonerer dårligt med generelle danske målsætninger om at arbejde for at reducere landbrugsstøtten.
Desuden vurderes ordningen at have en vis kapitaliserende, dvs. fordyrende, effekt i købssituationen.
Loven foreslås sat i kraft den 1. januar 2012. Ansøgninger om statsgaranti for lån vil kunne indgives til udgangen af 2011. Hermed får potentielle ansøgere mulighed for at indrette sig på nedlæggelsen af ordningen.
Nedlæggelsen vurderes at understøtte en begrænsning af statens tabsrisiko.
Den vurderes desuden at være nødvendig for at sikre, at der ikke kan opstå ikke EU-godkendt statsstøtte.
 Fødevareministeriet vil undersøge mulighederne for på anden måde at understøtte yngre jordbrugere, herunder om der kan indføres særlige støttesatser for yngre jordbrugere for enkelte ordninger under landdistriktsprogrammet, så de bliver mere attraktive for yngre jordbrugere.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
