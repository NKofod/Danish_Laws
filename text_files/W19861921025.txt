 Hjælp til betaling af psykoanalytisk behandling fandtes at kunne ydes  

 efter bistandslovens § 46, stk. 1.
 REDEGØRELSE FOR SAGEN:
En ansøger søgte i august 1982 det sociale udvalg om hjælp efter  

 bistandslovens § 46, stk. 1, til betaling af psykoanalytisk behandling.  

 Ansøgeren havde siden 1980 været i ambulant psykoterapi på et psykiatrisk  

 hospital een gang ugentlig.
Da denne behandling havde vist sig at være  

 utilstrækkelig, blev ansøgeren fra lægelig side anbefalet en egentlig  

 psykoanalyse.
Denne behandling skulle for at have effekt foregå 4 - 5 gange  

 ugentlig i 3 - 5 år.
Det sociale udvalg fandt, at den psykoterapeutiske behandling skulle  

 foregå i sygehusvæsenets regi.
Udvalget gav herefter afslag på hjælp efter  

 bistandslovens § 46, stk. 1, til den ansøgte behandling.
 Over for amtsankenævnet udtalte indenrigsministeriet, at der ikke var  

 mulighed for at afholde udgiften til egentlig psykoanalyse efter reglerne i  

 lov om sygehusvæsenet eller sygesikringsloven.
 AFGØRELSEN, DER KLAGES OVER:
Amtsankenævnet fandt, at udgiften til psykoanalytisk behandling kunne  

 afholdes efter bistandslovens § 46, stk. 1, og at det måtte anses for  

 lægeligt dokumenteret, at ansøgeren på ansøgningstidspunktet opfyldte de  

 lægelige betingelser for at modtage økonomisk hjælp til betaling af  

 psykoanalyse.
Nævnet fandt dog under hensyn til den tidsmæssige udstrækning  

 af behandlingen, at økonomisk hjælp til behandlingen efter nævnets afgørelse  

 måtte være betinget af, at ansøgeren lod sig undersøge af en speciallæge, der  

 måtte vurdere, om den hidtidige behandling kunne anses for lægeligt  

 velbegrundet, og om hvorvidt ansøgeren fremdeles havde behov for  

 psykoanalyse, samt i givet fald i hvor lang tid og hvor mange gange ugentlig.
 KLAGEN TIL ANKESTYRELSEN:
Det sociale udvalg anførte bl.a., at et pålæg til udvalget om  

 betalingstilsagn i en sag som den foreliggende ville have præjudicerende  

 virkning, ikke blot i relation til andre klienter med behov for psykoanalyse,  

 men også i relation til andre nye behandlingsformer, der skulle foregå i  

 mange år og eventuelt flere gange ugentlig.
Udvalget henviste endvidere til  

 forarbejderne vedrørende bistandslovens § 46, stk. 1, og den tidligere næsten  

 tilsvarende bestemmelse i § 47 i lov om offentlig forsorg og fandt, at den  

 omhandlede behandling måtte foregå i sygehusregi, hvorfor der ikke kunne ydes  

 hjælp hertil efter bistandslovens § 46, stk. 1.
 SUPPLERENDE OPLYSNINGER EFTER ANKEN:
 Ankestyrelsen modtog en erklæring fra en speciallæge i psykiatri, hvortil  

 ansøgeren havde været henvist til undersøgelse i maj 1985. Speciallægen  

 udtalte, at der havde været indikation for at påbegynde psykoanalytisk  

 behandling i 1982. Behandlingen havde medført en klar bedring, men ansøgeren  

 havde fortsat behov for behandling, der dog kunne forventes aftrappet i løbet  

 af 1986.
 På baggrund af den ovennævnte erklæring havde det sociale udvalg ydet  

 delvis hjælp til betaling af behandlingsudgifterne.
 ANKESTYRELSENS AFGØRELSE:
Ankestyrelsen finder, at hjælp til betaling af psykoanalytisk behandling  

 kan ydes i henhold til bistandslovens § 46, stk. 1, og at denne behandling i  

 det foreliggende tilfælde må anses for lægeligt velbegrundet.
Ankestyrelsen  

 har herved lagt vægt på, at behandlingen ikke kunne være gennemført i  

 sygehusregi, op på, at ansøgeren i særlig grad må skønnes at kunne profitere  

 af behandlingen.
 Ankestyrelsen tiltræder således amtsankenævnets afgørelse.
