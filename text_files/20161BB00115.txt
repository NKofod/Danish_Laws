Fremsat den 31. marts 2017 af Christian Juhl (EL), Stine Brix (EL), Finn Sørensen (EL), Nikolaj Villumsen (EL) og Karsten Hønge (SF) Forslag til folketingsbeslutning om ligestilling mellem fysisk og psykisk arbejdsmiljø Folketinget pålægger regeringen senest den 31. december 2017 at fremsætte lovforslag, hvorved psykisk og fysisk arbejdsmiljø ligestilles og der efter svensk forbillede skabes hjemmel til, at der udarbejdes en bekendtgørelse om organisatorisk og socialt arbejdsmiljø.
Bemærkninger til forslaget Det organisatoriske og sociale arbejdsmiljø (tidligere benævnt psykisk arbejdsmiljø) udvikler sig i en forkert retning på det danske arbejdsmarked.
Antallet af ansatte, som dagligt er sygemeldt på grund af dårligt psykisk arbejdsmiljø, er på 35.000, mens ti gange så mange føler, at de er stressede.
Udviklingen i antallet af anmeldte arbejdsskader på grund af det organisatoriske og sociale arbejdsmiljø er eksploderet gennem de senere år. (Der henvises til Arbejdstilsynets årsopgørelser af arbejdsskader).
De, som rammes af et dårligt organisatorisk og socialt arbejdsmiljø, betaler en høj personlig pris med længerevarende sygdom og kan ende helt uden for arbejdsmarkedet.
Det koster samtidig også samfundet mange milliarder kroner i tabt produktion og ekstra udgifter til sundhedsvæsenet.
Der henvises til artiklen »Nye tal: Akut brug for mere forebyggelse på jobbet og stærkere Arbejdstilsyn« (FTF Analyse, Jens Peter Kildevang, den 9. september 2015), hvoraf det fremgår, at depresion og angst årligt koster 11,7 mia. kr. i tabt produktion som følge af sygdomsfravær og førtidspensionering.
Problemet er særlig stort i den offentlige sektor, hvor sygefraværet er dobbelt så stort som i det private.
Det skyldes ikke bare, at offentligt ansatte har et psykisk belastende arbejde, men i lige så høj grad en øget arbejdsmængde.
Statsrevisorerne afgav i 2015 Beretning nr. 9/2014 om tilsyn med det psykiske arbejdsmiljø, som konkluderede, at »Statsrevisorerne finder, at Beskæftigelsesministeriet ikke i tilstrækkelig grad har sikret sig, at rammerne for Arbejdstilsynets tilsyn med det psykiske arbejdsmiljø er hensigtsmæssige.
Der er således risiko for, at tilsynet hviler på et forældet og mindre effektivt grundlag.« Arbejdstilsynets udgangspunkt er mere end 20 år gammelt og helt ude af trit med et moderne og højproduktivt arbejdsmarked.
Der er behov for at skabe en retstilstand, hvor det organisatoriske og sociale arbejdsmiljø (psykiske arbejdsmiljø) ligestilles med det fysiske arbejdsmiljø.
I Sverige har man løst opgaven.
Her har Arbetsmiljöverket i 2015 lavet en bekendtgørelse med bindende regler for »Organisatorisk och social arbetsmiljö« (Arbetsmiljöverkets författningssamling 2015:4). Det har haft en positiv effekt, der anerkendes af både fagbevægelsen og arbejdsgiversiden, fordi der er kommet fokus på det psykiske arbejdsmiljø, og ikke mindst har det svenske Arbejdstilsyn fået konkrete redskaber, fordi det psykiske og fysiske arbejdsmiljø er ligestillet.
For svenske erfaringer med den nye bekendtgørelse se »Stress och belastning bakom varje tredje krav«, Du&Jobbet, den 9. februar 2017.
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ligestilling mellem fysisk og psykisk arbejdsmiljø.
(Beslutningsforslag nr.
B 115) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
