Ankestyrelsens principafgørelse O-19-97 om iværksættelse før bevilling - boligændringer Resume:
 Ankestyrelsen har behandlet 2 sager om hjælp til boligindretning, der var iværksat, inden bevillingen forelå.
 Ankestyrelsen fandt i begge sager, at ansøgerne ikke var berettigede til hjælp til boligændringer.
 I begge sager lagde Ankestyrelsen ved sin afgørelse til grund, at det var et almindeligt princip i bistandsloven (se fx hjælpemiddelbekendtgørelsen § 5, stk. 3), at ansøgning skulle indgives og bevilling modtages inden anskaffelsen.
 Ankestyrelsen vurderede ligeledes i begge sager, at arbejdet med boligændringen ikke havde været uopsætteligt, og at ansøgeren udtrykkelig var gjort bekendt med konsekvenserne af, at arbejdet blev iværksat, inden bevillingen forelå.
 Kassation:
Der er kommet nye regler på området Kassationsdato:
01-04-2011 Love:
Lov om social bistand - lovbekendtgørelse nr. 110 af 26. februar 1996 - § 59, stk. 1 Lov om social service - lovbekendtgørelse nr. 979 af 1. oktober 2008 - § 116, stk. 1 Vejledninger:
Socialministeriets cirkulære nr. 152 af 17. december 1986 om hjælp til boligindretning, omsorgsarbejde og befordring efter bistandsloven - pkt. 4 Note:
Vi henviser til vejledning nr. 7 af 15. februar 2011 om hjælpemidler, biler, boligindregning mv. (Vejledning nr. 6 til serviceloven) Sagsfremstilling 1:
Sag nr. 1 - j.nr. 21012-94 Den 12. december 1992 modtog kommunen ansøgning om hjælp efter bistandslovens § 59 til ændring af højde på køkkenbord.
Kommunen forsøgte først at kontakte ansøger telefonisk den 2. februar 1993 og efterfølgende ved brev af 9. februar 1993. Ansøgeren iværksatte umiddelbart derefter boligændringen.
I forbindelse med et efterfølgende hjemmebesøg fandt kommunen ansøger helbredsmæssigt berettiget til den ansøgte boligændring, men meddelte afslag med den begrundelse, at boligændringen var iværksat inden bevilling.
Kommunen henviste i sin afgørelse til § 5, stk. 3 i Socialministeriets bekendtgørelse om ydelse af hjælpemidler efter bistandslovens § 58.
 Ankenævnet ændrede kommunens afgørelse og fandt således ansøger berettiget til det ansøgte.
 Nævnet lagde ved sin afgørelse vægt på, at ansøgeren var omfattet af den personkreds, der er berettiget til hjælp efter bistandslovens § 59. Nævnet fandt ikke, at § 5, stk. 3 i hjælpemiddelbekendtgørelsen kunne benyttes analogt ved ydelse af hjælp efter bistandslovens § 59, når hensås til sagsbehandlingstidens varighed i kommunen.
 Ankestyrelsen fik af kommunen telefonisk bl.a. oplyst, at kommunen ikke havde bedt ansøger om selv at indhente tilbud, ligesom ansøger var gjort bekendt med, at såfremt ansøger rekvirerede håndværker, inden sagens behandling, kunne boligændringen ikke bevilges.
Sagen blev ligesom den næste sag behandlet i principielt møde med henblik på afklaring af om hjælp til boligindretning efter bistandslovens § 59 kan ydes, når boligændringen er iværksat, inden bevillingen foreligger Afgørelse:
 Ankestyrelsen fandt ikke, at ansøger var berettiget til hjælp til boligændringer efter bistandslovens § 59.
 Ankestyrelsen lagde ved sin afgørelse til grund, at det var et almindeligt princip i bistandsloven, at ansøgning skulle indgives og bevilling modtages, forinden anskaffelsen.
 Der kunne således normalt ikke ydes hjælp, når arbejdet var iværksat, inden bevilling forelå.
 Det nævnte princip var bl.a. kommet til udtryk indenfor et beslægtet område - støtte til hjælpemidler, jf. hjælpemiddelbekendtgørelsens §5, stk. 3, hvorefter der normalt ikke kunne ydes støtte til hjælpe midler, som ansøgeren selv havde anskaffet, inden bevillingen var givet.
 Ankestyrelsen lagde ved afgørelsen vægt på, at ansøgeren udtrykkeligt var gjort bekendt med konsekvenserne af, at ansøger selv iværksatte arbejdet inden bevillingen forelå, og arbejdet ikke kunne anses for uopsætteligt.
 Den omstændighed, at der var gået 3 måneder fra ansøgningens indgivelse uden reaktion fra kommunens side berettigede, efter Ankestyrelsens opfattelse, ikke ansøger til selv at iværksætte arbejdet.
 Såfremt ansøger havde vanskeligt ved at afvente kommunens stillingtagen til ansøgningen, måtte hun have rykket kommunen for en afgørelse.
 Ankestyrelsen ændrede således nævnets afgørelse.
 Ankestyrelsens afgørelse betød ikke, at den ydede hjælp skulle tilbagebetales.
_____________________________________________________ Sagsfremstilling 2:
Sag nr. 2 - j.nr. 20240-95 En kommune modtog i august 1993 en ansøgning om hjælp efter bistandslovens § 59 til ændring af badeværelse.
Kommunen besigtigede i september forholdene i hjemmet hos ansøger, som oplyste, at der var truffet aftale med håndværkere om påbegyndelse af arbejdet i oktober måned.
Ifølge det kommunale notatark blev ansøger ved hjemmebesøget orienteret om, ar arbejdet ikke måtte iværksættes, før kommunen havde haft mulighed for at vurdere sagen.
Ansøger lod boligændringen udføre som planlagt i oktober, hvorefter kommunen meddelte afslag på hjælp efter § 59, idet ændringerne var påbegyndt, inden kommunen kunne indhente tilbud og vurdere forholdene.
 Ankenævnet tiltrådte kommunens afgørelse med den begrundelse, at ansøger havde ladet boligændringerne udføre, før kommunens tilsagn forelå, hvorfor ansøger havde umuliggjort, at der blev indhentet flere tilbud på udførelse af arbejdet.
 Nævnet lagde desuden vægt på, at ansøger var orienteret om, at arbejdet ikke måtte påbegyndes, før tilladelsen forelå.
Efter anke fra ansøger antog Ankestyrelsen sagen til principiel behandling.
Ankenævnet genoptog herefter behandlingen af sagen.
 Ved den fornyede gennemgang af sagen fandt nævnet, at kommunen ikke havde kunnet give afslag alene med den begrundelse, at bygningsændringerne var påbegyndt, inden kommunen havde indhentet tilbud og vurderet forholdene.
 Nævnet hjemviste derfor sagen til fornyet behandling i kommunen med henblik på en vurdering af størrelsen og omfanget af udgifter til rimeligt begrundede boligændringer.
 Kommunen klagede herefter til Ankestyrelsen, og sagen blev påny antaget til principiel behandling.
 Afgørelse:
 Ankestyrelsen fandt ikke, at ansøger var berettiget til hjælp til boligændringer efter bistandslovens § 59.
 Ankestyrelsen lagde ved sin afgørelse til grund, at det var et almindeligt princip i bistandsloven, at ansøgning skulle indgives og bevilling modtages, forinden anskaffelsen.
 Der kunne således normalt ikke ydes hjælp, når arbejdet var iværksat, inden bevilling forelå.
 Det nævnte princip var bl.a. kommet til udtryk indenfor et beslægtet område - støtte til hjælpemidler, jf. hjælpemiddelbekendtgørelsens § 5, stk. 3, hvorefter der normalt ikke kunne ydes støtte til hjælpemidler, som ansøgeren selv havde anskaffet, inden bevillingen var givet.
 Ankestyrelsen lagde ved afgørelsen vægt på, at ansøgeren udtrykkeligt var gjort bekendt med konsekvenserne af, at ansøger selv iværksatte arbejdet, inden bevillingen forelå, og arbejdet ikke kunne anses for uopsætteligt.
 Den omstændighed, at kommunen havde besigtiget badeværelset, fandt Ankestyrelsen ikke kunne føre til en ændret vurdering, idet besigtigelsen alene er den indledende del af kommunens behandling af sagen.
 Ankestyrelsen ændrede således nævnets afgørelse.
