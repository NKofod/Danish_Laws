Efter § 18 i lov nr. 390 af 20. maj 1992 om forsikring mod følger af arbejdsskade, som senest ændret ved lov nr. 343 af 6. maj 1996, og efter § 75 og § 84 i lov om arbejdsmiljø, jf. lovbekendtgørelse nr.
184 af 22. marts 1995 samt efter forhandlinger med arbejdsministeren fastsættes:
 § 1.  Læger og tandlæger, der gennem deres erhverv  

 konstaterer eller får mistanke om, at en person har pådraget sig en  

 konstateret eller formodet arbejdsbetinget lidelse, herunder en pludselig  

 løfteskade, eller på anden måde har pådraget sig helbredsmæssige ulemper af  

 skadelige påvirkninger i arbejdet, skal anmelde dette til Direktoratet for  

 Arbejdstilsynet og Arbejdsskadestyrelsen.
Stk. 2.  Anmeldepligten påhviler enhver læge og  

 tandlæge, uanset om den pågældende er praktiserende, ansat på sygehus, klinik  

 eller anden institution eller i bedriftssundhedstjenesten.
På sygehuse og  

 klinikker m.v. påhviler anmeldepligten dog alene den ledende læge eller  

 tandlæge på hver afdeling.
 § 2.  Anmeldepligten bortfalder, når lægen eller  

 tandlægen har sikret sig, at tilfældet allerede er anmeldt til  

 arbejdsgiverens forsikringsselskab eller til Direktoratet for Arbejdstilsynet  

 og Arbejdsskadestyrelsen.
 § 3.  Anmeldelsen indsendes, så snart lægen eller  

 tandlægen er blevet bekendt med lidelsen m.v., og om den formodede sammenhæng  

 med arbejdet, jf. § 1.
Stk. 2.  Anmeldelse skal ske på den blanket, der er  

 udarbejdet af Direktoratet for Arbejdstilsynet og Arbejdsskadestyrelsen.  

 Blanketten udleveres af disse myndigheder.
Blankettens første (gul) og anden  

 side (blå) sendes til Direktoratet for Arbejdstilsynet, der videresender den  

 anden (blå) side til Arbejdsskadestyrelsen, hvis skadelidte ønsker  

 anmeldelsen behandlet med henblik på eventuel erstatning.
 Stk. 3.  Anmeldelsen honoreres efter den takst, der til  

 enhver tid er fastsat af Direktoratet for Arbejdstilsynet og  

 Arbejdsskadestyrelsen.
 § 4.  Undladelse af anmeldelse efter § 1, stk. 1, jf.  

 § 3, stk. 1, straffes med bøde, jf. arbejdsmiljølovens § 84.
 Stk. 2.  Henvendelse til anklagemyndigheden vedrørende  

 tiltale foretages af Direktoratet for Arbejdstilsynet eller Arbejdstilsynets  

 kredse.
 § 5.  Bekendtgørelsen træder i kraft den 1. juni 1996.  

 Samtidig ophæves Socialministeriets bekendtgørelse nr. 1126 af 15. december  

 1992 om lægers og tandlægers pligt til at anmelde arbejdsbetingede lidelser  

 til Direktoratet for Arbejdstilsynet og Arbejdsskadestyrelsen.
