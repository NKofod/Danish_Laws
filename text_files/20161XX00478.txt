Skriftlig fremsættelse (26. januar 2017) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om elevers og studerendes undervisningsmiljø og lov om folkeskolen (Krav om antimobbestrategi, handlingsplan ved problemer med det psykiske undervisningsmiljø, oprettelse af klageinstans, tilsyn, genindførelse af kommunalbestyrelsens behandling af skolelederens beslutninger m.v.) (Lovforslag nr.
L 123) Forslaget har til formål at sikre elever i grundskoler og på ungdomsuddannelser en skolegang uden problemer med det psykiske undervisningsmiljø i form af mobning eller lignende.
 Med lovforslaget bliver det et krav for uddannelsessteder med grundskoleundervisning og ungdomsuddannelser at fastsætte en antimobbestrategi, herunder om digital mobning.
Med lovforslaget vil uddannelsesstedernes ledelse i konkrete tilfælde af problemer med det psykiske undervisningsmiljø i form af mobning eller lignende inden for en frist på 10 arbejdsdage skulle udarbejde en handlingsplan, hvoraf det fremgår, med hvilke foranstaltninger problemerne effektivt bringes til ophør.
Ledelsen skal endvidere efter forslaget straks træffe de midlertidige foranstaltninger, som her og nu er nødvendige for at gribe ind over for de konstaterede problemer.
Med lovforslaget får elever og mindreårige elevers forældre adgang til at klage til Dansk Center for Undervisningsmiljø (DCUM), hvis uddannelsesstedet ikke har en antimobbestrategi eller ved manglende eller utilstrækkelig reaktion ved konkrete tilfælde af problemer med det psykiske undervisningsmiljø i form af mobning eller lignende.
DCUM vil herefter kunne udstede et påbud om at opfylde en handlepligt inden for en rimelig frist.
 Med forslaget tillægges DCUM samtidig en tilsynsfunktion.
 Efter forslaget ændres sammensætningen af bestyrelsen for DCUM endvidere, så den afspejler, at dagtilbud kan søge rådgivning hos centret.
 Endelig medtages en ændring af folkeskoleloven, hvorved adgangen til at bede kommunalbestyrelsen om at behandle skolelederens konkrete beslutninger om skolens elever genindføres for så vidt angår mobning på folkeskoler.
 Det foreslås, at loven træder i kraft den 1. august 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
