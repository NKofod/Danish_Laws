Nr LSF 180 Forslag til Lov om ændring af lov om beskatning af fortjeneste ved  

 afståelse af fast ejendom (Tilsidesættelse af prisen ved handel mellem parter  

 med interessefællesskab) Fremsat af Jens Thoft (SF) Aage Frandsen (SF) Rahbæk Møller (SF) Bjørn  

 Poulsen (SF) Ebba Strange (SF) den 26. januar 1990 § 1 I lov om beskatning af fortjeneste ved afståelse af fast ejendom, jf.  

 lovbekendtgørelse nr. 558 af 16. september 1988, som ændret senest ved § 7 i  

 lov nr. 888 af 29. december 1989, foretages følgende ændring:
 Efter § 3 indsættes som ny paragraf:
»§ 3 a.
Ved overdragelse af fast ejendom mellem nært beslægtede,  

 mellem et selskab og dets hovedaktionær (hovedanpartshaver) eller mellem  

 andre parter med interessefællesskab kan den aftalte pris tilsidesættes,  

 såfremt denne afviger væsentligt fra ejendommens værdi i handel og vandel.
 Stk. 2. Tilsidesættelse kan ikke ske, hvis prisen omregnet til  

 kontantværdi svarer til den senest bekendtgjorte ejendomsværdi.  

 Tilsidesættelse kan heller ikke ske, hvis prisen ligger mellem den senest  

 bekendtgjorte ejendomsværdi og ejendommens værdi i handel og vandel.
 Stk. 3. Uanset stk. 2 kan tilsidesættelse ske i følgende tilfælde:
 a) Den seneste vurdering er behæftet med væsentlige fejl.
 b) Ejendommen er undergået forandringer siden den seneste vurdering.
 c) Ejendommen har kort forinden været overdraget til en pris, der afviger  

 væsentligt fra den senest bekendtgjorte ejendomsværdi.
d) Ejendommens værdi i handel og vandel afviger af andre årsager  

 væsentligt fra den senest bekendtgjorte ejendomsværdi.« § 2 Loven træder i kraft dagen efter bekendtgørelsen i Lovtidende og har  

 virkning for overdragelser, der finder sted efter denne dato.
Bemærkninger til lovforslaget Almindelige bemærkninger 1. Formål Lovforslaget har til formål at begrænse mulighederne for skatteunddragelse  

 ved overdragelse af fast ejendom mellem parter med interessefællesskab til en  

 pris, der afviger fra ejendommens reelle handelsværdi.
Det i praksis vigtigste eksempel på en sådan skatteunddragelse er  

 overdragelse af en ejendom mellem en hovedaktionær (hovedanpartshaver) og  

 dennes selskab.
Hovedaktionæren vil således skattefrit kunne trække midler ud  

 af sit selskab ved at sælge sin ejendom til selskabet til overpris eller ved  

 at købe selskabets ejendom til underpris (maskeret udbytte).
 Det er endvidere muligt at undgå beskatning af genvundne afskrivninger  

 eller af en skattepligtig fortjeneste ved salg af en ejendom til underpris.  

 Ved køb til overpris kan køberen opnå et forhøjet afskrivningsgrundlag.
 Endelig er det muligt at undgå gaveafgift ved at sælge en ejendom til  

 gavemodtageren til underpris.
 Det er derfor af stor betydning, at skattemyndighederne ved overdragelse  

 mellem parter, der har et interessefællesskab, har mulighed for skattemæssigt  

 at tilsidesætte en pris, der ikke svarer til ejendommens reelle handelsværdi.
2. Gældende regler Det er fast antaget i skatteretten, at skattemyndighederne ved  

 overdragelse af fast ejendom mellem parter, der har et interessefællesskab,  

 skattemæssigt kan tilsidesætte den aftalte pris, hvis denne afviger  

 væsentligt fra ejendommens reelle handelsværdi, dvs. den værdi, som en  

 fornuftig køber må antages at tage i betragtning under hensyntagen til  

 samtlige forhold, når han skal købe ejendommen.
 Det er i Ligningsvejledningen anført, at den aftalte pris normalt ikke vil  

 blive anfægtet af skattemyndighederne, hvis prisen (omregnet til  

 kontantværdi) er 15 pct. højere eller lavere end den senest bekendtgjorte  

 ejendomsværdi.
Ordet »normalt« blev første gang medtaget i 1987-udgaven af  

 Ligningsvejledningen.
Skatteministeren har dog oplyst, at denne tilføjelse  

 blot er en tydeliggørelse af den allerede gældende praksis.
Det har således  

 ifølge skatteministeren også tidligere været antaget, at 15 pct.-reglen kan  

 fraviges i tilfælde, hvor den giver anledning til åbenbart urimelige  

 resultater (svar på spørgsmål 2 ad L 211, 1987-88, 1. samling).
 Ligningsvejledningen giver ingen vejledning om, under hvilke  

 omstændigheder resultatet må betegnes som åbenbart urimeligt.
3. Kritik af gældende regler De gældende regler giver parterne mulighed for at fastsætte prisen inden  

 for et meget bredt interval.
 Hvis ejendomsværdien f.eks. udgør 1.000.000 kr., kan prisen således  

 fastsættes til et hvilket som helst beløb mellem 850.000 kr. og 1.150.000 kr.  

 Parterne kan inden for dette interval fastsætte prisen til det skattemæssigt  

 gunstigste beløb.
 Det højeste beløb er godt 35 pct. højere end det laveste beløb.
Det kan naturligvis godt tænkes, at ejendommens handelsværdi på  

 overdragelsestidspunktet ligger 15 pct. over ejendomsværdien.
Det vil  

 eksempelvis være tilfældet, hvis ejendomspriserne er steget med 15 pct. siden  

 den seneste vurdering eller årsregulering.
I så fald er det naturligvis  

 rimeligt, at prisen kan fastsættes til et beløb, der ligger 15 pct. over  

 ejendomsværdien.
Derimod finder forslagsstillerne det helt uacceptabelt, at prisen kan  

 fastsættes 15 pct. under ejendomsværdien, hvis handelsværdien ligger  

 15 pct. over ejendomsværdien.
Det medfører, at prisen i denne  

 situation kan fastsættes til et beløb, der kun udgør 74 pct. af ejendommens  

 handelsværdi.
 Det er derfor forslagsstillernes opfattelse, at der er behov for en  

 betydelig stramning af de gældende regler.
4. Upræcise årsreguleringer Siden 1981 har der i årene mellem de almindelige vurderinger været  

 foretaget en regulering af ejendomsværdierne. Årsreguleringerne foretages  

 maskinelt efter satser, der fastsættes af Ligningsrådet.
I tabel 1 er for hver enkelt almindelig vurdering og årsregulering siden  

 1981 vist, hvor meget salgspriserne omkring vurderingstidspunktet  

 (årsreguleringstidspunktet) ligger over ejendomsværdierne ved den pågældende  

 vurdering eller årsregulering.
De anførte afstandsprocenter er beregnet som  

 et simpelt gennemsnit af de vigtigste ejendomstyper.
Afstandsprocenterne for  

 hver enkelt af de ni ejendomstyper er vist i et bilag til lovforslaget.
Tabel 1 Af tabellen kan ses, at der ved de almindelige vurderinger i 1981 og 1986  

 er en god overensstemmelse mellem salgspriserne omkring vurderingstidspunktet  

 og ejendomsværdierne.
 Derimod er der ved årsreguleringerne en overordentlig dårlig  

 overensstemmelse mellem salgspriser og ejendomsværdier.
Salgspriserne ligger ved alle årsreguleringerne over ejendomsværdierne.  

 Ved 4 af de 7 årsreguleringer ligger salgspriserne mere end 11 pct. over  

 ejendomsværdierne.
Kun ved årsreguleringen i 1982 er der god overensstemmelse  

 mellem salgspriser og ejendomsværdier.
Da de anførte afstandsprocenter er gennemsnit for hele landet, vil  

 forskellen mellem salgspriser og ejendomsværdier i nogle dele af landet være  

 endnu større.
Tilsvarende vil de naturligvis i andre dele af landet være  

 mindre.
Når salgspriserne allerede på årsreguleringstidspunktet ofte ligger 10-15  

 pct. over ejendomsværdien, vil man i perioder med stigende ejendomspriser  

 nemt kunne komme ud for, at salgsprisen umiddelbart inden bekendtgørelsen af  

 den følgende årsregulering ligger 25 pct. over ejendomsværdien.
En aftalt  

 pris, der ligger 15 pct. under ejendomsværdien, vil i denne situation kun  

 udgøre 68 pct. af ejendommens reelle handelsværdi.
Forslagsstillerne finder det uacceptabelt, at ejendomsværdierne ved  

 årsreguleringerne fastsættes til beløb, der ligger væsentligt under  

 ejendomspriserne på årsreguleringstidspunktet.
Når vurderingsmyndighederne  

 kan ramme prisniveauet meget præcist ved de almindelige vurderinger, må det  

 jo også kunne lade sig gøre ved årsreguleringerne.
 Forslagsstillerne finder derfor, at det må sikres, at der i fremtiden  

 foretages realistiske årsreguleringer.
Ved de almindelige vurderinger foretages vurderingerne af mere end 200  

 forskellige vurderingsråd.
Ved årsreguleringerne foretages derimod maskinelle  

 reguleringer af de allerede kendte vurderinger ved den seneste almindelige  

 vurdering.
Det er derfor langt lettere at ramme prisniveauet præcist ved  

 årsreguleringerne end ved de almindelige vurderinger.
Det er derfor meget  

 bemærkelsesværdigt, at årsreguleringerne er langt mere upræcise end de  

 almindelige vurderinger.
Det bemærkes, at de for lave årsreguleringer i nogle sager vil kunne  

 medføre, at der statueres maskeret udbytte, selv om prisen er fastsat i god  

 overensstemmelse med ejendommens reelle handelsværdi.
Det kan eksempelvis  

 være tilfældet, hvis årsreguleringen er 15 pct. for lav og ejendomspriserne  

 siden årsreguleringstidspunktet er steget med 10 pct.
I et sådant tilfælde  

 kan det være meget vanskeligt at få skattemyndighederne til at acceptere en  

 pris, der ligger 25 pct. over ejendomsværdien ved årsreguleringen.
 Derudover har de lave årsreguleringer naturligvis medført, at det  

 offentlige er gået glip af meget store skatteindtægter på grund af for lave  

 lejeværdier, for lave ejendomsskatter og for lave skattepligtige formuer.
5. Lovforslagets indhold Det foreslås, at der ved lov fastsættes regler om, inden for hvilke rammer  

 prisen kan fastsættes ved overdragelse af fast ejendom mellem parter med  

 interessefællesskab.
 Det skal understreges, at reglerne ikke skal anvendes ved overdragelse af  

 fast ejendom mellem parter, der er uafhængige af hinanden.
Reglerne foreslås fastsat i en paragraf bestående af tre stykker.
I stk. 1  

 fastsættes det, at skattemyndighederne kan tilsidesætte prisen, hvis denne  

 afviger væsentligt fra ejendommens reelle handelsværdi.
Ved fastsættelsen af ejendommens reelle handelsværdi vil det normalt være  

 naturligt at tage udgangspunkt i ejendomsværdien ved den seneste vurdering.  

 Udgangspunktet bør være ejendomsværdien ved den seneste almindelige  

 vurdering.
Hvis der foreligger en senere årsomvurdering eller en vurdering  

 efter vurderingslovens § 4 eller § 4 A, bør denne dog anvendes.  

 Årsreguleringerne bør ikke anvendes, dels fordi de som anført ovenfor ofte er  

 meget upræcise, dels fordi de foretages efter meget firkantede  

 retningslinjer, der ikke tager hensyn til prisudviklingen for den enkelte  

 ejendom.
Der må endvidere tages hensyn til prisudviklingen for den pågældende  

 ejendomstype siden vurderingen.
Statsskattedirektoratets halvårlige  

 salgsstatistik kan give vejledning herom.
Hvis der foreligger oplysninger - herunder eventuelle oplysninger fra  

 parterne - der giver anledning til tvivl om, at den seneste vurdering er  

 korrekt, bør dette spørgsmål tages op til nærmere undersøgelse, inden prisen  

 tilsidesættes.
Det samme gælder, hvis ejendommen har undergået forandringer  

 siden den seneste vurdering.
Det skal understreges, at det er skattemyndighederne, der fastsætter, hvad  

 der er ejendommens reelle handelsværdi.
En vurdering foretaget af en  

 ejendomsmægler kan således ikke uden videre lægges til grund.
Men en sådan  

 vurdering kan naturligvis give anledning til, at værdiansættelsen tages op  

 til nærmere undersøgelse.
Skattemyndighederne vil i det omfang, det er  

 nødvendigt, kunne få bistand fra vurderingsafdelingen.
Herudover vil de  

 lokale skattemyndigheders afgørelse naturligvis kunne påklages efter de  

 almindelige klageregler.
Det er efter lovforslaget en betingelse for tilsidesættelse, at prisens  

 afvigelse fra den reelle handelsværdi er væsentlig.
Det er således ikke  

 forslagsstillernes opfattelse, at skattemyndighederne skal spilde tiden med  

 bagatelsager.
 Det må på den anden side tages i betragtning, at der i de pågældende sager  

 er meget store muligheder for skattetænkning, hvis prisen tillades fastsat  

 inden for vide rammer.
Begrebet »væsentlig afvigelse« bør derfor fortolkes noget  

 strammere end i hidtidig praksis.
De lokale skattemyndigheders afgørelse bør  

 således ikke kunne tilsidesættes af klageinstanserne, hvis afvigelsen udgør  

 5-10 pct.
 Forslagsstillerne er opmærksomme på, at det for mange skatteydere kan være  

 vanskeligt at vurdere, hvad der er ejendommens reelle handelsværdi.
Det er derfor i stk. 2 fastsat, at prisen ikke kan tilsidesættes af  

 skattemyndighederne, hvis denne (omregnet til kontantværdi) svarer til den  

 senest fastsatte ejendomsværdi.
Denne bestemmelse sikrer, at parterne på  

 forhånd ved, hvilken pris de kan fastsætte, hvis de vil være sikre på, at  

 skattemyndighederne ikke senere tilsidesætter prisen.
Hvis ejendomspriserne er steget eller faldet siden fastsættelsen af den  

 seneste ejendomsværdi, vil det være rimeligt, at parterne kan fastsætte  

 prisen tilsvarende højere eller lavere.
Det foreslås derfor, at prisen ikke  

 kan tilsidesættes af skattemyndighederne, hvis denne ligger mellem den senest  

 bekendtgjorte ejendomsværdi og ejendommens reelle handelsværdi.
 Denne regel giver parterne en rimelig mulighed for at tage hensyn til  

 prisudviklingen siden fastsættelsen af ejendomsværdien.
Mens den nuværende 15 pct.-regel giver mulighed for at fastsætte prisen  

 lavere end ejendomsværdien, selv om ejendomspriserne er steget siden  

 fastsættelsen af ejendomsværdien, giver den foreslåede regel kun parterne  

 mulighed for at korrigere prisen i samme retning som prisudviklingen.
Derved  

 begrænses mulighederne for skattetænkning betydeligt.
I særlige tilfælde vil ejendomsværdien ikke være anvendelig til  

 fastsættelse af ejendommens handelsværdi.
I disse tilfælde kan det være  

 rimeligt at tilsidesætte prisen, selv om reglerne i stk. 2 er overholdt.
 Det er derfor i stk. 3 fastsat, at prisen kan tilsidesættes i visse  

 nærmere opregnede tilfælde, selv om reglerne i stk. 2 er overholdt.
 Det er således klart, at ejendomsværdien ikke kan anvendes, hvis den  

 seneste vurdering er behæftet med væsentlige fejl.
Ejendomsværdien kan heller ikke anvendes, hvis ejendommen er undergået  

 forandringer siden den seneste vurdering.
Der kan f.eks være tale om  

 ombygninger eller tilbygninger.
 Endvidere kan det være urimeligt at tillade parterne at anvende  

 ejendomsværdien i en situation, hvor ejendommen kort forinden har været  

 overdraget til en pris, der afviger væsentligt fra ejendomsværdien.
Der kan også være andre årsager til, at ejendomsværdien er et dårligt  

 udtryk for ejendommens handelsværdi.
Det vil f.eks. være tilfældet, hvis der  

 i en udlejningsejendom er gennemført betydelige lejeforhøjelser siden  

 vurderingen, eller hvis ejendommens værdi pludselig er steget betydeligt på  

 grund af en offentlig tilladelse eller af andre årsager.
 Det bemærkes, at parterne i de nævnte situationer normalt selv vil være  

 klar over, at ejendomsværdien ikke er et rimeligt udtryk for ejendommens  

 handelsværdi på overdragelsestidspunktet.
6. Sammenfatning Det er som tidligere nævnt forslagsstillernes opfattelse, at de gældende  

 regler giver meget store muligheder for skatteunddragelse.
 Det er endvidere forslagsstillernes opfattelse, at der både blandt  

 skattemyndighederne og især blandt skatteyderne er meget stor usikkerhed om  

 den rette forståelse af de nugældende regler.
 Der er derfor behov for, at reglerne lovfæstes og præciseres.
 Det er forslagsstillernes opfattelse, at der med de foreslåede regler er  

 taget hensyn til såvel parternes rimelige krav på på forhånd at vide, inden  

 for hvilke rammer prisen kan fastsættes, som til hensynet til i størst muligt  

 omfang at begrænse mulighederne for skattetænkning.
Forslagsstillerne skal endvidere pege på, at parterne vil kunne få fuld  

 sikkerhed for, at prisen ikke tilsidesættes, ved at anvende reglerne om  

 bindende forhåndsbesked.
Anvendelsen af disse regler vil kunne være naturlig  

 i større sager, hvor parterne finder, at ejendomsværdien ikke svarer til  

 ejendommens handelsværdi.
 Det skal understreges, at det ikke er hensigten, at skattemyndighederne  

 skal anvende ressourcer på at forfølge bagatelsager.
 Hensigten er, at parterne gennem fastsættelse af klare regler skal  

 tilskyndes til at fastsætte prisen realistisk.
 Derved vil antallet af sager, hvor der opstår uenighed mellem parterne og  

 skattemyndighederne, kunne begrænses.
Reglerne foreslås indsat i ejendomsavancebeskatningsloven.
Det er  

 endvidere hensigten, at reglerne skal anvendes i sager om maskeret udbytte.
Herudover er det hensigten, at reglerne skal anvendes i sager efter  

 afskrivningsloven og lov om arve- og gaveafgift.
Det vil derfor muligvis være  

 hensigtsmæssigt at indsætte tilsvarende bestemmelser i disse love.
Bilag Salgspriserne omkring vurderingstidspunktet (årsreguleringstidspunktet) i  

 forhold til ejendomsværdierne ved de pågældende almindelige vurderinger og  

 årsreguleringer.
Hele landet.
Ejendomsværdierne er sat til 100.
Tallene i tabellen angiver, hvor meget salgspriserne ligger over  

 ejendomsværdierne.
Et tal på 121 angiver således, at priserne omkring  

 årsreguleringstidspunktet ligger 21 pct. over ejendomsværdierne ved  

 årsreguleringen.
Salgspriserne vedrører en periode på 3 måneder på hver side af  

 vurderingerne/årsreguleringerne.
På grund af manglende kvartalsstatistik har  

 det dog fra 1986 været nødvendigt at anvende en periode på 6 måneder på hver  

 side af vurderingen/årsreguleringen for visse ejendomstyper.
 De anførte tal vedrører hele landet under et, for landbrugsejendomme dog  

 hele landet bortset fra hovedstadsområdet.
Det bemærkes, at der efter vurderingen i 1981 efterfølgende blev foretaget  

 revision af vurderingerne af landbrugsejendomme.
Det har ikke været muligt at  

 tage hensyn hertil ved udarbejdelsen af tabellen.
 Tabellen er udarbejdet på grundlag af Statsskattedirektoratets halvårlige  

 salgsstatistikker samt Statistiske Efterretninger.
