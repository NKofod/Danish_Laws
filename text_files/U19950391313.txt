Under et møde 13/4-94 mellem SID på den ene side og Dansk Taxi Forbund  

 og Odense Taxa på den anden side opnåedes enighed om beregningen af  

 chaufførers løn for sygehuskørsel, der forinden havde givet anledning til  

 uoverensstemmelse.
Samme dag meddelte Odense Taxa imidlertid, at  

 sygehuskørsel fremover alene skulle foretages af vedkommende vognmænd selv  

 eller af medhjælpende hustruer.
SID betragtede dette som et ulovligt  

 kampskridt, og efter mæglings- og fællesmøder lovede Odense Taxa at  

 tilbagekalde indholdet af meddelelsen af 13/4-94. Herefter bestemte et antal  

 vognmænd, der tilsammen beskæftigede 134 af de 143 chauffører, der var ansat  

 af vognmænd under Odense Taxa, at deres chauffører ikke skulle udføre  

 sygehuskørsel.
Arbejdsretten fandt, at meddelelsen af 13/4-94 ensidigt indskrænkede  

 chaufførernes overenskomstmæssige arbejde.
Dette ansås som  

 overenskomststridigt, uanset om det ikke var godtgjort, at der i denne  

 anledning opstod et indtægtstab for chaufførerne.
Det forhold, at Odense Taxa  

 havde ladet de enkelte vognmænd tage individuel stilling til, om de fortsat  

 ønskede, at deres chauffører skulle udføre sygehuskørsel, ansås også for  

 overenskomststridigt.
Odense Taxa fandtes at bære langt den overvejende del  

 af ansvaret for hændelsesforløbet, og idømtes en bod på 75.000 kr.
Der  

 pålagdes ikke de enkelte vognmænd bod.
Der fandtes heller ikke fuldt  

 tilstrækkeligt grundlag for at pålægge Dansk Taxa Forbund bod.
 Under denne sag har klagerne, Landsorganisationen i Danmark for  

 Specialarbejderforbundet i Danmark, indklaget Dansk Taxi Forbund på egne  

 vegne for Odense Taxa på egne vegne og for et antal medlemmer af Odense Taxa.  

 I et særligt processkrift har klagerne præciseret, at »et antal  

 medlemmer af Odense Taxa« skal forstås som samtlige vognmænd, der  

 beskæftiger chauffører.
Efter de endelige påstande har klagerne anført, at ind klagede Odense Taxa  

 har foranlediget, at der den 13. april 1994 blev etableret et  

 overenskomststridigt kollektivt kampskridt ved opfordring til sine medlemmer  

 om fra denne dato at udelukke samtlige chauffører fra sygehuskørsel.
Klagerne  

 har derfor påstået Odense Taxa tilpligtet at betale en efter Arbejdsrettens  

 skøn fastsat bod til Specialarbejderforbundet i Danmark.
 Klagerne har endvidere nedlagt påstand om, at de medlemmer af Odense Taxa,  

 der den 13. april 1994 og/eller på et senere tidspunkt har udelukket  

 chauffører fra sygehuskørsel, har begået overenskomstbrud og derfor skal  

 tilpligtes at betale en efter Arbejdsrettens skøn fastsat bod til  

 Specialarbejderforbundet i Danmark.
 Endelig har klagerne påstået Dansk Taxi Forbund tilpligtet for delagtighed  

 i overenskomstbrud at betale en efter Arbejdsrettens skøn fastsat bod til  

 Specialarbejderforbundet i Danmark.
 De indklagede har påstået frifindelse.
 Sagens nærmere omstændigheder er følgende:
Odense Taxa er et andelsselskab.
Medlemmerne er taxavognmænd i Odense, i  

 alt 115 med 135 bevillinger. 65 af taxavognmændene beskæftiger chauffører.
Odense Taxa har overenskomst med SiD, Odense Transport.
Efter §2, stk. 1 i  

 overenskomsten fastsættes lønnen til 48% af det indkørte beløb for dagvagt og  

 49% for nattevagt.
I §2, stk. 3 hedder det:
»Ved stigning eller fald i taksten ændres procentafregningen med en  

 fjerdedel af det procentbeløb taksten stiger eller falder. --» Falcks Redningskorps har en aftale med Fyns Amt om sygehuskørsel.
Falck  

 har med Odense Taxa indgået en slags underentrepriseaftale, hvorefter Odense  

 Taxa kører ca. halvdelen af turene.
Disse ture køres - uanset længden af  

 turene - til en fast pris pr. patient, svarende til den pris, Falck opkræver  

 hos amtet med fradrag af 121/2% i administrationsgebyr til Falck.
Når den  

 enkelte taxavogn udførte kørslen, skete dette med taxametret slået til, og  

 Odense Taxa betalte herefter vognmanden i henhold til taxametrets udvisende,  

 idet der dog blev fratrukket de nævnte 121/2% i vognmændenes afregning.  

 Alligevel var de beløb, som vognmændene fik udbetalt i 1993 ca. 1/2 mill.kr.  

 større end det beløb, som Odense Taxa kunne opkræve hos Falck.
Der blev  

 derfor indkøbt nye taxametre, hvor forskellige takster kunne indkodes.
Med  

 virkning fra den 1. februar 1994 blev der indkodet en særlig lav  

 sygehustakst, således at der ikke fremover skulle kunne opstå underskud.  

 Odense Taxa meddelte i denne forbindelse vognmændene, at det var frivilligt,  

 om de fremover ville køre til denne nedsatte takst.
Som anført andrager chaufførernes løn ca. halvdelen af de indkørte beløb:  

 den nævnte ordning medførte derfor en indtægtsnedgang - også for  

 chaufførerne, såfremt vognen benyttedes til sygehuskørsel.
Dette gav  

 anledning til, at Specialarbejderforbundet i Danmark i en skrivelse af 16.  

 marts 1994 til Dansk Taxi Forbund gjorde opmærksom på, at lønforringelsen var  

 på ca. 6,2%, hvorfor man henledte opmærksomheden på bestemmelsen i §2 i  

 overenskomsten om ændring af procentafregningen ved stigning eller fald i  

 taksten.
Den 13. april 1994 fandt der et møde sted mellem Dansk Taxi Forbund og  

 Odense Taxa på den ene side og SiD, Odense Transport og  

 Specialarbejderforbundet i Danmark på den anden side.
Der opnåedes enighed  

 om, at Odense Taxa fremover ved sygehuskørsel afregnede med 51% ved dagkørsel  

 og 52% ved natkørsel, samt at man efterregulerede med 3% siden  

 takstnedsættelsen.
Samme dag udsendte Odense Taxa en »vigtig meddelelse« vedrørende  

 mødet med SiD.
I meddelelsen er det blandt andet anført:
»Sygehustaksten blev drøftet.
SID København vil ikke acceptere  

 sygehustaksten.
Derfor er der indgået aftale om regulering af lønnen for de  

 sygehusture, der er kørt siden 1. februar på sygehustaksten.
Af de kørte ture  

 skal der afregnes ekstra 3%. Dvs at den enkelte vognmand må afgøre dette  

 spørgsmål med sin(e) chauffører, enten ved »et slag på tasken«,  

 eller mod at chaufføren dokumenterer, hvor meget han har kørt for på  

 sygehustaksten.
Vi kan ikke herfra skaffe dokumentation for, hvor meget den  

 enkelte chauffør skal have.
VIGTIGT!: SID København har hermed afgjort, at man ikke accepterer, at  

 chaufførerne kører sygehusture til den fastsatte sygehustakst.
Vi har derfor  

 idag, den 13.4.94 bestemt at sygehusture fremover kun kan køres af vognmænd  

 og medhjælpende hustruer, hvilket EDB-anlægget nu d.d. kl. 17.00 er rettet  

 ind efter.' Den 3. maj 1994 protesterede Specialarbejderforbundet i Danmark over for  

 Dansk Taxi Forbund i anledning af skrivelsen af 13. april 1994. Der blev  

 holdt mæglingsmøde den 5. maj og fællesmøde den 6. maj 1994. Protokollaterne  

 er enslydende:
 »Fra arbejdstagers side betragtede man Odense Taxa's handling som en  

 ulovlig kampskridt i forbindelse med den eksisterende overenskomst og krævede  

 erstatning for det tab chaufførerne havde lidt, samt bod for handlingen.
Fra arbejdsgivers side bestred man ovennævnte, men erkendte dog, at man  

 snarest ville tilbagekalde indholdet i meddelelsen af 13. april 1994.« Den 10. maj 1994 blev sagen indbragt for Arbejdsretten, hvor klagerne  

 påstod Odense Taxa tilpligtet straks at efterleve protokollatet af 5. maj  

 1994 og at pålægge - ligeledes straks - sine medlemmer at ophøre med den  

 overenskomststridige adfærd.
Endvidere blev der nedlagt påstand om betaling  

 af en bod til Specialarbejderforbundet i Danmark.
 Sagen blev behandlet som hastesag den 11. maj 1994. Af retsbogen fremgår  

 følgende:
 »Klagerne anmodede om, at det fra Dansk Taxi Forbund erkendes, at  

 skrivelsen af 13. april 1994 er i strid med overenskomsten, og den - hvis den  

 ikke allerede er trukket tilbage - trækkes tilbage omgående.
Dansk Taxi Forbund er indforstået hermed.« Den 19. maj 1994 afholdtes der et nyt retsmøde i Arbejdsretten.
Af  

 retsbogen fremgår følgende:
 »Indklagede oplyser, at EDB-anlægget nu er rettet ind efter  

 erkendelsen i Arbejdsretten den 11. maj 1994, men at vognmænd, der har ansat  

 134 af 143 chauffører, der er ansat, har bestemt at chaufførerne ikke skal  

 foretage sygehuskørsel.
Klagerne forbeholder sig at inddrage de enkelte vognmænd i  

 arbejdsretssagen.« Den 2. juni 1994 var der igen møde i Arbejdsretten.
For klagerne mødte  

 konsulent Ane K.
Lorentzen og for Dansk Taxi Forbund Michael Grøndal.
Af  

 retsbogen fremgår følgende:
 »Konsulent Ane Lorentzen redegjorde for sagen og anmodede om, at det  

 indklagede forbund pålægger sine medlemmer, der beskæftiger chauffører,  

 straks at ophøre med at udelukke chaufførerne fra at foretage sygehuskørsel.  

 Michael Grøndahl oplyste, at forbundet har trukket den tidligere omtalte  

 skrivelse af 13. april 1994 tilbage, men at et større antal vognmænd nu  

 individuelt har anmodet om, at deres chauffører ikke udfører sygehuskørsel.  

 Der er efter forbundets opfattelse ikke tale om en kollektiv handling, og  

 forbundet ønsker derfor ikke at give pålæg til vognmændene.
Klagerne tager forbehold om at gøre organisationsansvar gældende over for  

 Dansk Taxi Forbund.« Parterne har tilvejebragt oplysninger om blandt andet chaufførandelen af  

 de indkørte beløb i perioden 15. april til 1. juli 1994, opgørelse af kørsel  

 i perioden 15. april til 1. juni 1993 og 14. april til 31. maj 1994 samt  

 endelig lønsedler for nogle af de beskæftigede chauffører.
De indklagede har  

 udarbejdet en såkaldt »tur - statistik« og har i forbindelse med  

 denne gjort gældende, at der stort set altid skulle være ventetid på en vogn  

 i Odense.
Der er endvidere fremlagt en blanket, der benyttes ved indberetning til  

 Odense Taxa.
Denne blanket indeholder forskellige oplysninger om registrering  

 af føreren, herunder blandt andet om hvorvidt føreren skal udføre  

 sygehuskørsel.
På blanketten er det anført, at registrering kun kan finde  

 sted med vognmandens godkendelse.
 Der er afgivet vidneforklaring af tillidsmand Brian Larsen, formanden for  

 Odense Taxa, Peter Kjærgaard, og formanden for Dansk Taxi Forbund, Søren  

 Genet.
Brian Larsen har forklaret, at den nævnte blanket til registrering af  

 førere udfyldes i samarbejde mellem chaufføren og vognmanden.
Også ændringer  

 i denne sker som hovedregel efter aftale, men det kan ikke udelukkes, at  

 vognmanden alene foretager sådanne ændringer.
Efter skrivelsen af 13. april  

 1994 var ordningen den, at vogne, der ikke var tilmeldt sygehuskørsel, ikke  

 fik opkald, når der var sygehuskørsel, men først når der blev bestilt anden  

 kørsel.
Det gav forøget ventetid på vognene og dermed en formindsket indtje  

 ning for chaufførerne.
De vogne, der ikke var tilmeldt sygehuskørsel,  

 udgjorde ca. halvdelen af vognparken.
Peter Kjærgaard har forklaret, at det er hans opfattelse, at sygehuskørsel  

 ikke er attraktiv for chaufførerne.
Også hos vognmændene er der forskellige  

 holdninger til spørgsmålet om sygehuskørsel.
Skrivelsen af 13. april 1994  

 blev ikke drøftet med vognmændene.
Den blev sendt ud umiddelbart efter mødet  

 i København.
Samtidig ændrede man EDB-systemet, således at det blev  

 registreret, at samtlige vogne, der blev betjent med chauffører, ikke fik  

 opkald, når der blev bestilt sygehuskørsel.
Efter mødet i Arbejdsretten den  

 11. maj 1994 kunne man ikke uden videre ændre EDB-systemet.
Man bestemte sig  

 til at indkalde vognmændene til et møde den første mandag, og de enkelte  

 vognmænd tog herefter stilling til, hvorledes de ville forholde sig.  

 Resultatet blev som omtalt i retsbogen vedrørende retsmødet i Arbejdsretten  

 den 19. maj 1994. Han husker ikke bestemt, hvor mange vognmænd, der ønskede,  

 at deres chauffører skulle udføre sygehuskørsel, men han mener, at det drejer  

 sig om 7 - 10. Pr. 1. juli 1994 er forholdet bragt i orden efter aftale med  

 SiD Transport, Odense.
Der gives nu chaufførerne 1/2% i tillæg generelt for  

 al kørsel.
Det er hans bestemte opfattelse, at chaufførerne ikke har lidt  

 noget tab.
De oplysninger, der foreligger fra klagernes side i så henseende,  

 lider af forskellige fejl.
Han har på de indklagedes vegne foretaget en anden  

 form for opgørelse, der skulle dokumentere, at der ikke er lidt noget tab.  

 Dette hænger blandt andet sammen med, at ca. 90 vognmænd selv udfører alle  

 dagture.
Søren Genet har forklaret, at Odense Taxa er medlem af Dansk Taxi Forbund,  

 dog kun for så vidt angår økonomiske spørgsmål.
Dansk Taxi Forbund har ingen  

 beføjelse over for de enkelte vognmænd.
Dette var baggrunden for Dansk Taxi  

 Forbunds holdning i retsmødet den 2. juni 1994.
Klagerne har gjort gældende, at der foreligger et ulovligt kampskridt - en  

 partiel lockout.
Odense Taxa har uvarslet ændret arbejdsvilkårene for  

 chaufførerne og derved udhulet det protokollat om aflønning, der tidligere  

 var indgået samme dag.
Dette er overenskomststridigt, og det gælder, uanset  

 om det antages, at vognmændene har ledelsesretten og derfor ville kunne  

 bestemme, hvorledes kørslen skulle foretages.
Odense Taxa har derfor  

 forskyldt bod.
Et bodsansvar må også påhvile de enkelte vognmænd, som hver  

 for sig har handlet overenskomststridigt.
Også i tiden, efter at skrivelsen  

 af 13. april 1994 blev trukket tilbage, fortsatte det overenskomststridige  

 forhold.
Dette, at et meget stort antal af vognmændene fastholdt, at  

 chaufførerne var udelukket fra sygehuskørsel, har et sådant kollektivt præg,  

 at der er tale om et overenskomstbrud.
Dansk Taxi Forbund har - blandt andet  

 i retsmødet den 2. juni 1994 - ikke klart taget afstand herfra og må derfor  

 også have et ansvar som organisation.
I forbindelse med bodsfastsættelsen må  

 det tages i betragtning, at der foreligger et ulovligt kampskridt, og boden  

 bør derfor være af betydelig størrelse.
De indklagede har bestridt, at der foreligger et overenskomstbrud, idet  

 det, der er foretaget, ligger inden for ledelsesretten for vognmændene, som  

 har adgang til at fastlægge mønstret for kørslen.
Aftalen af 13. april 1994  

 med Specialarbejderforbundet i Danmark betød, at sygehuskørslen var en  

 overordentlig dårlig forretning for vognmændene, og det var derfor naturligt,  

 at vognmændene selv foretog den kørsel.
Den ordning, der blev indført ved  

 skrivelsen af 13. april 1994, medførte ikke noget tab for chaufførerne.
Det  

 er i hvert fald ikke dokumenteret, at de har haft nogen indtægtsnedgang, og  

 forholdet er derfor ikke overenskomststridigt.
Dansk Taxi Forbund har under  

 sagen i det hele handlet korrekt, og der er ikke grundlag for at pålægge  

 dette forbund nogen organisationsbod.
I retsmødet den 11. maj 1994 gav man  

 alene tilsagn om tilbagekaldelse af skrivelsen af 13. april 1994, og man  

 erkendte ikke, at der forelå noget overenskomstbrud.
Man gjorde det for at  

 skabe arbejdsfred.
Endelig har de indklagede anført, at der ikke er noget  

 grundlag for at pålægge de enkelte vognmænd bod.
Disse vognmænd har ikke  

 noget ansvar for, hvad ledelsen har foretaget.
Med hensyn til bodens  

 størrelse har de indklagede anført, at der i givet fald alene bør idømmes en  

 mindre bod.
De indklagede har i så henseende henvist til, at forholdet er  

 bragt i orden inden for meget kort tid, og at det - som anført - ikke er  

 dokumenteret, at chaufførerne havde indtægtstab.
 ARBEJDSRETTEN SKAL UDTALE:
Skrivelsen af 13. april 1994 fra Odense Taxa indskrænkede ensidigt  

 chaufførernes overenskomstmæssige arbejde.
Dette må anses for  

 overenskomststridigt, uanset om det ikke er godtgjort, at der i denne  

 anledning opstod et indkomsttab for chaufførerne.
Ansvaret for dette påhviler  

 Odense Taxa.
Efter retsmødet i Arbejdsretten den 11. maj 1994 indkaldte  

 Odense Taxa vognmændene, således at de individuelt skulle tage stilling til,  

 om de fortsat ønskede, at deres chauffører skulle udføre sygehuskørsel.
Også  

 dette må anses for overenskomststridigt.
Odense Taxa havde efter retsmødet  

 den 11. maj 1994 en pligt til loyalt at følge vedtagelsen i retsmødet og  

 sørge for, at det overenskomststridige forhold blev bragt til ophør.
I stedet  

 fortsatte det overenskomststridige forhold, idet vognmænd, der havde ansat  

 134 af 143 chauffører, traf bestemmelse om, at chaufførerne fortsat ikke  

 skulle foretage sygehuskørsel.
Dette forhold blev først berigtiget i  

 forbindelse med aftalen den 1. juli 1994.
Odense Taxa bærer langt den overvejende del af ansvaret for  

 hændelsesforløbet og har herefter forskyldt bod.
Boden fastsættes efter  

 omstændighederne til 75.000 kr.
På denne baggrund finder Arbejdsretten ikke tilstrækkeligt grundlag for at  

 pålægge de medlemmer af Odense Taxa, der som anført alle er andelshavere i  

 Odense Taxa, og som den 13. april 1994 eller på et senere tidspunkt har  

 udelukket chauffører fra sygehuskørsel, bod.
De pågældende medlemmer af  

 Odense Taxa frifindes herefter.
For så vidt angår Dansk Taxi Forbund bemærkes, at forbundet umiddelbart  

 efter den 5. maj burde have pålagt Odense Taxa at tilbagekalde skrivelsen af  

 13. april 1994. Det må vel antages, at forbundet ikke havde mulighed for at  

 give pålæg til de enkelte vognmænd, men forbundet burde i højere grad under  

 hele forløbet - herunder i retsmødet den 2. juni 1994 - have medvirket til  

 afslutningen af det overenskomststridige forhold.
Imidlertid finder  

 Arbejdsretten, at der - som sagen foreligger oplyst - ikke er fuldt  

 tilstrækkeligt grundlag for på denne baggrund at tilpligte Dansk Taxi Forbund  

 at betale bod til klagerne.
Thi kendes for ret Indklagede, Odense Taxa, skal til Specialarbejderforbundet i Danmark  

 betale en bod på 75.000 kr.
 I øvrigt frifindes de indklagede for de af klagerne nedlagte påstande.
 I sagsomkostninger til Arbejdsretten betaler Odense Taxa 2.000 kr.
