Nr LSF 115 Forslag til Lov om ændring af lov om tipning og af lov om landsspil i  

 forbindelse med hestevæddeløb (V6-spil) (Nedsættelse af statsafgiften) Fremsat af Bakholt (S) Jytte Hilden (S) Hans Hækkerup (S) Lohmann (S)  

 Lykketoft (S) Poul Nielson (S) Jimmy Stahr (S) Stavad (S) Tastesen (S) den 2. december 1986 § 1 I lov om tipning, jf. lovbekendtgørelse nr. 66 af 25. februar 1977, som ændret senest ved lov nr. 613 af 19. december 1984, foretages følgende ændring:
 I § 1, STK. 1, ændres »16 pct.« til: »12 pct.«.
§ 2 I lov nr. 270 af 8. juni 1983 om landsspil i forbindelse med hestevæddeløb (V6-spil) foretages følgende ændring:
 I § 1, STK. 1, ændres »16 pct.« til: »12 pct.«.
§ 3 I lov nr. 613 af 19. december 1984 om ændring af lov om tipning og af lov om landsspil i forbindelse med hestevæddeløb (V 6-spil) foretages følgende ændring:
 I § 3, STK. 2 og 3, ændres »17 pct. i 1987« til: »13 pct. i  

 1987«.
§ 4 Loven træder i kraft den 1. januar 1987.
BEMÆRKNINGER TIL LOVFORSLAGET ALMINDELIGE BEMÆRKNINGER 1. Det nuværende lovgrundlag I henhold til lov om tipning, jf. lovbekendtgørelse nr. 66 af 25.
februar 1977 med senere ændringer, bemyndiges ministeren for skatter og afgifter til at meddele bevilling til foranstaltning af væddemål, kaldet tipning, mod erlæggelse af en afgift til staten, som i 1987 vil udgøre 17 pct. af indskudssummen.
Af det overskud, der fremkommer efter udbetaling af statsafgiften, gevinsterne, udgifterne til drift samt i 1987 2 pct. af indskuddet, der tilfalder den selvejende institution, der er oprettet ved lov om eliteidrættens fremme, anvendes 71 pct. til idrætsformål, 7 pct. til formål af almen kulturel karakter, 5 pct.
til velgørende og almennyttige formål, 3,4 pct. til støtte af ungdommens friluftsliv og 13,6 pct. til støtte af andre ungdomsformål.
2. BAGGRUNDEN FOR LOVFORSLAGET Indtil midten af 1970erne udviklede såvel tipsomsætning som overskud sig i nogenlunde samme takt som inflationen.
Frem til begyndelsen af 1980erne steg overskuddet og omsætningen hurtigere end priserne.
Dette medførte, at beløbsmodtagerne i en periode kendetegnet af en generel afmatning i samfundsøkonomien kunne påregne at være uafhængige af nedadgående konjunkturer og kalkulere med stigninger i tilskuddet.
Denne udvikling synes at være standset i de senere år, hvor overskuddet har været faldende.
Målt i faste priser er det overskud, som var resultatet af Dansk Tipstjeneste A/ S' virksomhed for 1985-86, fortsat under niveauet for 1980-81.
Situationen var særlig alvorlig fra 1983-84 til 1984-85, hvor overskuddet direkte faldt med 17 mill. kr. svarende til en nedgang på 10 pct.
Det seneste regnskabsresultat udviser en stigning på 6,6 pct. i overskuddet, men det skal ses i lyset af en betydelig stigning i rækkeprisen fra 75 øre til 1 kr. fra februar 1986 og gennemførelse af en særlig VM-tipning.
Der er derfor grund til at formode, at afmatningen i fodboldtipningen er af mere permanent karakter.
Det seneste omsætningstal fra Dansk Tipstjeneste A/ S bekræfter dette.
Forslagsstillerne ønsker på denne baggrund at sikre de beløbsmodtagere, der i dag får tilskud fra overskuddet, mod fortsat økonomisk tilbagegang.
I den nuværende situation må staten derfor opkræve en mindre afgift og lade det derved forøgede overskud tilfalde de nævnte formål.
Forslagsstillerne bemærker i denne sammenhæng, at tipsloven blev vedtaget med det formål at sikre landsorganisationerne et økonomisk fundament og ikke at skabe et provenu til staten.
Med det nuværende system er staten sikret økonomisk, fordi afgiften tages af indskudssummen, mens beløbsmodtagerne er afhængige af udviklingen i overskuddet.
3. BELØBSMODTAGERENS SITUATION Mens de mange idræts- og ungdomsorganisationer som følge af udviklingen i tipsoverskuddet oplevede en positiv udvikling i deres økonomiske forhold i slutningen af 1970erne, er situationen nu vendt faretruende.
Da en stor del af organisationernes udgifter er rejse- og administrationsudgifter, og da stigningen i disse omkostninger ligger over den almindelige pristalsudvikling, er organisationernes økonomiske forhold dårligere end i 1981.
Dertil kommer, at tilskuddene fra tipsoverskuddet i dag tilgår et betydelig større antal organisationer end ved tipslovens vedtagelse, samt at organisationerne har haft et stigende medlemstal og dermed et stigende aktivitetsniveau.
Dette forhold har også ført til, at organisationerne har fået åbenbare økonomiske vanskeligheder.
Ifølge organisationernes egne oplysninger er konsekvensen allerede, at der tæres på de i forvejen små reserver, skæres ned på aktiviteter og budgetteres med betydelige underskud i 1987. En række ungdomsorganisationer, der modtager støtte i henhold til tipslovens § 7, stk. 7, må ifølge oplysninger fra Dansk Ungdoms Fællesråd imødese nedskæringer på 11,5 pct.
Denne udvikling sker samtidig med, at der fra samfundets side stilles stigende krav til det frivillige idræts- og ungdomsarbejde.
Hvis den økonomiske udvikling fortsætter, vil de ifølge organisationerne ikke være i stand til at forestå de tilbud og det udviklingsarbejde, der er nødvendigt for at tage konkurrencen op med en række kommercielle tilbud.
Det vil ligeledes være vanskeligt i tilstrækkelig grad at klare opgaven med at inddrage marginalgrupper i fritidsaktiviteter.
4. UDVIKLINGEN I STATSAFGIFTEN I henhold tipsloven har staten indtil 1985 modtaget 19 pct. i afgift af indskuddet, i 1985 og i 1986 vil afgiften være 18 pct., i 1987 og 1988 17 pct. og derefter 16 pct.
Afgiften på indskudssummen udgjorde i henhold til Dansk Tipstjeneste A/ S' regnskaber i 1983-84 knap 234 mill. kr., i 1984-85 226 mill.
kr. og i 1985-86 234 mill. kr.
Hvis man hertil lægger præmieafgifterne, har staten i de sidste år modtaget et beløb, der er større end overskuddet fra Dansk Tipstjeneste A/ S inklusive henlæggelser.
Forslagsstillerne finder denne situation uholdbar, og den er ikke i overensstemmelse med tipslovens oprindelige formål.
Forholdet vil ikke ændre sig fremover, idet afgiften tages af indskudssummen, som udvikler sig mere stabilt end overskuddet.
5. ØKONOMISKE KONSEKVENSER AF FORSLAGET I henhold til det foreliggende finanslovforslag budgetterer staten med en indtægt fra afgiften på tipsomsætningen på 235 mill. kr.
I 1987 vil afgiften blive nedsat til 17 pct., idet indtægten til eliteidrætsinstitutionen skal stige med 1 procentpoint.
Finanslovforslaget forudsætter således en omsætning i Dansk Tipstjeneste A/ S på ca. 1.380 mill. kr.
Det foreliggende lovforslag om en nedsættelse af statsafgiften med 4 procentpoints vil således under disse forudsætninger indebære et samlet provenutab på ca. 55 mill. kr. i 1987.
BEMÆRKNINGER TIL § 1 OG § 2 Statsafgiften nedsættes fra 16 til 12 pct.
