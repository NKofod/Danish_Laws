Vejledning om ansøgning om støtte fra ansøgningspuljen til me-stringsprogram til børn med udviklings- og opmærk-somhedsforstyrrelser Ansøgningsfrist den 15. oktober 2021 kl. 12:00 INDHOLDSFORTEGNELSE 1. Indledning 2. Ansøgningspuljens formål 3. Ansøgerkreds 4. Målgruppe 5. Baggrund for ansøgningspuljen 6. Forventede resultater 7. Indhold i projektet 8. Projektperiode 9. Tildelingskriterier og vurdering 10. Tilskudsberettigede udgifter 11. Ikke tilskudsberettigede udgifter 12. Udarbejdelse af budget 13. Ansøgningsfrist og -procedure 14. Statsstøtte 15. Bilagsoversigt 1 Indledning Som led i Udviklings- og Investeringsprogrammerne for 2021 blev der afsat i alt 10,0 mio. kr. til en ansøgningspulje til mestringsprogram til børn med udviklings- og opmærksomhedsforstyrrelser.
Midlerne er afsat i finansloven for 2021 på § 15.26.21.22.
Målgruppen vokser i kommunerne og der har de seneste år været stigende efterspørgsel på en dansk udviklet helhedsorienteret og tidlig indsats for at forbedre børnenes mestring af hverdagen.
Socialstyrelsen og VIVE samarbejder om at udvikle en første version af indsatsen.
Nu inviteres fire til seks kommuner med ind i udviklingsarbejdet, hvor indsatsen skal tilpasses for at sikre at den er meningsgivende og brugbar i en dansk kommunal praksis.
Målet er, at vi med projektperiodens udløb står med en stærk, velbeskrevet indsats, som kan bringes i spil til andre kommuner.
2 Ansøgningspuljens formål Ansøgningspuljens formål er at yde støtte til at modne en helhedsorienteret indsats, der skal styrke børn med udviklings- og opmærksomhedsforstyrrelsers mestring af hverdagen og understøtte børnenes trivsel og aktive deltagelse både i skole, i fritid og derhjemme.
Indsatsen skal støtte 8-14 årige børn i målgruppen i at oparbejde psykologiske teknikker til at mestre hverdagen, bl.a. gennem forbedret selvkontrol og sociale kompetencer, samt give de voksne omkring barnet viden, struktur og redskaber til at understøtte barnets mestring.
Indsatsen er gruppebaseret og bygger på kognitiv adfærdsterapi og erfaringer fra eksisterende mestringsprogrammer.
Forud for ansøgningspuljens udmøntning er der udarbejdet en første version af indsatsen.
Den skal nu modnes, dvs. færdigudvikles og evalueres, i samarbejde med kommunerne.
Dette er for at sikre, at den reelt understøtter kommunerne i arbejdet med børn med udviklings- og opmærksomhedsforstyrrelser.
Ansøgningspuljen er for kommuner, der ønsker at deltage i denne modning.
Det er en forudsætning, at deltagende projektkommuner indgår i en struktureret og systematisk samarbejdsproces omkring den samlede indsats, sammen med Socialstyrelsen, VIVE og de øvrige projektkommuner.
Projektkommunerne skal biddrage aktivt til indsatsens videreudvikling og beskrivelse, samt biddrage til evalueringen.
3 Ansøgerkreds Ansøgningspuljens ansøgerkreds er landets kommuner.
 Det forventes at fire til seks kommuner modtager tilskud fra ansøgningspuljen.
4 Målgruppe Ansøgningspuljens målgruppe er børn i alderen 8 til 14 år med udviklings- og opmærksomhedsforstyrrelser (fx ADHD og autisme), som har vanskeligheder ved at indgå i sociale sammenhænge og behov for en indsats, der understøtter udvikling af sociale færdigheder og mestring af hverdagslivet.
Børnenes sociale vanskeligheder skal være relaterede til udviklings- og opmærksomhedsforstyrrelser.
Børn med udviklings- og opmærksomhedsforstyrrelser kan have store udfordringer med at udvikle og fastholde sociale relationer.
På tværs af målgruppen kan vanskelighederne variere, men eksempelvis kan børnene have svært ved at genkende og/eller reagere hensigtsmæssigt på egne og andres følelser, kommunikation, tanker og intentioner, samt at tilpasse sin adfærd til sociale kontekster.
Børn med udviklings- og opmærksomhedsforstyrrelser deltager generelt mindre i sociale fællesskaber og har ofte færre venskaber end jævnaldrende.
Børnene i målgruppen skal have de kognitive forudsætninger for at kunne indgå i en gruppeindsats og vil derfor primært være tilknyttet et skoletilbud inden for almenskoleområdet, men have behov for særlige indsatser i form af gruppedannelser, mellemformer o.a.
Målgruppen er derfor i modningsarbejdet afgrænset til børn, der går i almenskolen eller i et specialiseret skoletilbud tilknyttet almenskolen.
Børn der går på en specialskole indgår ikke som en del af målgruppen for modning af indsatsen.
Samlet set er der tale om en forholdsvis bred og heterogen målgruppe, både i forhold til alder, køn, problematik, grad af problemudvikling samt kognitivt funktionsniveau.
Dette vil indgå som et tema i modningsarbejdet.
Indsatsen består af to parallelle forløb hhv. til børnene i målgruppen og til deres primære voksne, forstået som udvalgte voksne der er centrale i barnets hverdagsliv.
Det vil være forældre, værger og/eller bedsteforældre, men kan også omfatte andre voksne fra fx barnets skole- eller fritidsliv.
De to forløb er tæt forbundne og kan ikke tilbydes hver for sig.
Det er derfor en forudsætning at både barnet og barnets primære voksne deltager.
5 Baggrund for ansøgningspuljen Børn med udviklings- og opmærksomhedsforstyrrelser er en voksende målgruppe, og kommunerne efterspørger virksomme sociale indsatser til at støtte børnene i at få bedre indsigt i egne ressourcer og udfordringer, samt udvikle strategier for at mestre hverdagen bedre.
Børnene har behov for at lære og træne kognitive færdigheder, følelsesmæssig kontrol, problemløsning, interpersonelle færdigheder og social perspektivering, som kan hjælpe barnet til bedre at kunne indgå i og mestre hverdagen.
Mestring og udvikling af mestringsstrategier foregår altid i en social sammenhæng med andre børn og voksne.
Børnene i målgruppen har på grund af deres udfordringer et særligt stort behov for støtte til at bruge ny viden samt at udvikle og øve brugen af mestringsstrategier.
Det kræver, at de voksne omkring barnet forstår, hvad der udfordrer barnet, og hvilke eksisterende strategier barnet har til at håndtere disse udfordringer, ligesom de skal have viden om, hvordan de kan understøtte barnets udvikling.
Forud for beskrivelse og modning af indsatsen er der gennemført en litteratursøgning på danske og udenlandske mestringsindsatser til målgruppen.
Socialstyrelsen og VIVE har på baggrund af identificerede gruppebaserede indsatser til hele eller dele af målgruppen udarbejdet første version af indsatsen.
Kommunerne inviteres nu gennem ansøgningspuljen til at deltage i den videre udvikling og modning af indsatsen til dansk kommunal praksis.
6 Forventede resultater Der er tale om et modningsprojekt, hvilket betyder, at de kommuner, som modtager tilskud fra ansøgningspuljen, skal bidrage til at opbygge national viden om, hvad der skal til for at styrke indsatsen over for målgruppen.
Derfor gennemføres der i projektperioden en evaluering, som bl.a. skal dokumentere, hvorvidt indsatsen ved projektets afslutning vise lovende resultater jf. kriterierne for et modningsprojekt i Social- og Ældreministeriets Strategi for udvikling af sociale indsatser.
 Det forventes, at de støttede projekter opnår nedenstående resultater:
 at børn med udviklings- og opmærksomhedsforstyrrelser oplever, at de mestrer hverdagens udfordringer bedre,  at børn med udviklings- og opmærksomhedsforstyrrelser oplever at de i højere grad deltager i sociale børnefællesskaber i skole, fritid og familie.
  at de voksne omkring børn med udviklings- og opmærksomhedsforstyrrelser får redskaber til at støtte børnene i at mestre hverdagen.
  at flere børn og unge med udviklings- og opmærksomhedsforstyrrelser på sigt opnår forbedret trivsel, lavere konfliktniveau og øget tilknytning til uddannelse og arbejdsmarked.
7 Indhold i projektet 7.1 Deltagelse i projektet Formålet med indsatsen er, at målgruppen skal opnå øget mestring af hverdagen og derved opleve mere overskud, deltagelse og trivsel både i skole, i fritid og derhjemme.
Indsatsen har dermed til hensigt at understøtte udviklingen af konstruktive mestringsstrategier hos målgruppen i forhold til at mestre deltagelse i sociale sammenhænge i hverdagslivet, ligesom den skal sikre, at de primære voksne omkring barnet får viden og redskaber til at understøtte barnets udvikling.
Indsatsen består af et gruppeforløb til børn med udviklings- og opmærksomhedsforstyrrelser og et tilhørende kompetenceforløb med viden og redskaber til de voksne, som skal understøtte barnets mestring i hverdagen.
Indsatsen er tidligt forebyggende med udgangspunkt i kognitiv adfærdsterapi og færdighedstræning.
Indsatsen består i den nuværende første version af fem kerneelementer, som er identificeret fra eksisterende mestringsprogrammer til lignende målgrupper, og inden opstart er kvalificeret af centrale videnspersoner.
I tilknytning til hvert kerneelement er der formuleret en faglig begrundelse, som frem mod kommunernes projektopstart vil blive omsat til praksisbeskrivelser, der skal guide kommunernes levering af indsatsen og det dertil knyttede udviklings- og modningsarbejde.
Derudover er der beskrevet en række organisatoriske forudsætninger, som er centrale for at kunne implementere indsatsen.
Forudsætningerne er tæt koblet med kerneelementerne og skal indgå i kommunernes udviklingsarbejde på lige fod med disse.
I nedenstående figur er indsatsen og sammenhængen mellem de forskellige elementer illustreret.
I bilag 1 findes en detaljeret beskrivelse af elementerne i den foreløbige indsats.
7.2 Modning af indsats Med udgangspunkt i første version af indsatsen inviteres projektkommunerne med i udviklings- og modningsarbejdet omkring indsatsen med afsæt i deres lokale kontekst.
Udviklingsarbejdet vil foregå i tæt samarbejde med Socialstyrelsen, VIVE og de øvrige projektkommuner.
Igennem hele modningsprocessen skal der systematisk indsamles data, erfaringer og resultater fra arbejdet med indsatsen med henblik på læring og færdigudvikling af en fagligt velbegrundet indsats, der er attraktiv, realistisk og implementérbar for øvrige danske kommuner.
De kommuner, som tildeles midler fra ansøgningspuljen, får mulighed for at arbejde udviklingsorienteret med egen praksis og vil samtidig spille en vigtig rolle i at sikre national vidensopbygning til gavn for både målgruppen og for landets øvrige kommuner.
Det er vigtigt at kommunerne har interesse i at indgå i denne proces, hvor indsatsen udvikles og formes undervejs i projektperioden, samt at kommunerne i ansøgningen afsætter tid og ressourcer til dette.
Arbejdet med nogle af indsatsens elementer vil muligvis være velkendt og give anledning til mindre udvikling i praksis, mens andre vil kræve omstilling og justering af eksisterende praksis.
Projektkommunerne skal være indforståede med, at der i det samlede projekt kan træffes fælles beslutninger om, hvordan man i den enkelte projektkommune skal arbejde med indsatsen.
Den enkelte projektkommune skal således arbejde tæt og forpligtende sammen med Socialstyrelsen, VIVE og de øvrige projektkommuner.
7.3 Organisering Initiativet er forankret i Socialstyrelsen og gennemføres i tæt samarbejde med VIVE og fire til seks projektkommuner.
Parallelt med modningsarbejdet i kommunerne foregår en løbende kvalificering af indsatsen og tilhørende materialer ved centrale videnspersoner fra eksempelvis PPR, VISOs leverandørnetværk og relevante brugerorganisationer.
Den enkelte kommunes organisering af projektet kan variere efter lokale forhold, men indsatsen er udviklet til at skulle forankres i PPRs arbejde, gerne i tæt samarbejde med andre aktører.
Uanset hvilken forankringsmodel kommunen vælger, skal det sikres, at der er ledelsesmæssig opbakning til at indgå i udviklings- og modningsarbejdet.
7.4 Rådgivning og aktiviteter i projektet Socialstyrelsen vil undervejs i projektperioden yde processtøtte til projektkommunerne.
VIVE vil stå for en række lokale såvel som tværkommunale modningsaktiviteter samt forestå evalueringen på baggrund af de data, som kommunerne skal indsamle fra borgere og fra kommunens implementering.
 De forskellige typer aktiviteter vil, så vidt det giver mening, blive tænkt sammen, således at en drøftelse omkring erfaringer med implementering fx både bruges som input til modning af indsatsen og den løbende evaluering og som input til slutevalueringen.
Se også bilag 2 for en gennemgang af de forventede aktiviteter med en kort beskrivelse af formål, deltagerkreds mv.
Bilaget er opstillet ud fra den nuværende forventning om aktiviteter, hvor kommunerne skal deltage i projektperioden.
Der tages forbehold for justeringer i planen, efterhånden som arbejdet skrider frem og eventuelle nye behov opstår.
7.4.1 Processtøtte Formålet med processtøtten fra Socialstyrelsen er både at understøtte den lokale implementering i kommunerne og facilitere den tværgående læring og systematiske modning af indsatsen på tværs af projektkommunerne.
Socialstyrelsen vil i projektperioden bistå projektkommunerne med implementeringsviden, herunder rådgivning om juridiske, data- og metodemæssige forhold i relation til modningsarbejdet i kommunerne.
Omfanget af processtøtten vil forventet være en tværkommunal opstartsdag, en lokal workshop, samt løbende statusmøder med fokus på planlægning, organisering, samarbejde mv og rådgivning om implementering.
 Lokale aktiviteter i processtøtten tilrettelægges i samarbejde med projektkommunerne og tilpasses så vidt muligt den enkelte kommunes behov.
7.4.2 Kompetenceudvikling samt lokale og tværkommunale modningsaktiviteter Socialstyrelsen og VIVE vil i samarbejde stå for tværkommunal kompetenceudvikling af 4 praktikere fra hver af projektkommunerne.
Kompetenceudviklingen afvikles i løbet af 2022 og består af uddannelse i indsatsens kerneelementer samt i gruppeprogrammerne.
Derudover vil der indgå viden om dataindsamling i forhold til kommunernes deltagelse i både modningen og evalueringen.
For at sikre fælles læring og erfaringsudveksling på tværs i projektet etableres et tværkommunalt modningsforum, hvor repræsentanter fra både projektkommuner, Socialstyrelsen og VIVE samles med henblik på udveksling af viden og erfaringer fra modningsprocessen.
Det fælles modningsforum skal desuden anvendes til strategisk opfølgning på implementering og resultater samt drøftelser af udvikling og tilpasning af indsatsen.
 Med henblik på supplerende opsamling af lokale erfaringer afholdes derudover lokale møder mellem de enkelte kommuner og VIVE.
7.4.3 Evaluering Indsatsen evalueres af VIVE i henhold til Strategi for udvikling af sociale indsatser.
Det overordnede formål med evalueringen er at bidrage med viden til en tværgående national vidensudvikling til gavn for danske kommuner, herunder skal evalueringen bidrage med viden om implementering, resultater og omkostninger forbundet med indsatsen.
Projektkommunerne bidrager løbende i hele projektperioden til evalueringen af indsatsens implementering, resultater samt økonomi.
De konkrete aktiviteter i evalueringen vil følge afviklingen af indsatsen i kommunerne tæt, hvorfor en mere konkret udmøntning af aktiviteterne først sker, når de enkelte aktiviteter i indsatsen er beskrevet konkret.
Alle former for monitorering, måling og dokumentation vil blive fulgt af en vejledning til hvordan kommunerne kan indsamle disse.
Relevante skemaer mv. til brug for måling og evaluering vil blive udformet og stillet til rådighed i projektet.
 Kommunerne skal forvente at bidrage i form af:
 Monitorering og dokumentation af implementeringen  Indsamling af data vedr. dokumentation og målinger af resultater på borgerniveau  Indsamling af kvalitative data fra deltagende borgere gennem interviews  Dokumentation og målinger af resultater på organisatorisk niveau  Indsamling af data for indsatsens omkostninger  Deltagelse i interviews eller fokusgrupper med evaluator  Indgåelse af databehandleraftale i overensstemmelse med gældende regler 7.5 Tidsplan I hele projektforløbet vil der være løbende sparring med fokus på erfaringsudveksling på tværs af kommuner samt statusmøder (virtuelle) med fokus på lokal implementering og fremdrift.
 Tidsplanen for projektets øvrige aktiviteter er:
 Læs mere om de enkelte aktiviteter i bilag 2.
7.6 Midler Der kan søges om støtte fra ansøgningspuljen til udgifter til deltagelse i kompetenceudvikling, lønudgifter, herunder frikøb af medarbejdere til deltagelse i kompetenceudvikling, transport, aktiviteter, dokumentation samt tilskud til øvrige udgifter i forbindelse med modningen af indsatsen.
 For en nærmere beskrivelse af tilskudsberettigede udgifter se vejledningens afsnit 10.
8 Projektperiode Midlerne anvendes i perioden 1. januar 2022 til 30. november 2023. Kommuner, som modtager tilskud, skal deltage i hele projektperioden.
9 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Når ansøgningsskemaet udfyldes, skal ansøger beskrive nedenstående:
 Ad 1) Ansøgerkreds, formål og målgruppe:
 Det vil blive vurderet, om projektets formål og målgruppe ligger inden for ansøgningspuljens formål og målgruppe.
 Puljen kan ansøges af landets kommuner.
Til brug for vurderingen skal ansøger beskrive, hvordan projektet har til formål at modne en helhedsorienteret indsats, der skal styrke børn med udviklings- og opmærksomhedsforstyrrelsers mestring af hverdagen.
Det er vigtigt, at det sandsynliggøres, at projektet medvirker til at fremme ansøgningspuljens formål.
Ansøger skal beskrive projektets målgruppe kort og præcist.
Beskrivelsen skal indeholde følgende oplysninger:
  Hvem indgår i målgruppen? Det skal beskrives, hvad der kendetegner de borgere, som indgår i målgruppen.
  Hvordan vil ansøger rekruttere målgruppen (børn og voksne) til indsatsen? Kommunens overvejelser i forhold til kontaktflader, samarbejde mellem sektorer, motivation hos børn og voksne mv.
  Hvor mange fra målgruppen forventes at deltage i projektet? Det er vigtigt, at der gives et realistisk bud på, hvor mange der indgår i projektet.
  Hvordan vil antal deltagere fra målgruppen i projektet blive opgjort? Det skal beskrives, hvordan antallet af deltagere opgøres.
 Det skal overvejes, om der er særlige perspektiver omkring fx køn, alder, handicap eller etnicitet, der skal tages højde for i projektet.
I så fald skal det beskrives.
 Ad 2) Aktiviteter:
På baggrund af kommunens redegørelse for sine forudsætninger for at modne modellen vil det blive vurderet, om projektets aktiviteter bidrager til opfyldelse af projektets formål og målsætninger.
Med målsætninger menes projektets forventede resultater, jf. afsnit 6.
 Til brug for vurderingen skal de planlagte aktiviteter være klart beskrevet, og det skal beskrives, hvordan aktiviteterne hænger sammen med projektets formål og målsætninger (forventede resultater). Det vil indgå i vurderingen, om det er sandsynliggjort, at de beskrevne aktiviteter vil føre til opfyldelse af projektets formål og forventede resultater.
  Indholdet i projektets aktiviteter skal beskrives, så det fremgår, hvordan aktiviteterne modsvarer målgruppens udfordringer og hvordan de kobler sig til indsatsens forventede resultat om at styrke målgruppens mestring af hverdagen.
  Det skal afspejles i aktiviteter og budget, at der er afsat tid og ressourcer til at indgå i det fælles udviklingsarbejde.
  Projektets tidsplan skal beskrives, herunder om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før projektet fortsættes.
Ad 3) Faglige krav Da ansøgningspuljen vedrører modningsarbejde er det væsentligt at de deltagende kommuner har høje faglige kompetencer og interesse i at bidrage aktivt til at udvikle og forbedre indsatsen.
Indsatsen er udviklet til at indgå i PPRs arbejde, evt. i tæt samarbejde med andre aktører.
Andre faglige forankringsmodeller kan være mulige ud fra lokale forhold, derfor er det væsentligt at kommunerne i ansøgningen kan redegøre for at de faglige krav er opfyldt uanset organisering.
 Til brug for vurderingen skal ansøger beskrive:
  Medarbejdernes viden og erfaring med målgruppen.
  Medarbejdernes viden om kognitiv psykologi og kognitiv adfærdsterapi.
 Erfaring med at undervise og arbejde med børn og deres primære voksne.
Det er særligt væsentligt at have erfaring med, og lyst til, at motivere børnene til udvikling gennem en legende og inspirerende tilgang, som vil være præget af bevægende øvelser, rollespil og lege.
  Hvordan kerneelementerne i indsatsen spiller sammen med den nuværende praksis i kommunen.
  Hvordan medarbejderne gennem det tværkommunale modningsarbejde vil bidrage til at udvikle viden og erfaring med at anvende indsatsen.
  Hvordan vil ansøger sikre gruppeledernes mulighed for kollegial sparring i projektperioden.
 Det er et krav, at ansøger skal redegøre for sine forudsætninger for at modne indsatsen.
 Til brug for vurderingen skal ansøger beskrive:
  Eksisterende praksis og organisering på området, herunder samspil med eksisterende lokale indsatser til målgruppen (tilbudsvifte).
  Hvilken forskel indsatsen kan bidrage til at skabe hos ansøger.
Det er et krav, at deltagende kommuner gennemfører mindst to samlede forløb bestående af et gruppeforløb med 6-10 børn samt tilhørende parallelforløb til børnenes primære voksne.
Dette skal ske ved at der gennemføres mindst et samlet forløb i foråret 2022 og mindst et samlet forløb i vinter/forår 2022/23. Se også tidsplan under punkt 7.5 ovenfor.
Kommunen forpligter sig på kravet ved afkrydsning i ansøgningsskemaet.
Ad 4) Organisering Kommunen skal beskrive projektets organisering, der skal understøtte modningen af indsatsen.
Til brug for vurderingen skal projektets organisering beskrives herunder projektets organisationsstruktur og opgavefordeling.
Dette kan f.eks. gøres ved en beskrivelse af den organisatoriske placering af indsatsen, projektets medarbejdere, opgavefordelingen samt eventuelle samarbejdsparter og deres bidrag.
Ansøger skal beskrive en organisering så det sandsynliggøres, at de organisatoriske forudsætninger for indsatsen er tilstede.
 Til brug for vurderingen skal ansøger beskrive:
  Hvordan arbejdet med indsatsen forventes organiseret og hvordan der sikres, samarbejde og sammenhæng i indsatsen.
  Hvordan indsatsen planlægges implementeret, herunder konkrete overvejelser om projektopstart, etablering og organisatorisk forankring.
  Hvordan ansøger vil sikre tydelig ledelse og fremdrift i projektet med afsæt i den indsats, der skal implementeres herunder fokus på rekruttering til indsatsen og overlevering af viden fra indsatsen.
  Hvordan vil den ansvarlige leder følge op på udvikling og implementering i projektperioden og sikre vidensdeling med de øvrige aktører i modningsarbejdet.
 Kommunen skal forpligte sig til at indgå samarbejde med de andre projektkommuner, Socialstyrelsen og VIVE samt løbende at deltage i evaluering.
Det er et krav, at projektsamarbejdet er godkendt på relevant direktionsniveau i kommunen.
Godkendelsen vedlægges som bilag til ansøgningen.
 Ad 5) Budget:
 Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførsel.
Der må således ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til.
Det skal oplyses, hvis der er en økonomisk interesse mellem ansøger og projektets samarbejdspartnere.
Dette vil eksempelvis være tilfældet, hvis der er personsammenfald mellem projektets medarbejdere og leverandører.
Budgettet skal indtastes i Excel-dokumentet Budgetskema, som ligger på ansøgningspuljens side på Socialstyrelsens hjemmeside.
Ved indsendelse af ansøgningen vedhæftes budgetskemaet.
 Læs mere om krav til budgettet m.m. i vejledningens afsnit 12.
Ad 6) Sammenhæng Det vil blive vurderet, om der er sammenhæng mellem projektets formål, målgruppe, målsætninger, aktiviteter, tidsplan, organisering og budget mm.
Med målsætninger menes projektets forventede resultater, jf. afsnit 6.
 Vurderingen foretages på baggrund af ansøgers samlede beskrivelse af projektet under ovenstående tildelingskriterier.
10 Tilskudsberettigede udgifter Ansøger skal udvise sparsommelighed ved fastlæggelse af niveauerne i budgetposterne.
Projektets udgifter skal anføres under specifikke budgetposter i budgettet.
 Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til aflønning af medarbejdere i projektet.
Lønudgifter skal budgetteres med antal timer og sats pr. time.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i overenskomster for arbejdet på området.
Yderligere information kan fås ved henvendelse til de relevante fagforeninger.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
 2. Udgifter til honorarer til konsulenter.
3. Udgifter til revisor.
Der kan løbende afholdes udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf. Økonomistyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport.
 7. Udgifter til aktiviteter målrettet målgruppen og de primære voksne omkring denne, samt til udgifter forbundet med videreudvikling af modellen herunder fx udgifter til deltagelse i udviklingsaktiviteter, projektledelse og dokumentation af indsatsen.
 8. Udgifter til formidling.
 9. Udgifter til lokaler.
10. Udgifter til småanskaffelser herunder kontorhold (f.eks. mindre kontorartikler, porto mv.) 11 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materielanskaffelser for over 50.000 kr. pr. projektår.
 2. Køb af fast ejendom.
 3. Anlægsudgifter (f.eks. ombygning og renovering).
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
7. Generelle uddannelses- og kursusaktiviteter for frivillige 8. Aktiviteter eller tilsvarende til personer uden lovligt ophold.
 9. Projekter forankret i udlandet samt Grønland og Færøerne.
 10. Udgifter til særskilt evaluering.
12 Udarbejdelse af budget Budgettet skal være realistisk, sparsommeligt og leve op til de krav, der er til udgiftstyper og niveauer.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter i forhold til det ansøgte projekt.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse Krav til budgettet Udgifter skal specificeres i budgettet.
Udgifter kan ikke samles i overordnede budgetposter som overhead, administrationsbidrag og diverse.
Der kan ikke budgetteres med uforudsete udgifter.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis udgifterne har en klar tilknytning til projektet.
Periodiserede budgetter Udgifterne skal periodiseres, således at udgiften budgetteres i det projektår, den forventes afholdt.
Hvis der f.eks. er en ansat projektleder i projektet, opgøres lønnen, som den afholdes, årligt.
Gennemsnitstal kan således ikke anvendes.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i det projektår, hvor konferencerne og dermed udgifterne forventes afholdt.
Noter til budgettet Ved behov skal der udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
13 Ansøgningsfrist og -procedure Ansøgningsfristen er fredag den 15. oktober 2021 kl 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen senest medio december.
 Socialfaglige spørgsmål kan stilles til Susanne Ploug-Sørensen i Socialstyrelsen via spls@socialstyrelsen.dk.
 Spørgsmål til ansøgningspuljen kan stilles til Farkhonda Jawid Taj i Socialstyrelsen via fjta@socialstyrelsen.dk.
Indgivelse af ansøgning Offentlige myndigheder og offentlige institutioner m.v. skal indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (Socialstyrelsens elektroniske ansøgningsportal).
Private ansøgere kan indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (Socialstyrelsens elektroniske ansøgningsportal). Private ansøgere kan indsende/aflevere ansøgninger via andre kanaler end den anviste digitale løsning f.eks. med post eller via mail til tilskudsforvaltning@socialstyrelsen.dk.
Det er også muligt at afhente ansøgningsmaterialet i Socialstyrelsen eller få tilsendt papirskabeloner.
Ved behov for yderligere information om indsendelsesmuligheder kan Tilskudsforvaltning kontaktes på telefon 72 42 41 33 eller mail tilskudsforvaltning@socialstyrelsen.dk.
For alle ansøgere gælder, at ansøgning om støtte fra ansøgningspuljen skal indgives på den ansøgningsblanket og i det budgetskema, som Socialstyrelsen har udarbejdet til ansøgningspuljen.
Ansøgningen skal vedlægges de bilag, der fremgår af ansøgningsmaterialet.
Ansøgningsmaterialet ligger på ansøgningspuljens side på Socialstyrelsens hjemmeside.
Ansøgere bedes indsende ansøgningsblanketten i PDF-format af hensyn til læsevenligheden, hvis det er muligt.
 Der sendes en kvittering, når Socialstyrelsen har modtaget ansøgningen.
 For yderligere information om ansøgningsprocessen henvises til vejledningen herom på socialstyrelsens hjemmeside.
Afvisning af ansøgning ved manglende opfyldelse af formalia Socialstyrelsen har ret til at afvise ansøgninger, som ikke opfylder formalia.
Det vil fx være tilfældet, hvis ansøger ikke har anvendt ansøgningspuljens ansøgningsskema eller budgetskema, hvis alle obligatoriske bilag ikke er vedlagt ansøgningen, eller hvis eventuelle anslagsbegrænsninger i tekstfelter i ansøgningsskemaet er overskredet.
Vurdering af ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
It-problemer ved indsendelse af ansøgning Du skal gøre følgende, hvis du oplever it-problemer i forbindelse med indsendelse af din ansøgning.
 Hvis du oplever it-problemer på egne systemer, er det dit eget ansvar at afhjælpe disse, fx i samarbejde med din eventuelle it-leverandør/it-support.
 Hvis du oplever it-problemer på Socialstyrelsens ansøgningsportal, kan du kontakte Tilskudsforvaltning på mail tilskudsforvaltning@socialstyrelsen.dk eller telefon 72 42 41 33.
Der er ikke tale om it-tekniske problemer, hvis fx din medarbejdersignatur ikke virker.
Som ansøger bærer du således ansvaret herfor.
VIGTIGT: DETTE SKAL DU GØRE FØR ANSØGNINGSFRISTEN Hvis it-problemet på Socialstyrelsens ansøgningsportal ikke kan løses før ansøgningsfristens udløb, kan du:
1) fremsende ansøgningen på anden vis, så den er Socialstyrelsen i hænde inden ansøgningsfristens udløb.
Ansøgningen kan sendes til sikkermail.tilskud@socialstyrelsen.dk.
2) inden ansøgningsfristens udløb kontakte Tilskudsforvaltning og dokumentere, at de it-tekniske problemer skyldes fejl på Socialstyrelsens ansøgningsportal.
Fejlen kan fx bestå i, at hjemmesiden er nede, eller at link til at sende en ansøgning ikke virker.
En del af dokumentationen skal være et skærmprint, der fx viser en fejlmeddelelse på Socialstyrelsens ansøgningsportal.
Dokumentationen kan sendes til tilskudsforvaltning@socialstyrelsen.dk.
I umiddelbar forlængelse heraf skal du indsende din ansøgning med tilhørende budget og evt. bilag til Tilskudsforvaltning.
Ansøgningen kan sendes til sikkermail.tilskud@socialstyrelsen.dk.
Ansøgninger, som modtages senere end 1 time efter ansøgningsfristen, vil ikke komme i betragtning.
 Ovenstående er en forudsætning for, at din ansøgning kan indgå i Socialstyrelsens sagsbehandling.
14 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
15 Bilagsoversigt Bilag 1: Mestringsindsats til børn med udviklings- og opmærksomhedsforstyrrelser.
 Bilag 2: Foreløbig oversigt over kommuneaktiviteter.
