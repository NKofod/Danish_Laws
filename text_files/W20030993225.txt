Ankestyrelsens principafgørelse C-55-03 om merudgift - voksen - døv - tabt arbejdsfortjeneste - tegnsprogskursus - samlever - bagatelgrænse Resume:
 Ankestyrelsen fandt ikke, at en døv ansøger var berettiget til at få hjælp til tabt arbejdsfortjeneste som en nødvendig merudgift ved den daglige livsførelse til sin samlevers deltagelse i et tegnsprogskursus.
 Begrundelsen var, at servicelovens merudgiftsbestemmelse ikke indeholder hjemmel til at yde hjælp til dækning af tabt arbejdsfortjeneste.
 Ankestyrelsen lagde vægt på, at hjælp til dækning af udgifter til tabt arbejdsfortjeneste ikke er nævnt i Socialministeriets vejledning om hjælp til dækning af nødvendige merudgifter ved den daglige livsførelse.
 Ankestyrelsen lagde videre vægt på, at tabt arbejdsfortjeneste efter sin art ikke kunne sidestilles med de eksempler på merudgifter, der er nævnt i vejledningen.
Ankestyrelsen lagde endelig vægt på, at der i serviceloven er en særlig hjemmel til at yde tabt arbejdsfortjeneste som følge af børns handicap og at lovgiver herved måtte antages at have taget udtømmende stilling til, i hvilke situationer der kan ydes hjælp til tabt arbejdsfortjeneste. *) Love:
Lov om social service - lovbekendtgørelse nr. 764 af 26. august 2003 - § 84, stk. 1 og § 84, stk. 3 Lov om social service - lovbekendtgørelse nr. 979 af 1. oktober 2008 - § 100 Vejledninger:
Socialministeriets vejledning nr. 106 af 23. oktober 2002 om ændring af vejledning om sociale tilbud til voksne med handicap (Dækning af nødvendige merudgifter ved den daglige livsførelse) - Note:
*) SM O-112-96 ophæves Sagsfremstilling:
 Sagen drejede sig om en døv kvinde som ansøgte kommunen om hjælp til sin samlevers deltagelse i tegnsprogskursus og tabt arbejdsfortjeneste i forbindelse hermed.
 Kommunen gav ansøger afslag på det ansøgte efter servicelovens § 84. For så vidt angik ansøgningen om hjælp til tegnsprogskursus lagde kommunen vægt på, at ansøger ikke havde sandsynliggjort merudgifter svarende til mindst 6000 kr. årligt, jf. servicelovens § 84, stk. 3. For så vidt angik ansøgningen om tabt arbejdsfortjeneste lagde kommunen vægt på, at der ikke efter kommunens opfattelse var lovhjemmel til at yde hjælp hertil efter servicelovens § 84.
Ansøger påklagede kommunens afgørelse til det sociale nævn.
I klagen var det bl.a. anført, at ansøger og samlever påtænkte senere på året at søge et forældrekursus for døve forældre til hørende børn samt evt. andre relevante kurser.
Det var videre oplyst, at såvel ansøger som samlever var lavtlønnede og at de derfor ikke havde egne midler til at betale for kurset og den tabte arbejdsindtægt.
Det sociale nævn tiltrådte kommunens afgørelse.
For så vidt angik hjælp til tabt arbejdsfortjeneste lagde nævnet vægt på en fortolkning af støttemulighederne i servicelovens § 84, jf. tilhørende vejledning.
Nævnet lagde herved særligt vægt på formuleringen i vejledningen vedrørende støtte til handicaprettede kurser, hvor spørgsmålet om tabt arbejdsfortjeneste ikke ses omtalt.
For så vidt angik spørgsmålet om hjælp til dækning af udgifter til tegnsprogskursus lagde nævnet vægt på, at ansøger ikke på det foreliggende grundlag havde merudgifter svarende til mindst 6000 kr.
I forhold til det i klagen anførte om deltagelse i eventuelle senere kurser henledte nævnet opmærksomheden på, at der løbende skulle ske opfølgning af sagerne.
Dette skulle f.eks. ske hvis der efterfølgende fremkom nye mulige merudgifter.
Såfremt der herefter fremkom samlede nødvendige merudgifter, der oversteg bagatelgrænsen skulle sagen genvurderes.
 Ansøger påklagede nævnets afgørelse vedrørende afslag på hjælp efter servicelovens § 84 til Ankestyrelsen.
 Sagen blev behandlet i principielt møde med henblik på afklaring af, hvorvidt der kunne ydes hjælp til dækning af tabt arbejdsfortjeneste efter servicelovens § 84 (som ændret pr. 1. januar 2003) om merudgifter ved den daglige livsførelse.
 Afgørelse:
 Ankestyrelsen fandt ikke, at ansøger var berettiget til at få hjælp til dækning af udgifter til tegnsprogskursus eller hjælp til dækning af tabt arbejdsfortjeneste.
 Ankestyrelsen tiltrådte således nævnets afgørelse.
 Begrundelsen vedrørende tabt arbejdsfortjeneste var, at servicelovens § 84 ikke sås at indeholde hjemmel til at yde hjælp til dækning af tabt arbejdsfortjeneste.
 Ankestyrelsen lagde ved afgørelsen vægt på, at hjælp til dækning af udgifter til tabt arbejdsfortjeneste ikke er nævnt i Socialministeriets vejledning om hjælp efter servicelovens § 84. Det fremgår således af vejledningen, at der i forbindelse med hjælp til handicaprettede kurser eksempelvis kan ydes hjælp til rejseudgifter, merudgifter ved måltider og ophold, kursusudgifter, kursusmaterialer og pasning af barn/børn som ikke skal med på kurset.
 Ankestyrelsen lagde videre vægt på, at hjælp til dækning af tabt arbejdsfortjeneste efter sin art ikke, efter Ankestyrelsens vurdering, kunne sidestilles med de eksempler på merudgifter, der er nævnt i ovennævnte vejledning.
 Ankestyrelsen lagde endelig vægt på, at der i servicelovens § 29 er en særlig hjemmel til at yde tabt arbejdsfortjeneste som følge af børns handicap og at lovgiver herved måtte antages at have taget udtømmende stilling til, i hvilke situationer der kan ydes hjælp til dækning af tabt arbejdsfortjeneste.
 Ankestyrelsen fandt herefter ikke holdepunkter for at antage at servicelovens § 84 indeholdt hjemmel til at yde hjælp til dækning af tabt arbejdsfortjeneste.
 Begrundelsen vedrørende tegnsprogskursus var, at ansøger ikke på det foreliggende grundlag havde nødvendige merudgifter svarende til mindst 6000 kr. årligt, jf. servicelovens § 84, stk. 3.
 Ankestyrelsen lagde ved afgørelsen til grund, at den ansøgte udgift til tegnsprogskursus ikke udgjorde mindst 6000 kr.
 Ankestyrelsen lagde ved afgørelsen vægt på, at det følger af servicelovens § 84, stk. 3, at der alene kan ydes hjælp til dækning af nødvendige merudgifter såfremt de samlede årlige merudgifter udgør mindst 6000 kr.
 Ankestyrelsen lagde videre vægt på, at ansøger ikke ifølge de foreliggende oplysninger havde sandsynliggjort, at hun som følge af sin funktionsnedsættelse havde merudgifter svarende til mindst 6000 kr. årligt.
 Ankestyrelsen gjorde imidlertid - i lighed med nævnet - opmærksom på, at kommunen skulle foretage en ny vurdering af ansøgers sag efter servicelovens § 84 såfremt der fremkom nye mulige nødvendige merudgifter.
