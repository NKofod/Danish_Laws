Klage over fejldiagnose og ukorrekt behandling samt forkert anlæggelse af en ernæringssonde Nævnet fandt, at overlæge B handlede i overensstemmelse med normen for almindelig anerkendt faglig standard ved sin behandling af patienten den 14. maj 2004 på organkirurgisk afdeling, Sygehus Y.
Ved kikkertundersøgelse den 14. maj 2004 fandt man en stor polyp i den nederste del af den S-formede del af tyktarmen.
Overlæge B vurderede, at der kunne være tale om en kræftsvulst, og at en operation var nødvendig.
En efterfølgende vævsundersøgelse viste, at patienten havde en stor polyp i den S-formede del af tyktarmen, målende 4x3 cm.
Der var ingen tegn på manifest kræftudvikling.
Derimod blev der i polyppen fundet svære celleforandringer, der godtgjorde, at det drejede sig om forstadiet til manifest kræftsvulst.
Det var nævnets opfattelse, at det på baggrund af undersøgelsesfundene den 14. maj 2004 var relevant at mistænke en ondartet svulst.
Derfor var det efter nævnets opfattelse også relevant at tilbyde operation.
Der blev endvidere relevant forinden operationen foretaget en CT-scanning af bughulen.
Den 25. maj 2004 blev patient opereret på kirurgisk afdeling, Sygehus Y.
Operationen blev superviseret af overlæge C, der også foretog sammensyning af operationssåret.
 Ud fra operationsbeskrivelsen var det nævnets opfattelse, at operationen blev udført i overensstemmelse med almindeligt accepterede faglige principper.
 Efter en samlet vurdering fandt nævnet, at de læger på kirurgisk afdeling, Sygehus Y, der i perioden fra den 25. til den 30. maj 2004 var involveret i behandlingen af patient, handlede i overensstemmelse med normen for almindelig anerkendt faglig standard.
Patienten blev efter operationen observeret på intensivafdelingen, Sygehus Y.
Den 26. maj 2004 blev tilset af 2 forskellige overlæger.
Ved den første undersøgelse blev hendes mave fundet udspilet og med sparsomme tarmlyde.
Ved den anden undersøgelse blev maven fundet blød og med rigelige tarmlyde.
Senere på dagen blev der konstateret stigende infektionsblodprøver, hvorfor der blev iværksat behandling med antibiotika i blodbanen.
Den 27.og den 28. maj 2004 havde patienten blød mave, med tarmlyde.
Den 29. maj 2004 fik patient igen temperaturforhøjelse, hvorfor antibiotikabehandlingen blev genoptaget.
 Den 30. maj 2004 blev patient overflyttet til Sygehus X med henblik på akut CT-scanning på grund af mistanke om utæthed ved sammensyningen af tarmen.
Det var nævnets opfattelse ud fra ovenstående, at der i perioden efter operationen løbende blev foretaget undersøgelse og vurdering af patientens mave, der blev fundet uden tegn på muskelværn.
Endvidere blev der iværksat en relevant forebyggende behandling med antibiotika.
 Nævnet fandt, at sygeplejerske A handlede under normen for almindelig anerkendt faglig standard ved sin behandling af patienten den 21. juni 2004 på intensiv afdeling, Sygehus X.
 Den 21. juni 2004 anlagde sygeplejerske A, intensiv afdeling, Sygehus X, en fødesonde på patient.
 Nævnet kan oplyse, at der efter anlæggelse af ernæringssonde skal kontrolleres både med aspiration af maveindhold og ved luftkontrol, hvor der sprøjtes luft i sonden og lyttes over maven.
Det fremgår af sygeplejerske As udtalelse, at hun foretog begge disse kontroller, men at hun ikke hørte luft ved luftkontrol.
På den baggrund var det nævnets opfattelse, at der kunne være tvivl om sondens korrekte placering, hvorfor sygeplejersken burde have konfereret med vagthavende læge med henblik på en eventuel røntgenkontrol.
