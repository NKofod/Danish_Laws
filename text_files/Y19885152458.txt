 Ministeriet tilslutter sig justitsministeriets forslag om at  

 opfyldelsen af betingelsen om kursus i nødhjælp dokumenteres ved forevisning  

 af originalt kursusbevis, men at påtegning på kørekort kan anvendes som  

 dokumentation indtil alle erhvervskørekort er udskiftet.
 I brev af 28. oktober 1987 (j.nr. 1987-26o-17) har Justitsministeriet på  

 baggrund af en henvendelse fra Turistvognmændenes Landsforening (TL) bedt  

 Trafikministeriet om en udtalelse vedrørende spørgsmålet om dokumentation for  

 opfyldelse af kravet i § 11, stk. 2, i bekendtgørelse om erhvervsmæssig  

 buskørsel om gennemgået kursus i nødhjælp.
I henvendelsen til Justitsministeriet har TL foreslået, at den hidtidige  

 praksis, hvorefter kørekort til erhvervsmæssig personbefordring med stor  

 personbil (kategori D), er blevet påtegnet »omnibus«, hvis  

 indehaveren har gennemgået et godkendt kursus i nødhjælp, erstattes af en ny  

 praksis, hvorefter kørekortet i stedet for »omnibus« påtegnes  

 »nødhjælp« eventuelt »turistkørsel«.
TL har samtidig  

 foreslået, at førere af busser, der er i besiddelse af gyldigt førerkort til  

 erhvervsmæssig personbefordring med påtegningen »omnibus«, fortsat  

 kan benytte dette som dokumentation for, at kravet om kursus i nødhjælp er  

 opfyldt.
 Justitsministeriet har oplyst, at der efter indførelsen af kørekort af  

 EF-model den 1. maj 1986 ikke længere er mulighed for at lave påtegninger på  

 kørekort, idet enhver ændring kræver udstedelse af et nyt kørekort.
Da endvidere kravet om kursus i nødhjælp ikke er en generel betingelse for  

 at opnå kørekort til erhvervsmæssig personbefordring, finder  

 Justitsministeriet det ikke hensigtsmæssigt, at indføre en regel som  

 foreslået af TL.
I stedet foreslås det, at opfyldelsen af betingelsen om  

 kursus i nødhjælp dokumenteres ved forevisning af originalt kursusbevis eller  

 lignende.
 Trafikministeriet kan tilslutte sig Justitsministeriets forslag.  

 Ministeriet kan endvidere tilslutte sig, at kørekort til erhvervsmæssig  

 personbefordring med påtegningen »omnibus« skal kunne anvendes som  

 dokumentation for opfyldelse af kravet om kursus i nødhjælp, i en  

 overgangsperiode indtil alle erhvervskørekort er udskiftet til kørekort af  

 EF-modellen.
