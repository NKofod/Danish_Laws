 Rådighed, deltagelse i uddannelse, musikkonservatorium, undervisning ophørt, mangler debutkoncerten, tilmeldt uddannelse frem til debutkoncerten, debutkoncerten er den afsluttende eksamen.
 Ankenævnet har behandlet XXs klage på vegne af YY på møde den 25. juni 2009.
Nævnet traf denne A F G Ø R E L S E YY anses for at deltage i uddannelse.
 YY har ret til dagpenge, når han har afholdt sin debutkoncert, hvis de øvrige betingelser for at modtage dagpenge er opfyldt.
 Ankenævnet tiltræder således Arbejdsdirektoratets afgørelse af den 8. april 2009.
B E G R U N D E L S E Ankenævnet har lagt til grund, at  YY er tilmeldt solistuddannelsen på F Musikkonservatorium,  YY er tilmeldt F Musikkonservatorium frem til afholdelsen af debutkoncerten,  YY forventer at afslutte undervisningen den 18. juni 2009,  YY forventer at afholde sin debutkoncert i 2010,  debutkoncerten er den afsluttende eksamen, og at en faglærer, en ekstern censor samt en eksamens/prøveleder kommer med en udtalelse efter debutkoncerten, og  den 2-årige solistuddannelse er godkendt som støtteberettigende efter lov om statens uddannelsesstøtte som heltidsuddannelse.
 Arbejdsdirektoratet har den 8. april 2009 truffet afgørelse om, at YY ikke kan få dagpenge, så længe han er tilmeldt solistuddannelsen på F Musikkonservatorium.
 Dagpenge må ikke udbetales til et medlem, som deltager i uddannelse.
 Et medlem kan dog bevare dagpengeretten ved deltagelse i uddannelse, hvis undervisningens varighed er under 20 timer om ugen, og uddannelsen ikke er godkendt som støtteberettigende efter lov om statens uddannelsesstøtte, i det omfang den udbydes som heltidsuddannelse.
 Et medlem kan også bevare dagpengeretten ved deltagelse i enkeltfagsundervisning på gymnasialt niveau under 20 timer om ugen og i undervisning svarende til folkeskolens 8.-10. klassetrin.
 Ankenævnet finder, at YY må anses for at deltage i uddannelse helt frem til afholdelsen af debutkoncerten.
 Ankenævnet har lagt vægt på, at YY er tilmeldt F Musikkonservatorium helt frem til afholdelsen af debutkoncerten.
 Ankenævnet har videre lagt vægt på, at YY først med afholdelsen af debutkoncerten afslutter uddannelsen, idet debutkoncerten er den afsluttende eksamen.
 Ankenævnet har videre lagt vægt på, at YY må forventes at skulle øve sig frem til afholdelsen af debutkoncerten.
 Ankenævnet har endvidere lagt vægt på, at YY efter undervisningens ophør og frem til debutkoncerten, uanset omfanget heraf, forventes at være i kontakt med uddannelsesinstitutionen for så vidt angår afholdelsen af koncerten.
 Uanset, at YY ikke længere måtte deltage i undervisning efter den 18. juni 2009, er det ankenævnets opfattelse, at YY efter undervisningens ophør og frem til afholdelsen af debutkoncerten må anses for at have en fortsat tilknytning til uddannelsesinstitutionen samt en række forpligtelser i forhold til færdiggørelsen af uddannelsen.
 Ankenævnet finder på denne baggrund ikke, at YY kan anses for at være til rådighed for arbejdsmarkedet, før han har afholdt sin debutkoncert.
 Ankenævnet finder heller ikke, at YY er omfattet af undtagelsesbestemmelserne, idet uddannelsen er godkendt som støtteberettigende efter lov om statens uddannelsesstøtte som heltidsuddannelse, og idet der hverken er tale om deltagelse i enkeltfagsundervisning på gymnasialt niveau, eller om undervisning svarende til folkeskolens 8.-10. klassetrin.
 YY har dermed først ret til dagpenge, når han har afholdt sin debutkoncert, hvis de øvrige betingelser for at modtage dagpenge er opfyldt.
R E G L E R Ankenævnet henviser til  § 62 a, stk. 1, stk. 2, 1. pkt. og stk. 4, i lov om arbejdsløshedsforsikring mv., jf. lovbekendtgørelse nr. 975 af 26. september 2008, og  § 19, stk. 1 og stk. 2, nr. 1 i Arbejdsdirektoratets bekendtgørelse nr. 179 af 19. februar 2007 om rådighed.
B E M Æ R K N I N G E R T I L K L A G E N XX har i klagen henvist til afgørelsen i ARVID af den 31. oktober 2001.
Ankenævnet skal i den forbindelse bemærke, at der i ovennævnte sag var tale om et medlem, som havde afleveret sin afsluttende eksamensopgave, og at medlemmet således kun afventede bedømmelsen af opgaven.
Medlemmet havde således afsluttet uddannelsen ved afleveringen af opgaven, og medlemmet var ikke længere studieaktiv.
Selvom YY efter det oplyste ikke har mulighed for at deltage i yderligere undervisning efter den 18. juni 2009, så skal ankenævnet bemærke, at han stadig mangler den afsluttende eksamen, som er debutkoncerten.
YY afslutter først sin uddannelse med afholdelsen af debutkoncerten.
I modsætning til ovennævnte praksissag har YY stadig en række forpligtelser i forhold til færdiggørelsen af uddannelsen, som gør, at han anses for at deltage i uddannelse frem til afholdelsen af debutkoncerten.
Der henvises her til denne afgørelses begrundelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne XX kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 975 af 26. september 2008:
§ 62 a.
Dagpenge må ikke udbetales til et medlem, som deltager i uddannelse.
Stk. 2. Et medlem kan dog bevare dagpengeretten ved deltagelse i uddannelse, hvis undervisningens varighed er under 20 timer om ugen og uddannelsen ikke er godkendt som støtteberettigende efter lov om statens uddannelsesstøtte, i det omfang den udbydes som heltidsuddannelse.
Dagpengeretten kan ligeledes bevares ved deltagelse i enkeltfagsundervisning på gymnasialt niveau under 20 timer om ugen og i undervisning svarende til folkeskolens 8.-10. klassetrin.
Der kan ikke udbetales dagpenge for timer, hvor medlemmet modtager godtgørelse efter lov om godtgørelse ved deltagelse i erhvervsrettet voksen- og efteruddannelse eller støtte efter lov om statens voksenuddannelsesstøtte.
 Stk. 3. Dagpenge må dog ikke udbetales, hvis et medlem afbryder et arbejdsforhold for at deltage i uddannelse eller undlader at afbryde uddannelsen for at påtage sig arbejde.
 Stk. 4. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om de spørgsmål, der er nævnt i stk. 1-3, herunder om medlemmets pligt til at underrette staten i jobcenteret om deltagelse i undervisningen.
 Arbejdsdirektoratets bekendtgørelse nr. 179 af 19. februar 2007 om rådighed:
Kapitel 7 Uddannelse § 19. Et medlem, som deltager i uddannelse, kan ikke få dagpenge, jf. dog stk. 2 og § 20.
 Stk. 2. Et medlem, der står til rådighed for arbejdsmarkedet, kan bevare retten til dagpenge ved deltagelse i:
 1) Uddannelse under 20 timer om ugen, hvis uddannelsen ikke giver ret til støtte efter lov om statens uddannelsesstøtte, i det omfang den udbydes som heltidsuddannelse.
 2) Enkeltfagsundervisning på det gymnasiale niveau under 20 timer om ugen.
 3) Undervisning svarende til folkeskolens 8.-10. klassetrin.
4) Aftenskoleundervisning, hvortil der ydes støtte i henhold til folkeoplysningsloven.
Et medlem kan endvidere bevare retten til dagpenge under ligestillede kurser af op til 2 ugers varighed, der ikke er led i en kompetencegivende uddannelse.
 5) Undervisning i op til 2 uger, hvis medlemmets faglige organisation, a-kasse, jobcenteret eller anden aktør arrangerer undervisningen med det formål at styrke medlemmets tilknytning til arbejdsmarkedet.
6) Uddannelse under lov om åben uddannelse og lov om universiteter, hvis medlemmet har gennemført en erhvervsmæssig uddannelse af mindst 18 måneders varighed.
Dette gælder dog kun, indtil medlemmets ret og pligt til tilbud indtræder.
Undervisningen må ikke kunne være led i en ny uddannelse for medlemmet.
Undervisningens varighed må højst udgøre 6 timer om ugen eller svare til 1/3 studenterårsværk.
Ved undervisning på mere end 6 timer om ugen skal medlemmet dokumentere, at undervisningen pr. uge højst svarer til 1/3 studenterårsværk.
 7) Højskole- eller daghøjskoleforløb inden for de første 6 måneders sammenlagt ledighed, hvis medlemmet er under 25 år.
 Stk. 3. Et medlem kan ikke få dagpenge for timer, hvor medlemmet modtager godtgørelse efter lov om godtgørelse ved deltagelse i erhvervsrettet voksen- og efteruddannelse eller uddannelsesstøtte for voksne efter lov om statens voksenuddannelsesstøtte.
