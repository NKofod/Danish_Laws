 I medfør af § 2, stk. 2 i lov nr. 307 af 24. april 1996 om kliniske  

 diætister fastsættes:
 § 1.  For at opnå autorisation som klinisk diætist  

 skal den, der har bestået en godkendt uddannelse som klinisk diætist,  

 gennemgå en supplerende praktisk uddannelse af 12 måneders varighed ved  

 ansættelse på en relevant sygehusafdeling, i lægepraksis eller hos en privat  

 praktiserende klinisk diætist, der har praktiseret i mindst 3 år  

 (diætistassistenttjeneste).
 Stk. 2.  Den supplerende praktiske uddannelse skal finde  

 sted under løbende supervision af en autoriseret klinisk diætist eller en  

 læge med særlige kundskaber på det ernæringsfysologiske område.
 Stk. 3.  Stk. 2 medfører ingen begrænsninger i den  

 lægelige ordinationsret.
 Stk. 4.  Sundhedsstyrelsen kan i særlige tilfælde  

 godkende, at en del af den supplerende praktiske uddannelse gennemføres ved  

 anden ansættelse i sundhedsvæsenet.
 § 2.  Den supplerende praktiske uddannelse har til  

 formål at træne og videreudvikle diætistassistentens kliniske erfaring med  

 henblik på en selvstændig, rutineret og forsvarlig varetagelse af diagnostik,  

 forebyggelse og behandling inden for det diætetiske virksomhedsområde.  

 Endvidere skal uddannelsen give diætistassistenten en bred indføring i  

 patientbehandling.
 Stk. 2.  Uddannelsen varetages på baggrund af et særligt  

 uddannelsesprogram, hvor diætistassistenten gradvis varetager mere og mere  

 selvstændige funktioner.
 § 3.  Det påhviler diætistassistenten personligt at  

 fremskaffe den nødvendige dokumentation for gennemført praktisk uddannelse.
 Stk. 2.  Ansættelse af mindre end 3 måneders varighed  

 kan normalt ikke medregnes som en del af den supplerende praktiske  

 uddannelse.
 § 4.  Sundhedsstyrelsen varetager spørgsmål vedrørende  

 administrationen af opgaver efter denne bekendtgørelse.
 § 5.  Bekendtgørelsen træder i kraft den 4. oktober  

 1996.
