Betænkning afgivet af Miljø- og Fødevareudvalget den 25. maj 2016 Betænkning over Forslag til folketingsbeslutning om etablering af et uafhængigt, fagligt baseret biodiversitetsråd [af Christian Poll (ALT) m.fl.]:
1. Udvalgsarbejdet Beslutningsforslaget blev fremsat den 1. april 2016 og var til 1. behandling den 12. maj 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 4 spørgsmål til miljø- og fødevareministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, DF, V, LA, RV og KF) indstiller beslutningsforslaget til forkastelse.
 Et mindretal i udvalget (EL, ALT og SF) indstiller beslutningsforslaget til vedtagelse uændret.
Alternativets, Enhedslistens og Socialistisk Folkepartis medlemmer af udvalget anerkender, at vi står over for en biodiversitetskrise, og at vi skal handle hurtigt og målrettet, da vi kun har få år til at vende tilbagegangen i biodiversitet.
Derfor er der brug for et uvildigt, fagligt og dokumenteret grundlag for naturpolitikken.
I dag har vi f.eks.
Skovrådet, Vildtforvaltningsrådet og Klimarådet, som rådgiver inden for de respektive områder, men som ikke er et kontinuerligt fundament for naturpolitisk rådgivning.
ALT, EL og SF mener, at der er behov for et uafhængigt råd, som på eget initiativ kan gennemføre undersøgelser, sætte emner på dagsordenen og foreslå løsninger på aktuelle udfordringer.
Etablerede forskere og rådgivere svarer i dag enten på de spørgsmål, regeringer eller Folketinget stiller, eller fremlægger forskningsresultater, der ikke nødvendigvis anviser løsninger på aktuelle naturpolitiske udfordringer.
Et råd med fokus på biologisk mangfoldighed og borgernes adgang til naturen vil derimod kunne have det nødvendige overblik og sikre større kontinuitet i analyser og vurdering af virkemidler til at stoppe tabet af biodiversitet.
Specielt i de kommende år, hvor effekterne af regeringens landbrugspakke, ophævelse af randzoner samt tilladelse af gødskning og sprøjtning af §3-arealer vil betyde yderligere pres på Danmarks allerede skrøbelige og begrænsede biodiversitet, er det afgørende, at vi sikrer kontinuitet i biodiversitets- og naturpolitikken.
Det er f.eks. afgørende, at eksperter inden for natur og biodiversitet inddrages i forarbejdet, når den naturpakke, som Venstre, Dansk Folkeparti, Liberal Alliance og De Konservative er blevet enige om, skal udmøntes.
Især ved udlægning af urørt skov spiller det en afgørende rolle, at udpegningen foregår på en begavet måde, som i videst muligt omfang befordrer biodiversiteten.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
René Christensen (DF) Pia Adelsteen (DF) fmd.
Ib Poulsen (DF) Rasmus Jarlov (KF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) Carsten Bach (LA) Mette Bock (LA) Mette Abildgaard (KF) Bjarne Laustsen (S) Lea Wermelin (S) nfmd.
Kaare Dybvad (S) Jesper Petersen (S) Malte Larsen (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Carolina Magdalene Maier (ALT) Johannes Lebech (RV) Ida Auken (RV) Lisbeth Bech Poulsen (SF) Pia Olsen Dyhr (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
