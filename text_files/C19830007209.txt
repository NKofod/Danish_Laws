 Hermed følger eksemplarer af bekendtgørelse nr. 177 af 21. april 1983 af  

 lov om skattemyndighedernes organisation og om klageadgang m.m.  

 (Skattestyrelsesloven).
 I lovbekendtgørelsen er medtaget de ændringer, som er gennemført ved lov  

 nr. 267 af 27. maj 1981, lov nr. 198 af 18. maj 1982 og lov nr. 140 af 13.  

 april 1983.
 Ændringslovene har medført ændringer i følgende paragraffer:
 Til de enkelte ændringer bemærkes følgende:
 Ad 1) Ved ændringerne, der trådte i kraft den 1. januar 1983, har alle  

 ligningskommissioner uanset størrelse fået adgang til at opdele sig i  

 besluttende led på mindst 3 medlemmer og til at konstituere sig med 2  

 næstformænd.
 I forbindelse hermed er der ved bekendtgørelse nr. 601 af 22. november  

 1982 foretaget en række ændringer i bekendtgørelse nr. 133 af 28. marts 1978  

 af forretningsorden for ligningskommissioner uden for København.
I ændringsbekendtgørelsen er fastsat nærmere retningslinier for de  

 besluttende leds sammensætning og funktion.
Samtidig er reglerne for valg af  

 formand og næstformand blevet ændret.
 Det bemærkes, at et besluttende led kan tage stilling til enhver  

 skatteansættelse, der hører under ligningskommissionen, også i forbindelse  

 med genoptagelse og klagebehandling efter skattestyrelseslovens § 4.  

 Klagebehandling kan ske i et andet besluttende led end det, der har truffet  

 den afgørelse, der klages over.
To eller flere besluttende led kan efter nærmere bestemmelse af  

 ligningskommissionens formand afholde møder samtidig.
I det eller de møder,  

 hvor formanden ikke selv kan være til stede, føres forsædet af en  

 næstformand.
Efter forretningsordenens § 7, stk. 3, kan de medlemmer af  

 ligningskommissionen, der ikke er medlem af det besluttende led, på samme  

 måde som dettes egne medlemmer forlange en sag forelagt for den samlede  

 ligningskommission.
En tilsvarende bestemmelse er nu optaget i  

 skattestyrelsesloven, jfr. § 1, stk. 6, som affattet ved lov nr. 198 af 18.  

 maj 1982.
 Den adgang, som ligningskommissionens medlemmer har ifølge samme  

 forretningsordensbestemmelse til at deltage i ethvert møde og til på begæring  

 at få tilsendt indkaldelser til møder i besluttende led, som de ikke selv er  

 medlem af, fremgår nu også af lovens tekst, jfr. den ændrede affattelse af §  

 1, stk. 8.
Beslutter en ligningskommission at konstituere sig med 2 næstformænd, jfr.  

 den nye bestemmelse i skattestyrelseslovens § 1, stk. 5, 1. pkt., finder  

 valget af 2. næstformand sted efter valget af 1. næstformand.
Begge valgene  

 sker efter reglerne for valg af formand.
 For Københavns ligningskommissions vedkommende gælder fortsat reglerne i  

 bekendtgørelse nr. 12 af 2. januar 1979 af forretningsorden for  

 ligningskommissionen i København samt regler om ligningskommissionens  

 organisation.
 Ad 2) Ændringerne trådte i kraft den 1. januar 1983. De betyder en  

 forenkling af ligningskommissionens fremgangsmåde ved skatteansættelser, som  

 foretages til et andet beløb end selvangivet, og hvor den skattepligtige  

 ikke, før ansættelsen foretages, fremkommer med indsigelser.
 Den forenklede fremgangsmåde forudsætter, at der gives den skattepligtige  

 underretning om den påtænkte ansættelse, jfr. den ændrede affattelse af  

 skattestyrelseslovens § 3, stk. 1. Hertil vil det i almindelighed være  

 tilstrækkeligt, at den skattepligtige underrettes om, hvilken ansættelse  

 skatteadministrationen enten selv vil foretage efter bemyndigelse eller vil  

 indstille til ligningskommissionen.
 Meddelelsen om den påtænkte ansættelse skal ledsages af en begrundelse, og  

 den skattepligtige skal gøres bekendt med, at ligningskommissionen  

 (skatteadministrationen) vil foretage ansættelsen uden yderligere  

 underretning, hvis den skattepligtige ikke gør indsigelse inden en nærmere  

 angiven frist.
Følger ligningskommissionen ikke skatteadministrationens indstilling, må  

 den skattepligtige underrettes om den ansættelse, ligningsmyndigheden vil  

 foretage.
En sådan underretning kan dog undlades, hvis den skattepligtige  

 under en forhandling med ligningskommissionen har haft mulighed for at udtale  

 sig om kommissionens forslag, eller ansættelsen agtes foretaget i  

 overensstemmelse med selvangivelsen.
I de tilfælde, hvor den skattepligtige har udtalt sig forud for  

 ansættelsen, skal der som hidtil gives underretning om den foretagne  

 ansættelse, om begrundelsen for denne og om klageadgangen efter  

 skattestyrelseslovens § 4. Dette gælder også i tilfælde, hvor den  

 skattepligtiges indvendinger er taget helt eller delvis til følge.
Dog skal  

 en ansættelse, der foretages i overensstemmelse med selvangivelsen, ikke  

 begrundes.
Den nye affattelse af skattestyrelseslovens § 3, stk. 1, angår kun  

 tilfælde, hvor der foreligger behørig selvangivelse.
Foreligger der ikke  

 behørig selvangivelse, skal ligningsmyndigheden som hidtil underrette den  

 skattepligtige om skatteansættelsen, begrundelsen for denne og om  

 klageadgangen efter § 4.
 I konsekvens af den gennemførte forenkling af fremgangsmåden ved  

 underretning om ændrede ansættelser er skattestyrelseslovens § 4 blevet  

 ændret således, at fristen for klagen til ligningskommissionen i det  

 tilfælde, hvor umiddelbar underretning er undladt, regnes fra den  

 skattepligtiges modtagelse af den slutopgørelse, hvoraf ansættelsen fremgår.  

 Der henvises til forretningsordenen for ligningskommissioner uden for  

 København § 14, stk. 1, som affattes ved bekendtgørelse nr. 601 af 22.  

 november 1982.
 Der vil som hidtil være adgang for den skattepligtige til at påklage  

 grundlaget for beregningen af skatten med eventuelle tillæg, godtgørelse m.v.  

 til ligningskommissionen inden 4 uger efter modtagelsen af underretning om  

 beregningen, jfr. ministeriet for skatter og afgifters bekendtgørelse af 29.  

 oktober 1982 vedrørende slutligning for 1982, § 10, stk. 1.
Ad 3). Efter ændringen, der trådte i kraft den 1. januar 1983, kan  

 ligningskommissionen bemyndige skatteadministrationen til at foretage en  

 hvilken som helst kategori af ansættelser i 1. instans.
Det bør fremgå af den  

 i forretningsordenens § 5 foreskrevne ligningsplan, om bemyndigelsesadgangen  

 er udnyttet og for hvilke sager.
Det kan dog ikke anses for stemmende med  

 skattestyrelseslovens almindelige princip, jfr. § 1, stk. 1, at  

 skatteadministrationen bemyndiges til at gennemføre alle ansættelser uden  

 kommissionens medvirken.
 Ved den foran ad 1 og 2 omtalte ændring af ligningskommissionernes  

 forretningsorden er indføjet en bestemmelse, hvorefter det af underretningen  

 om påtænkte eller gennemførte skatteansættelser skal fremgå, om ansættelsen  

 foretages af ligningskommissionen selv eller af skatteadministrationen efter  

 bemyndigelse, se den ændrede affattelse af forretningsordenens § 11, stk. 2.
 Ad 4) Ændringen, der er gennemført med virkning fra den 1. januar 1982,  

 har bragt formuleringen af skattestyrelseslovens § 18, stk. 4, 2. pkt., der  

 angår amtsligningsrådenes revision af indkomst- og formueansættelser, i  

 overensstemmelse med den tilsvarende bestemmelse i § 15, stk. 1, 3. pkt., om  

 ligningsrådets revisionsbeføjelse.
 Herved er det blevet tydeliggjort, at amtsligningsrådet er afskåret fra at  

 ændre ligningskommissionernes og skatterådenes ansættelser på punkter, hvor  

 landsskatteretten har taget stilling til dem, men ikke fra at tage stilling  

 til ansættelserne i øvrigt.
Ad 5) Ændringerne er gennemført ved lov nr. 140 af 13. april 1983, der  

 trådte i kraft ved bekendtgørelse i Lovtidende.
Loven blev bekendtgjort i  

 Lovtidende den 20. april 1983.
 Bestemmelserne i de hidtidige §§ 29 og 30 i skattestyrelsesloven er blevet  

 sammenfattet i den nye § 29, og § 30 er herefter blevet ophævet.
 a. Ændringernes væsentligste indhold er, at fristen i den hidtil gældende  

 § 30, stk. 1, for indbringelse af skattesager for domstolene forlænges fra 3  

 til 5 år, jfr. den ændrede affattelse af § 29, stk. 4. Bestemmelsen angår den  

 frist, der løber i tilfælde, hvor en sag ikke kan opnå påkendelse ved  

 landsskatteretten, fordi der foreligger en af de i lovens § 28 nævnte  

 afvisningsgrunde.
Den særlige, korte frist for domstolsindbringelse i den hidtil gældende §  

 30, stk. 3, er samtidig blevet ophævet, for så vidt angår afsluttende  

 skatteansættelser og ansættelser af dødsboer.
Fristen for at indbringe sager  

 om disse ansættelser er herefter ligeledes 5 år.
 Ved den ændrede formulering af fristbestemmelserne er det i øvrigt blevet  

 præciseret, at en skatteyder først kan gå til domstolene med en skattesag  

 efter, at landsskatteretten har påkendt eller afvist den.
b.
Den administrative praksis, hvorefter statsskattedirektoratet og  

 amtsskatteinspektoraterne efter en vurdering af hvert enkelt tilfælde  

 tillader ældre skatteansættelser genoptaget efter ansøgning af den  

 skattepligtige, forudsættes opretholdt.
 Det er en betingelse for tilladelse til genoptagelse, at den  

 skattepligtige dokumenterer eller dog sandsynliggør, at den tidligere  

 skatteansættelse har været for høj.
 Udvidelsen af fristen for sagsanlæg fra 3 (1) til 5 år medfører, at  

 statsskattedirektoratet og amtsskatteinspektoraterne får mulighed for at  

 tillade ansættelser genoptaget inden for den nye, forlængede frist på 5 år  

 regnet fra udløbet af vedkommende indkomstår.
c.
Fristen på 5 år kan af den skattepligtige afbrydes ved udtagelse af  

 stævning mod ministeriet for skatter og afgifter, jfr. dog ovenfor under a,  

 sidste afsnit.
Den skattepligtige kan tillige afbryde fristen ved at indgive  

 ansøgning om genoptagelse af den pågældende skatteansættelse til  

 statsskattedirektoratet, amtsskattedirektoratet eller den stedlige  

 ligningsmyndighed.
Særlige hensyn anses at gøre sig gældende, når det drejer sig om  

 ansøgninger om genoptagelse, som er indgivet i forventning om, at  

 forlængelsen af fristen fra 3 til 5 år ville blive gennemført, men inden de  

 nye bestemmelsers ikrafttræden.
Tilladelse til genoptagelse af  

 skatteansættelser kan gives tilbage til indkomståret 1977, når den  

 skattepligtige har indgivet ansøgning herom senest 31. december 1982, og  

 betingelserne for tilladelsen i øvrigt har været til stede.
Ansøgninger, der  

 er indgivet i 1983, kan behandles i overensstemmelse med den nye, forlængede  

 frist, selv om de måtte være indgivet inden lovens ikrafttrædelsestidspunkt.
d.
Statsskattedirektoratet fastsætter de nærmere bestemmelser for  

 amtsskatteinspektoraternes behandling af ansøgninger om genoptagelse.
e.
Opmærksomheden henledes på, at den korte frist i skattestyrelseslovens  

 § 15, stk. 3, på 3 år for forhøjelse af skatteansættelser, der beror på et  

 skøn, er opretholdt.
 Ad 6) Ændringerne, der har virkning fra den 1. januar 1982, angår  

 tilkendegivelse af forskellige meninger blandt de retsmedlemmer, som deltager  

 i en landsskatteretsafgørelse (dissens).
 Der er ikke indført bestemmelser af lignende art med hensyn til  

 afgørelser, der træffes af ligningskommissionerne, skatterådene,  

 amtsligningsrådene eller ligningsrådet.
