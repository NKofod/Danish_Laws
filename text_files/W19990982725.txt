Ankestyrelsens principafgørelse D-3-99 om offentlig/privat arbejdsgiver - efterskole - dagpenge Resume:
 En efterskole, som var etableret som selvejende institution, blev anset for offentlig arbejdsgiver, idet mere end 50% af udgifterne blev dækket af offentlige midler, herunder offentlige tilskud til eleverne til betaling for opholdet.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 1, stk. 4 Sagsfremstilling:
 En efterskole, etableret som en selvejende institution, blev drevet ved hjælp af offentlige tilskudsmidler, elevindbetalinger samt andre indtægter.
Ifølge årsregnskabet for 1996 udgjorde de samlede udgifter 10.315.171 kr.
Der var et statstilskud på 5.588.107 kr.
Elevindbetalingerne udgjorde 4.728.075 kr.
Kommunen traf afgørelse om, at skolen ikke kunne få refusion for udbetalt løn under sygdom i forbindelse med en medarbejders sygdom.
Afgørelsen var begrundet med, at det af skolens årsregnskab for 1996 fremgik, at statstilskuddet udgjorde mere end 50% af udgifterne.
Skolen gjorde i anken gældende, at statstilskuddet ikke var en udgiftsdækning, men derimod en indtægtskilde, som beregnes efter antal årselever og antal lærerstillinger, som skolen havde.
Andre ansatte på skolen dannede således ikke grundlag for statstilskuddet.
 Afgørelse:
 Skolen havde ikke ret til refusion i forbindelse med medarbejderens fravær, idet skolen måtte anses for offentlig arbejdsgiver i dagpengelovens forstand.
 Offentlige arbejdsgivere efter dagpengeloven er offentlige myndigheder samt private institutioner, hvis udgifter dækkes med mindst 50 % af offentlige midler, jf. dagpengelovens § 1, stk. 4.
 Offentlige arbejdsgivere afholder udgifterne til dagpenge i hele fraværsperioden, jf. lovens § 1, stk. 2, nr. 2, § 3, stk. 4 og § 25, stk. 2.
Dagpengeudvalget lagde ved afgørelsen vægt på, at skolens udgifter blev dækket med mere end 50% af offentlige midler.
Dagpengeudvalget tiltrådte således kommunens afgørelse.
 Dagpengeudvalget bemærkede, at også eventuelle tilskud fra stat eller kommune til eleverne til betaling af skolepenge indgår ved opgørelsen af andelen af offentlige midler.
