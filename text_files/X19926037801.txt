Finanstilsynet har anmodet Fondsbørsen om at påtale et selskabs  

 manglende meddelelse til Fondsbørsen af køb af egne aktier svarende til 8% af  

 aktiekapitalen over en periode på 3-4 måneder En investor klagede over en afgørelse truffet af Københavns Fondsbørs,  

 hvorefter et selskabs handel med egne aktier i perioden september 1988 -  

 marts 1990 ikke havde haft en sådan karakter, at der skulle have været givet  

 meddelelse herom til Københavns Fondsbørs.
 Københavns Fondsbørs, der havde gennemgået samtlige koncernens  

 transaktioner med egne aktier, fandt ikke, at der var tale om et kvalificeret  

 opkøb, der udløste en pligt til at give meddelelse til Fondsbørsen.
Da Finanstilsynets gennemgang af transaktionerne sammenholdt med  

 selskabets egne oplysninger i noterne til årsregnskaberne viste betydelige  

 divergenser, anmodede man Fondsbørsen om at undersøge sagen på ny.  

 Undersøgelsen viste, at der havde været fejl i de oprindelige opgørelser,  

 ligesom Fondsbørsen fik dokumentation for køb af yderligere 50.000 stk. egne  

 aktier.
Selskabet havde i en periode på 3-4 måneder købt aktier svarende til  

 8 % af aktiekapitalen og skulle derfor have givet meddelelse herom.
Under  

 hensyn til, at Københavns Fondsbørs havde ændret sin vurdering af sagen,  

 anmodede man Fondsbørsen om at påtale forholdet.
