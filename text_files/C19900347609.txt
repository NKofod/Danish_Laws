I.
Orientering Ifølge § 6, stk. 4 i Arbejdstilsynets bekendtgørelse nr. 199 af 26. marts  

 1985 om epoxyharpikser og isocyanater m.v. må materialer omfattet af  

 bekendtgørelsen kun sprøjtes på i lukkede systemer, sprøjtekabiner og  

 sprøjtebokse med effektiv ventilation, jfr.
At-meddelelse nr. 3.01.3.
 Definitionen på sprøjtebokse og lukkede systemer har ikke givet anledning  

 til problemer, hvorimod »sprøjtekabiner« har vist sig ikke at være  

 et entydigt begreb.
Med baggrund i en række klagesager er Arbejdstilsynet af Arbejdsmiljørådet  

 blevet bedt om at udarbejde en definition på sprøjtekabiner.
D.v.s. beskrive,  

 hvornår et rum har en sådan standard, at det kan kaldes en kabine, og der  

 derfor må sprøjtemales derinde uden dispensation.
 Arbejdsmiljørådet har tiltrådt følgende definition på sprøjtekabiner:
- Rummet skal være et lukket rum, der er udført med vægge, loft (og evt.  

 gulv) af ubrændbare materialer, og som opfylder brandmyndighedernes krav til  

 enten kabiner eller brandsektioner, hvori der må foretages åben  

 sprøjtemaling.
Jævnfør Tekniske forskrifter for sprøjtemaling og lakering med  

 brandfarlige væsker.
Statens Brandinspektion 1978.
- Ventilationen skal også være projekteret af hensyn til de  

 sundhedsmæssige forhold.
Det er ikke tilstrækkeligt, at brandmyndighedernes  

 krav er overholdt.
Lufthastigheden omkring emnet skal være 0,2 m/s - 0,5 m/s,  

 afhængigt af emnet og overfladebelægningen.
 - Ventilationen skal føre luftstrømmen den kortest mulige vej fra  

 sprøjtestedet til udsugningen, uden at passere den beskæftigedes  

 åndedrætszone.
 - Der må ikke foregå andet arbejde samtidig med malearbejdet.
 Det er ikke tilladt at påføre epoxyharpikser eller isocyanater ved  

 sprøjtning i andre lokaler, medmindre der foreligger dispensation, jfr.  

 bekendtgørelsens § 16.
Desuden gælder de almindelige krav til ventilationsanlæg vedr. tilførsel  

 af frisk luft m.v.
Det er stadig nødvendigt at anvende luftforsynet  

 åndedrætsværn under sprøjtearbejdet med epoxyharpikser og isocyanater.
II.
Instruktion Ovenstående definition skal lægges til grund ved kredsens administration  

 af § 6 i bekendtgørelsen om epoxyharpikser og isocyanater m.v.
Kredsen skal under det almindelige tilsynsarbejde påse, at der ikke  

 påføres epoxyharpikser og isocyanater ved sprøjtning uden for sprøjtekabiner, sprøjtebokse og  

 lukkede systemer, medmindre der foreligger dispensation.
III.
Ikrafttræden Straks.
27. August 1990 Erik Andersen (* 1) Arbejdstilsynets bekendtgørelse nr. 199 af 26. marts 1985 om  

 epoxyharpikser og isocyanater m.v. § 6, stk. 4.
 (* 2) AT-meddelelse nr. 3.01.3.
 (* 3) AT-cirkulæreskrivelse nr. 13/1990.
