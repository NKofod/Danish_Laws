Bekendtgørelse om ændring af bekendtgørelse om en aktiv beskæftigelsesindsats § 1 I bekendtgørelse nr. 977 af 28. juni 2018 om en aktiv beskæftigelsesindsats foretages følgende ændringer:
 1. § 88, stk. 2 og 3, affattes således:
 »Stk. 2. Ved nettoudvidelse forstås merbeskæftigelse i forhold til det gennemsnitlige antal ordinært ansatte i de foregående 12 måneder, og at ansættelsen ikke sker i en stilling, der er blevet ledig ved afskedigelse eller fratrædelse af en ansat uden støtte inden for de foregående 3 måneder, jf. dog § 91, stk. 2. Ved opgørelsen af antallet af ordinært ansatte medregnes alle beskæftigede, hvor antallet af fuldtids- og deltidsbeskæftigede og sæsonarbejdere skal opgøres som brøkdele af årsværk, jf. dog stk. 5. Der skal dog ikke medregnes ansatte med offentligt tilskud.
Stk. 3. Virksomheden afgrænses som en arbejdsplads med selvstændigt virksomhedsnummer i Det Centrale Virksomhedsregister (CVR-nummer), jf. lov om det centrale virksomhedsregister, jf. dog stk. 4 og 5.« 2. I § 88 indsættes efter stk 3, som nye stykker:
»Stk. 4. Kravet om, at ansættelsen ikke sker i en stilling, der er blevet ledig ved afskedigelse eller fratrædelse af en ansat uden støtte inden for de foregående 3 måneder, skal opfyldes på den enkelte arbejdsplads med selvstændigt produktionsenhedsnummer (P-nummer), jf. lov om det centrale virksomhedsregister.
Såfremt der er enighed mellem arbejdsgiveren og de ansatte herom, kan der ske en anden afgrænsning.
Der skal foreligge skriftlig tilkendegivelse om dette fra arbejdsgiveren og en medarbejderrepræsentant, der er ansat på den adresse (P-nummer), hvor ansættelsen med løntilskud skal ske.
Stk. 5. For offentlige virksomheder medregnes ved opgørelsen af antallet af ordinært ansatte alle beskæftigede uden hensyn til arbejdstidens længde.
Der skal dog ikke medregnes ansatte med offentligt tilskud og personer, der er ansat i henhold til en ansættelsesaftale, der er indgået for et bestemt tidsrum eller med henblik på en bestemt arbejdsopgave.
En offentlig virksomhed afgrænses som udgangspunkt som en arbejdsplads med selvstændigt produktionsenhedsnummer (P-nummer), jf. lov om det centrale virksomhedsregister.
Såfremt der er enighed mellem arbejdsgiveren og de ansatte herom, kan der ske en anden afgrænsning.
Der skal foreligge skriftlig tilkendegivelse om dette fra arbejdsgiveren og en medarbejderrepræsentant, der er ansat på den adresse (P-nummer), hvor ansættelsen med løntilskud skal ske.« Stk. 4-6 bliver herefter stk. 6-8.
 3. I § 88, stk. 4, der bliver stk. 6, ændres »Det betragtes« til: »I offentlige virksomheder betragtes det«.
§ 2 Bekendtgørelsen træder i kraft den 1. juli 2019.
