Afslag på bevilling til uddannelsesydelse.
Arbejdsmarkedsstyrelsen  

 traf som ankeindstans afgørelse om, at et medlem, der var ophørt i et  

 arbejdstilbud (ATB) før ATB-periodens udløb for i et år at rejse jorden rundt  

 med familien, ikke var berettiget til et supplerende ATB, og derfor ej heller  

 var berettiget til uddannelsesydelse til selvvalgt uddannelse efter 1. ATB,  

 da pågældende ikke havde gennemført sit 1. ATB.
 Ved skrivelser af 18.6, 1.8, 16.8 og 17.10.1990 har De Kvindelige  

 Arbejderes Arbejdsløshedskasse klaget over, at Arbejdsformidlingen i Kolding  

 d. 24.4.1990 har afslået at bevilge kassens medlem cpr. nr. xxxxxx - xxxx,  

 N.N., uddannelsesydelse under medlemmets uddannelse til køkkenassistent under  

 henvisning til, at pågældende ikke har gennemført det arbejdstilbud, som hun  

 påbegyndte d. 1.3.1988 og afbrød d. 31.5.1988.
 Det fremgår af kassens redegørelse for sagen bl.a., at medlemmet afbrød  

 det omhandlede arbejdstilbud for at holde et sabbatår med sin familie fra d.  

 1.6.1988, at medlemmet allerede i marts måned 1988 fik tilsagn fra både  

 Arbejdsformidlingen og beskæftigelsessekretariatet i Kolding kommune om, at  

 hun kunne genindtræde i et arbejdstilbud d. 1.6.1989 for at gennemføre de  

 resterende 4 måneder af dette, at arbejdsgiveren d. 17.5.1988 tilbagekaldte  

 det tidligere meddelte tilsagn, men tilkendegav, at medlemmet ville kunne  

 ansættes i lignende stilling ved sabbatårets udløb, samt at årsagen til foran  

 nævnte tilbagekaldelse var, at Arbejdsformidlingen alligevel ikke ville  

 acceptere afbrydelsen af arbejdstilbudet med den konsekvens, at 4 måneders  

 beskæftigelse efter sabbatårets afslutning hos Kolding kommune alligevel ikke  

 ville kunne betragtes som et forlænget arbejdstilbud, men derimod kun som  

 almindelig beskæftigelse.
 Af kassens redegørelse fremgår endvidere, at medlemmet havde indrettet sig  

 i tillid til, at afbrydelsen af arbejdstilbudsperioden var godkendt af  

 arbejdsgiveren og Arbejdsformidlingen, og at hun derfor ikke kunne ændre sine  

 planer om at gennemføre det omhandlede sabbatår, at medlemmet efter  

 sabbatåret gennemførte den resterende del af det med Kolding kommune aftalte  

 »arbejdstilbud«, hvorefter hun fik en læreplads som køkkenassistent  

 ved samme kommune, at medlemmet ansøgte om uddannelsesydelse til denne  

 uddannelse indtil hendes nye faldsdato d. 2.6.1991, at Arbejdsformidlingen  

 afslog ansøgningen under henvisning til, at hun ikke havde gennemført det  

 oprindelige arbejdstilbud samt, at det er kassens opfattelse, at  

 Arbejdsformidlingens afgørelse er forkert, fordi den strider mod § 22, stk.  

 1, i Arbejdsministeriets bekendtgørelse nr. 403 af 30.5.1989 om arbejdstilbud  

 m.v.
 Spørgsmålet om det har kunnet accepteres, at medlemmet afbrød  

 arbejdstilbudsperioden d. 1.6.1988 har tidligere været behandlet i det  

 daværende Arbejdsmarkedsnævnet for Vejle Amtskommune således:
 »Ved skrivelse af 27.4.1988 har nævnet (j.nr. xxxx) fremsendt en sag  

 vedrørende afbrydelse og forlængelse af N.N.s arbejdstilbud hos Kolding  

 kommune.
 Det fremgår bl.a. af sagen, at pågældende efter aftale med arbejdsgiveren,  

 Kolding kommune, ønsker at afbryde arbejdstilbudsperioden fra 1.6.1988 til  

 31.5.1989 for at tage på en rejse »jorden rundt« (sabbatår).
 AF-Kolding har d. 12.4.1988 afslået at godkende aftalen om afbrydelse af  

 arbejdstilbudsperioden på det givne grundlag.
 Direktoratet skal indledningsvis oplyse, at arbejdstilbudsordningen hviler  

 på den forudsætning, at det gennem placering på en almindelig arbejdsplads  

 sikres, at den langtidslediges arbejdsevne genoptrænes og vedligeholdes.
 Det er derfor direktoratets opfattelse, at afbrydelse af pågældendes  

 arbejdstilbud ved Kolding kommune i et år med den givne begrundelse vil  

 medføre en væsentlig forringelse af periodens genoptræningsværdi.
 Direktoratet er endvidere af den opfattelse, at den konkrete begrundelse  

 for at afbryde arbejdstilbudsperioden klart falder uden for det område, inden  

 for hvilket der ved aftale med arbejdsgiveren kan ske afbrydelse af perioden  

 (med AFs godkendelse).
Der henvises til bekendtgørelse nr. 373 af 6.7.1984, § 18, stk. 1. nr. 1,  

 med tilhørende vejledning.
Direktoratet finder ikke, at der med støtte i de i  

 vejledningen nævnte eksempler kan argumenteres for, at der kan ske afbrydelse  

 af perioden, når henses til afbrydelsens varighed og formål.
 Direktoratet har derfor ikke fundet grundlag for at tilsidesætte  

 AF-Koldings afgørelse af 12.4.1988.
 Direktoratets afgørelse kan ikke indbringes for anden »administrativ  

 myndighed«.
 Af en herfra indhentet udtalelse af 27.8.1990 fra Arbejdsformidlingen i  

 Kolding fremgår bl.a., at formidlingen - foruden at henholde sig til  

 Arbejdsdirektoratets ovenfor citerede skrivelse - d. 18.4.1990 modtog  

 Kvindeligt Arbejderforbund, Koldingafdelingens indberetning af N.N. til UTB,  

 at Arbejdsformidlingen returnerede indberetningen med den begrundelse, at  

 medlemmet ikke havde gennemført 1. arbejdstilbud, men ophørte med  

 arbejdstilbudet efter eget ønske d. 31.5.1988 samt, at det fortsat er  

 Arbejdsformidlingens opfattelse, at medlemmet ikke har krav på  

 uddannelsesydelse, uddannelsestilbud eller et 2. arbejdstilbud.
I denne anledning skal man meddele, at Arbejdsmarkedsstyrelsen ikke finder  

 grundlag for at ændre Arbejdsdirektoratets vurdering af 9.5.1988 af den  

 omhandlede afbrydelse af arbejdstilbudsperioden i 1988, ligesom styrelsen  

 ikke finder, at der i arbejdstilbudsordningens bestemmelser er hjemmel til at  

 »lovliggøre« omhandlede afbrydelse ved, at medlemmet har haft  

 ordinært arbejde ved Kolding kommune efter sabbatåret af samme omfang, som  

 den ikke gennemførte del af den oprindelige arbejdstilbudsperiode.
Der vil  

 således ikke kunne bevilges medlemmet uddannelsesydelse under den omhandlede  

 køkkenassistentuddannelse.
Det tilføjes, at Arbejdsmarkedsstyrelsen gerne  

 ser, at kassen, når den er et medlem behjælpelig med at klage over et  

 arbejdsformidlingskontors afgørelse, indgiver klagen så betids, at den  

 gældende ankefrist overholdes, jf. bekendtgørelse nr. 403, § 120, stk. 4,  

 hvoraf fremgår, at Arbejdsformidlingens afgørelser inden 4 uger kan  

 indbringes for arbejdsdirektøren (nu Arbejdsmarkedsstyrelsen) af den, som  

 afgørelsen vedrører.
 I henhold til § 14, stk. 2, i lov om arbejdstilbud til ledige er denne  

 afgørelse endelig og vil derfor ikke kunne indbringes for anden administrativ  

 myndighed.
 Ingen.
