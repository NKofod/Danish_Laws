Skriftlig fremsættelse (26. marts 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af aktieavancebeskatningsloven og forskellige andre love (Beskatning ved overdragelse af erhvervsvirksomheder til erhvervsdrivende fonde) (Lovforslag nr.
L 156) Regeringen ønsker at styrke virksomhedsejeres muligheder for at gennemføre et smidigt generationsskifte af deres virksomhed, således at overdragelse til fonde kan være et attraktivt alternativ til andre modeller for generationsskifte.
Derigennem skabes også incitament til flere fondsstiftelser.
I overensstemmelse hermed udmønter lovforslaget aftale mellem den daværende regering (Venstre, Liberal Alliance og Det Konservative Folkeparti), Socialdemokratiet og Radikale Venstre offentliggjort den 28. december 2018 om at gennemføre de nødvendige lovændringer med henblik på at udmønte anbefalingerne fra arbejdsgruppen om succession til erhvervsdrivende fonde, som er indeholdt i arbejdsgruppens rapport Beskatning ved overdragelse af erhvervsvirksomheder til erhvervsdrivende fonde (rapporten er sendt til Folketinget, jf.
SAU 2017-18, Alm. del, bilag 222).
 De foreslåede regler indebærer, at der ved arv eller gave kan overdrages aktier i selskaber, der driver erhvervsvirksomhed, til en erhvervsdrivende fond uden betaling af skatter eller afgifter på overdragelsestidspunktet, idet beskatningen udskydes indtil fonden modtager udbytte eller sælger aktierne.
Det foreslås, at anvendelsen af reglerne forudsætter opfyldelse af en række betingelser, der bl.a. skal sikre, at modellen målrettes overdragelse af reelle erhvervsvirksomheder, at fonden viderefører virksomheden, samt at den modtagende fond er underlagt regler, der afskærer stifteren fra at råde over fondens midler.
Det gælder, uanset om fonden er hjemmehørende i Danmark eller i et land, der er medlem af EU/EØS.
 Den såkaldte holdingmodel, der giver mulighed for ved gave at overdrage aktier i et datterselskab skattefrit til en fond, vil fortsat kunne anvendes, men der indføres krav om forudgående tilladelse fra Skatterådet.
 De nye regler foreslås tillagt virkning fra 1. juli 2020 og skønnes at medføre et mindreprovenu efter tilbageløb og adfærd på 170 mio. kr. årligt.
Som tilkendegivet i lovbemærkningerne lægges der op til, at der tre år efter reglernes ikrafttræden skal udarbejdes en redegørelse til Folketingets Skatteudvalg om erfaringerne med den nye lovgivning, herunder omfanget af overdragelser til fonde efter de foreslåede regler og antallet af tilladelser fra Skatterådet til anvendelse af holdingmodellen.
Dette vil bidrage til at sikre et godt grundlag for at vurdere, om reglerne fungerer efter hensigten.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
