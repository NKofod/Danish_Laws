Skriftlig fremsættelse (17. november 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 godskørsel og lov om buskørsel. (Chaufførvikarer).
(Lovforslag nr.
L 90).
 Regeringen finder det hensigtsmæssigt, at gods- og  

 buskørselsvirksomheders mulighed for at tilrettelægge og  

 udføre deres kørsel inden for fleksible rammer styrkes, men  

 finder samtidig, at det også skal ske på en sådan  

 måde, at chaufførers arbejdsvilkår sikres, og at  

 færdselssikkerheden tilgodeses.
 Med lovforslaget åbnes der mulighed for, at en  

 vognmandsvirksomhed med tilladelse til godskørsel for fremmed regning  

 eller buskørsel udlåner egne chauffører, anvender andre  

 vognmænds chauffører eller chauffører fra en godkendt  

 chaufførvikarvirksomhed.
Samtidig etableres en overbygning på det  

 eksisterende tilladelsessystem, så man udover tilladelse til  

 godskørsel for fremmed regning eller buskørsel, kan godkendes  

 til at udøve chaufførvikarvirksomhed.
Det er ikke en  

 betingelse, at virksomheden både udfører vejtransport og  

 udøver chaufførvirkarvirksomhed.
Det betyder, at en virksomhed  

 kan vælge alene at udøve vikarvirksomhed.
 Med godkendelsesordningen følger også  

 mulighed for at kunne tilbagekalde den udstedte tilladelse, såfremt  

 vikarvirksomheden ikke udbetaler overenskomstmæssig løn til  

 vikaren.
 Lovforslaget har været i høring, og  

 høringssvarene vil med et høringsnotat blive fremsendt til  

 Trafikudvalget inden 1. behandlingen af lovforslaget.
 Idet jeg i øvrigt henviser til lovforslagets  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
