Skriftlig fremsættelse (29. marts 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af ligningsloven og  

 fusionsskatteloven. (Ændring af genbeskatningsreglerne ved skattefri  

 spaltning m.v.).
(Lovforslag nr.
L 236).
For ikke at stille skattemæssige hindringer i vejen  

 for forretningsmæssigt begrundede omstruktureringer i erhvervslivet  

 foreslås det, at spaltninger skal kunne gennemføres efter  

 fusionsskattelovens regler, uden at det indebærer genbeskatning af  

 underskud i de udenlandske selskaber, der overdrages til det modtagende  

 selskab.
Genbeskatningssaldoen videreføres i stedet i det modtagende  

 selskab.
Det er en forudsætning, at det modtagende selskab er  

 hjemmehørende her i landet, og at det udenlandske selskab efter  

 spaltningen er omfattet af en sambeskatning efter selskabsskattelovens §  

 31.
 Tilsvarende regler foreslås for den situation, hvor  

 samtlige det udenlandske selskabs aktiver som led i spaltningen overdrages  

 til et udenlandsk selskab, der er sambeskattet med det modtagende  

 selskab.
Det foreslås herudover, at der skal ske  

 genbeskatning af tidligere fratrukne underskud, når et udenlandsk  

 selskab afhænder aktier eller anparter i datterselskaber til  

 koncernforbundne selskaber m.v.
Herved sikres, at et udenlandsk selskab ikke  

 udskiller de sunde dele af selskabets aktiviteter i form af ejerskab til  

 aktier i datterselskaber, uden at genbeskatning af tidligere fratrukne  

 underskud finder sted.
 Endvidere foreslås der en tydeliggørelse af  

 bestemmelsen i ligningslovens § 33 E, stk. 6, således at det ligger  

 uden for enhver tvivl, at der skal ske genbeskatning i den situation, hvor et  

 moderselskab ophører ved spaltning og dermed ikke længere er  

 skattepligtigt efter selskabsskattelovens § 1. I samme forbindelse  

 foreslås en præcisering af fusionsskattelovens § 7.
 Endelig foreslås det, at selskaber, som har  

 underskud, der er omfattet af reglerne i ligningslovens § 33 E, som  

 indført ved lov nr. 312 af 17. maj 1995, kan vælge at anvende  

 reglerne i ligningslovens § 33 E, som den blev affattet ved lov nr. 487 af  

 12. juni 1996.
 I det jeg i øvrigt henviser til  

 bemærkningerne i lovforslaget, skal jeg anbefale det til Folketingets  

 velvillige behandling.
