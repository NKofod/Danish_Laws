Bekendtgørelse om ekstraordinær støtte til mælkeproducenter i forbindelse med en særlig markedsstøtteforanstaltning i mejerisektoren1) I medfør af § 1, stk. 1-5, § 4, stk. 1 og 5, § 5 a og § 22, stk. 2, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 1586 af 14. december 2015, fastsættes i henhold til § 5, stk. 1, nr. 1, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Formål og definitioner § 1. NaturErhvervstyrelsen kan, som led i en særlig markedsstøtteforanstaltning i mejerisektoren, udbetale tilskud til mælkeproducenter, som har haft leverance til en godkendt opkøber i hele referenceperioden 1. oktober 2014 til 30. september 2015, jf.
Kommissionens delegerede forordning (EU) nr. 2015/1853 af 15. oktober 2015 om midlertidig ekstraordinær støtte til landbrugere inden for husdyrsektorerne.
 § 2. Ved en mælkeproducent forstås i denne bekendtgørelse en fysisk eller juridisk person eller en sammenslutning af fysiske eller juridiske personer, som har haft mælkeleverance i hele referenceperioden 1. oktober 2014 til 30. september 2015 til en godkendt opkøber.
 § 3. Ved en godkendt opkøber forstås i denne bekendtgørelse en opkøber, som er omfattet af artikel 151, i Europa-Parlamentets og Rådets forordning (EF) nr. 1308/2013 af 17. december 2013 om en fælles markedsordning for landbrugsprodukter og om ophævelse af Rådets forordning (EØF) nr. 922/72, (EØF) nr. 234/79, (EF) nr. 1037/2001 og (EF) nr. 1234/2007, og er godkendt i henhold til bekendtgørelse nr. 1766 af 15. december 2015 om mælkekvoter.
Beregning og udbetaling af tilskud § 4. Tilskudsandelen på 65.982.803 kr. fordeles, på baggrund af oplysninger fra Mejeriforeningen, forholdsmæssigt blandt mælkeproducenter i forhold til producentens mælkeproduktion i referenceperioden 1. oktober 2014 til 30. september 2015.
 Stk. 2. Salg af mælk til direkte forbrug (stalddørssalg) samt producenter af fåre- og gedemælk er ikke berettiget til tilskud.
§ 5. Tilskuddet udbetales direkte til mælkeproducenten.
For landbrugsfællesskaber gælder, at beløbet udbetales til den juridiske person, der tegner fællesskabet.
Stk. 2. Tilskuddet udbetales til modtagerens Nem Konto Stk. 3. Tilskuddet skal senest være udbetalt 30. juni 2016.
Kontrol og tilbagebetaling § 6. NaturErhvervstyrelsen forestår den fysiske og administrative kontrol samt den efterfølgende regnskabskontrol.
 § 7. NaturErhvervstyrelsen kan, ved uretmæssigt modtaget tilskud, træffe afgørelse om tilbagebetaling af tilskuddet.
 Ikrafttræden m.v.
 § 8. Bekendtgørelsen træder i kraft den 1. marts 2016.
 Stk. 2. Bekendtgørelse nr. 501 af 10. maj 2010 om støtte til mælkeproducenter i forbindelse med en særlig markedsstøtteforanstaltning i mejerisektoren ophæves.
NaturErhvervstyrelsen, den 26. februar 2016 Jette Petersen / Katrine Kaldahl 1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) nr. 1308/2013 af 17. december 2013 om en fælles markedsordning for landbrugsprodukter og om ophævelse af Rådets forordning (EØF) nr. 922/72, (EØF) nr. 234/79, (EF) nr. 1037/2001 og (EF) nr. 1234/2007, EU-Tidende 2013, nr.
L 347, s. 671, og Kommissionens delegerede forordning (EU) nr. 2015/1853 af 15. oktober 2015 om midlertidig ekstraordinær støtte til landbrugere inden for husdyrsektorerne, EU-Tidende 2015, nr.
L 271, s. 25. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke nævnte forordningers umiddelbare gyldighed i Danmark.
