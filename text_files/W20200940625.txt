SU - udeboende - sameje med forældre Resumé En studerende betragtes som hjemmeboende, hvis vedkommende i folkeregisteret deler adresse med den ene eller begge sine forældre.
 Den studerende kan efter ansøgning dog betragtes som udeboende, hvis den studerende deler adresse med den ene eller begge sine forældre som følge af lige sameje.
 Bestemmelsen skal fortolkes ud fra den almindelige forståelse af det juridiske begreb lige sameje.
 Lige sameje betyder, at et aktiv ejes af flere personer i fællesskab med lige stor andel til hver.
 Det kan ikke indfortolkes i bestemmelsen, at den studerende skal eje en lige så stor andel som forældrenes samlede andele.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 8, stk. 4, om SU med satsen for udeboende studerende Bekendtgørelse om statens uddannelsesstøtte (SU-bekendtgørelsen), bekendtgørelse nr. 1515 af 13. december 2017:
 § 18, stk. 2, nr. 1 om at den uddannelsessøgende betragtes som hjemmeboende, hvis den uddannelsessøgende i folkeregistret står tilmeldt samme adresse som den ene eller begge forældre  § 18, stk. 3, nr. 5, om at den uddannelsessøgende efter ansøgning kan betragtes som udeboende, hvis den uddannelsessøgende deler adresse med den ene eller begge forældre som følge af lige sameje Sagsfremstilling Den studerende søgte om at blive betragtet som udeboende, på trods af at han delte adresse med sine forældre.
Den studerende oplyste, at han havde købt en ejerbolig sammen med sine forældre.
Det fremgår af tingbogsattesten, at den studerende ejede 1/3 af den fælles ejendom, og hver forælder ejede 1/3 af den fælles ejendom.
 Ankenævnet fandt, at den studerende opfyldte betingelserne for at blive anset som udeboende.
 Ankenævnet fandt i den forbindelse, at den studerende og forældrene ejede ejendommen i lige sameje.
 Afgørelse:
Ankenævnet for Statens Uddannelsesordninger ændrede styrelsens afgørelse.
Ankenævnet fandt, at den studerende og den studerendes forældre ejede deres fælles bolig i lige sameje.
Den studerende opfyldte derfor betingelserne for at blive anset som udeboende.
 Begrundelse for afgørelsen:
 Vi vurderer, at du opfylder betingelserne for at blive anset som udeboende i relation til SU fra juli 2019, på trods af at du deler adresse med begge dine forældre.
 Vi har lagt vægt på, at det fremgår af tingbogsattesten, at du ejer 1/3 af din og dine forældres fælles ejendom, og at dine forældre hver ejer 1/3 af jeres fælles ejendom.
 Vi finder derfor, at du og dine forældre ejer ejendommen i lige sameje.
