Udtalt at vejlovens § 106 ikke finder anvendelse, hvor kommunen  

 udfører kloakarbejder uden vejformål.
Tvistigheder mellem flere ledningsejere  

 må løses efter almindelige privatretlige principper, idet udgangspunktet  

 formentlig må være, at gravearbejde kun må foretages med respekt af  

 eksisterende ledninger.
I skrivelse af 6. maj 1981 har De for B.
Vandværk I/S anmodet om  

 ministeriets udtalelse angående reglerne for forholdet mellem på den ene side  

 vandværket som ejer af eksisterende ledninger i offentligt vejareal og på den  

 anen side A kommune, der udfører kloakanlæg i de offentlige veje til  

 bortledning af spildevand.
 I den anledning skal man bekræfte tidligere telefonisk oplysning herfra  

 om, at reglen i § 106 i lov om offentlige veje om ledningsejeres pligt til  

 vederlagsfri flytning af ledninger i offentligt vejareal ikke finder  

 anvendelse i den konkrete sag, hvor kommunen ikke udfører vejarbejde, men  

 kloakanlæg uden vejformål.
Ministeriets cirkulæreskrivelse af 27. november 1978 om ledningers forhold  

 til veje indeholder vejledning med hensyn til vejbestyrelsernes kontakt med  

 ledningsejere, når der skal udføres vejarbejde.
Derimod behandler cirkulæret  

 ikke forholdet mellem ledningsejerne indbyrdes.
 Ministeriet finder ikke, at det kan udledes som modsætningsslutning fra  

 reglen i § 106 med tilhørende cirkulære, at ejeren af den eksisterende  

 ledning (vandværket) kan afvise enhver udgift som følge af nedlægning af en  

 ny ledning (kommunens kloakledning).
Forholdet mellem ledningsejerne må efter ministeriets opfattelse løses  

 efter dansk rets almindelige privatretlige principper, idet udgangspunktet  

 formentlig må være, at gravearbejder i vejen kun må foretages med respekt af  

 eksisterende ledninger.
Ministeriet finder det imidlertid ikke uforeneligt  

 med disse almindelige regler, at ejeren af den eksisterende ledning helt  

 eller delvis kan miste et eventuelt krav på erstatning for ledningsskade,  

 dersom han har kendt sine ledningers beliggenhed og i tide er blevet  

 opfordret til at påvise dem, men har undladt dette.
Ligeledes kan det  

 formentlig ikke udelukkes, at der ved erstatningsbedømmelsen vil blive taget  

 hensyn til, om den eksisterende ledning var anbragt og vedligeholdt efter de  

 sædvanemæssige forskrifter.
Den i Deres skrivelse nævnte kendelse fra 1930  

 blev omtalt af ministeriet ved telefonsamtale som eksempel på erstatningstab  

 som følge af den eksisterende lednings mangelfulde tilstand.
 Den endelige afgørelse af, hvem udgifterne i forbindelse med kloakeringen  

 påhviler, henhører under domstolene.
 Offentliggjort i VEJLOVE udgivet af DAFOLO.
