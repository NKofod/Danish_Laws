 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 I lov nr. 175 af 5. juni 1959 om tillæg til lov om smitsomme sygdomme hos  

 husdyrene foretages følgende ændringer:
 1. § 9 affattes således:
 »§ 9.  Ethvert mejeri skal opvarme fløde og mælk,  

 der skal benyttes til fremstilling af smør, således at fløden og mælken  

 hverken straks efter opvarmningen eller senere giver reaktion med  

 parafenylendiamin og brintoverilte (Storchs prøve) eller ved anden af  

 landbrugsministeren foreskrevet prøve.
Stk. 2.  Det samme gælder skummetmælk som ikke på  

 mejeriet benyttes til fremstilling af konsummælkprodukter eller af ost eller  

 ostemasse, herunder kvarg til foderbrug.
Dog kan skummetmælk, der ikke er  

 blevet opvarmet på sådan måde, leveres direkte til et andet mejeri.
 Stk. 3.  Ministeren kan fastsætte særlige bestemmelser  

 om opvarmning af mælk og valle, der på et mejeri benyttes til fremstilling af  

 specialprodukter til foderbrug.
 Stk. 4.  Mejerier må ikke udlevere returmælk fra bysalg,  

 blandinger af mælk og valle, affaldsmælk, levnemælk, mælkerester, spildemælk,  

 skyllemælk o.lign., medmindre disse produkter har været opvarmet som angivet  

 i stk. 1. Ministeren kan fastsætte bestemmelser om opvarmning af valle, der  

 udleveres til foderbrug.
 Stk. 5.  I tilfælde, hvor en hændelig begivenhed har  

 hindret opvarmning på sædvanlig måde af de i stk. 4 omhandlede produkter,  

 skal mejeriet så vidt muligt underkaste produkterne opvarmning på anden måde.  

 Kan dette ikke lade sig gøre, skal mejeriet samtidig med udleveringen  

 underrette aftagerne om den mangelfulde opvarmning.
Stk. 6.  Ministeren fastsætter bestemmelser om kontrol  

 med gennemførelsen af bestemmelserne i stk. 1, 2, 4 og 5, herunder om  

 mærkning af beholdere, hvori skummetmælk opbevares på mejerierne, eller hvori  

 skummetmælk transporteres fra mejeri til mejeri.
De med kontrollen forbundne  

 udgifter afholdes af statskassen.« 2. I § 15, stk. 1, ændres »§ 9, stk. 1-3«  

 til »§ 9, stk. 1, 2, 4 og 5«.
 Givet på Christiansborg slot, den 3.  

 marts 1971.
 Under Vor Kongelige Hånd og Segl.
 FREDERIK R.
 /Henry Christensen.
