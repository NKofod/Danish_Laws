Fremsat den 28. april 2022 af udlændinge- og integrationsministeren (Mattias Tesfaye) Forslag til Lov om ændring af udlændingeloven (Styrkelse af praktikantordningens uddannelsesmæssige sigte på landbrugs-, jordbrugs-, veterinær-, skovbrugs- og gartneriområdet) § 1 I udlændingeloven, jf. lovbekendtgørelse nr. 1910 af 26. september 2021, som ændret bl.a. ved lov nr. 2195 af 29. december 2020, § 20 i lov nr. 2055 af 16. november 2021, § 1 i lov nr. 2623 af 28. december 2021, § 33 i lov nr. 324 af 16. marts 2022 og senest ved § 1 i lov nr. 452 af 20. april 2022, foretages følgende ændringer:
 1. I § 9 h, stk. 4, indsættes efter 1. pkt. som nyt punktum:
»Ved fastsættelse af størrelsen af gebyrerne efter 1. pkt. indgår endvidere omkostningerne ved Det faglige udvalg for Jordbrugets Uddannelsers bistand til kontrolbesøg efter § 44 a, stk. 20.« 2. I § 9 k indsættes som stk. 7 og 8:
 »Stk. 7. Ved væsentlig mangel på lærepladser inden for landbrugs-, jordbrugs-, veterinær-, skovbrugs- og gartneriområdet skal opholdstilladelse efter stk. 1, 1. pkt., med henblik på et praktikophold inden for et af de angivne områder, betinges af, at praktikstedet underskriver en erklæring om at have en elev eller lærling ansat eller inden for de seneste 3 måneder forud for ansøgningens indgivelse at have søgt elever eller lærlinge under erhvervsuddannelse via et opslag på Børne- og Undervisningsministeriets centrale lærepladsportal.
Stk. 8. Udlændinge- og integrationsministeren kan fastsætte regler om, hvornår der foreligger væsentlig mangel på lærepladser.« 3. I § 19, stk. 1, indsættes efter nr. 17 som nyt nummer:
»18) Når opholdstilladelsen er betinget af, at udlændingens praktiksted underskriver en erklæring om at have en elev eller en lærling ansat eller inden for de seneste 3 måneder forud for ansøgningens indgivelse at have søgt elever eller lærlinge under erhvervsuddannelse, jf. § 9 k, stk. 7, og praktikstedet ikke har en elev eller en lærling ansat eller inden for de seneste 3 måneder forud for ansøgningens indgivelse har søgt elever eller lærlinge under erhvervsuddannelse.« Nr. 18 bliver herefter nr. 19.
 4. I § 44 a indsættes efter stk. 19 som nyt stykke:
»Stk. 20. Det faglige udvalg for Jordbrugets Uddannelser kan bistå Styrelsen for International Rekruttering og Integration på kontrolbesøg efter stk. 19 hos praktiksteder, der har en udlænding ansat med en opholds- og arbejdstilladelse efter § 9 k, stk. 1, 1. pkt., med henblik på at være praktikant inden for landbrugs-, jordbrugs-, veterinær-, skovbrugs- eller gartneriområdet.« Stk. 20-24 bliver herefter stk. 21-25.
 5. Efter § 46 i indsættes:
»§ 46 j.
En tvistighed mellem en udlænding, som har opholds- og arbejdstilladelse efter § 9 k, stk. 1, 1. pkt., med henblik på at være praktikant inden for landbrugs-, veterinær-, skovbrugs- eller gartneriområdet og praktikstedet kan alene indbringes for Det faglige udvalg for Jordbrugets Uddannelser, der skal søge at tilvejebringe forlig.
Stk. 2. Hvis der ikke kan opnås forlig efter stk. 1, kan tvistigheden indbringes for Tvistighedsnævnet, jf. § 64 i lov om erhvervsuddannelser. § 63, stk. 3, og § 65 i lov om erhvervsuddannelser finder tilsvarende anvendelse.« § 2 Stk. 1. Loven træder i kraft den 1. juli 2022 Stk. 2. § 1, nr. 2, finder ikke anvendelse for udlændinge, der inden den 1. juli 2022 har indgivet ansøgning om opholdstilladelse.
For disse udlændinge finder de hidtil gældende regler anvendelse.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som henholdsvis de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Det er afgørende for regeringen (Socialdemokratiet), at praktikophold inden for landbrugs-, jordbrugs-, veterinær-, skovbrugs- og gartneriområdet (det grønne område) bruges med henblik på uddannelse, og at praktikantordningen ikke misbruges til social dumping på det grønne område eller til at opnå en lempeligere adgang til at arbejde inden for det grønne område end de gældende erhvervsordninger giver mulighed for.
Samtidig anerkender regeringen, at de udenlandske praktikanter er en vigtig del af den daglige drift på det grønne område.
Derfor er det også vigtigt at sikre, at både den udlænding, der får en praktikantopholdstilladelse inden for det grønne område, og det danske praktiksted, som samtidig løfter et uddannelsesmæssigt ansvar, får udbytte af praktikantens ophold.
Derfor har regeringen og parterne bag Det faglige udvalg for Jordbrugets Uddannelser (Landbrug & Fødevarer, 3F og GLS-A) indgået en aftale, som har til hensigt at sikre, at praktikantordningen for udenlandske praktikanter på det grønne område har et reelt uddannelsesmæssigt sigte, og at elever og lærlinge under erhvervsuddannelserne ikke fortrænges til fordel for udenlandske praktikanter på det grønne område.
Lovforslaget indeholder forslag, som udmønter de dele af aftalen, som forudsætter ændring af udlændingeloven.
 Det drejer sig om forslag om, at en praktikantopholdstilladelse inden for det grønne område fremadrettet  hvis der er væsentlig mangel på lærepladser  skal betinges af, at praktikstedet har haft ansat eller søgt elever eller lærlinge under erhvervsuddannelse.
Lovforslaget indeholder også forslag om, at Det faglige udvalg for Jordbrugets Uddannelser skal kunne bistå Styrelsen for International Rekruttering og Integration på kontrolbesøg hos praktikstederne.
Udlændinge- og Integrationsministeriet ønsker hermed at styrke tilsynet med udenlandske praktikanter på det grønne område.
Det foreslås i den forbindelse også, at omkostningerne ved Det faglige udvalg for Jordbrugets Uddannelsers kontrolbesøg skal dækkes via ansøgningsgebyrerne til Styrelsen for International Rekruttering og Integration.
Lovforslaget indeholder ligeledes forslag om, at der i udlændingeloven indføres hjemmel til, at en tvistighed mellem en udenlandsk praktikant inden for det grønne område og vedkommendes praktiksted skal kunne indbringes for Det faglige udvalg for Jordbrugets Uddannelser, der skal søge at tilvejebringe forlig.
Endvidere foreslås det, at såfremt der ikke kan opnås forlig, skal tvistigheden kunne indbringes for Tvistighedsnævnet.
2. Lovforslagets hovedpunkter 2.1. Betinget praktikantopholdstilladelse inden for det grønne område 2.1.1. Gældende ret Det fremgår af udlændingelovens § 9 k, stk. 1, 1. pkt., at en udlænding i uddannelsesmæssigt øjemed efter ansøgning kan få opholdstilladelse med henblik på at være praktikant her i landet.
 De nærmere regler for meddelelse af opholdstilladelse som praktikant efter § 9 k, stk. 1, 1. pkt., er reguleret i §§ 1-3 i bekendtgørelse nr. 2259 af 29. december 2020 om meddelelse af opholds- og arbejdstilladelse til praktikanter og volontører (praktikantbekendtgørelsen). Det følger af praktikantbekendtgørelsens § 1, stk. 1, at der kan gives opholdstilladelse til en udlænding med henblik på et praktikantophold, hvis en række betingelser er opfyldt.
Efter praktikantbekendtgørelsens § 1, stk. 1, nr. 1, skal udlændingen være mellem 18 og 35 år.
Dette gælder dog ikke, hvis der er tale om en praktikant inden for landbrugs-, jordbrugs-, veterinær-, skovbrugs- eller gartneriområdet (det grønne område). Praktikanter inden for det grønne område skal således være mellem 18 og 30 år, jf. praktikantbekendtgørelsens § 3, nr. 1.
Endvidere er det et krav for meddelelse af opholdstilladelse efter praktikantordningen, at praktikstedet i uddannelsesmæssig henseende er egnet til at modtage en eller flere praktikanter, jf. praktikantbekendtgørelsens § 1, stk. 1, nr. 2, 1. pkt.
Et praktiksted er egnet til at modtage en praktikant, hvis der er udstedt en praktikpladsgodkendelse inden for det pågældende erhvervsområde, jf. praktikantbekendtgørelsens § 1, stk. 1, nr. 2, 2. pkt.
Herudover følger det af praktikantbekendtgørelsens § 1, stk. 1, nr. 3, at praktikopholdet skal supplere den uddannelse, som udlændingen har påbegyndt eller afsluttet i hjemlandet eller i et andet land, hvor udlændingen har opholdt sig lovligt.
Der kan dog ikke meddeles opholdstilladelse til færdiguddannede praktikanter inden for det grønne område, jf. praktikantbekendtgørelsens § 3, nr. 2.
Endvidere følger det af praktikantbekendtgørelsens § 1, stk. 1, nr. 4, at praktikopholdet skal have en faglig og tidsmæssig sammenhæng med den uddannelse, som udlændingen har påbegyndt eller afsluttet i hjemlandet eller i et andet land, hvor udlændingen har opholdt sig lovligt.
Da praktikanter inden for det grønne område ikke må have afsluttet deres uddannelse, jf. bekendtgørelsens § 3, nr. 2, skal praktikopholdet for praktikanter inden for det grønne område således have en faglig og tidsmæssig sammenhæng med den uddannelse, som udlændingen har påbegyndt.
 Herudover skal løn- og ansættelsesvilkår være sædvanlige efter de til enhver tid gældende overenskomster for praktikanter, jf. praktikantbekendtgørelsens § 1, stk. 1, nr. 5, 1. pkt., idet det samtidig bemærkes, at der for praktikanter inden for det grønne område gælder et krav om, at praktikanten skal have løn under praktikopholdet, jf. praktikantbekendtgørelsens § 3, nr. 4.
 En udlænding, som skal være praktikant inden for det grønne område, skal endelig kunne dokumentere sprogfærdigheder på grundlag af en bestået sprogprøve i dansk, svensk, norsk, engelsk eller tysk, som ligger på A2-niveau eller derover, jf. praktikantbekendtgørelsens § 3, nr. 3.
 En udlænding, der får opholdstilladelse som praktikant, får samtidig en arbejdstilladelse, der giver ret til beskæftigelse i et bestemt ansættelsesforhold, jf. praktikantbekendtgørelsens § 5, stk. 2, jf. § 5, stk. 1.
 Styrelsen for International Rekruttering og Integration påser i forbindelse med behandlingen af en ansøgning om opholdstilladelse efter § 9 k, stk. 1, 1. pkt., om betingelserne for meddelelse af opholdstilladelse er opfyldt.
Det følger af § 46, stk. 1, i lov om erhvervsuddannelser, jf. lovbekendtgørelse nr. 1868 af 28. september 2021 med senere ændringer (erhvervsuddannelsesloven), at afgørelse om en virksomhed kan godkendes som lærested, træffes på baggrund af en vurdering af, om virksomheden (lærestedet) vil kunne gennemføre oplæringen i overensstemmelse med de regler om oplæring, der er fastsat efter erhvervsuddannelseslovens § 32, og om virksomheden kan give elever og lærlinge tilfredsstillende oplæringsforhold.
Det følger af erhvervsuddannelseslovens § 31, at det er de faglige udvalg, der godkender virksomhederne.
2.1.2. Udlændinge- og Integrationsministeriets overvejelser og den foreslåede ordning Regeringen har en ambition om, at der skal sikres flere faglærte i Danmark.
I den forbindelse er det vigtigt, at det er muligt for elever og lærlinge på erhvervsuddannelserne at få en læreplads.
Det er derfor også afgørende, at praktikantordningen for udenlandske praktikanter bruges med et reelt uddannelsesmæssigt sigte, og at elever og lærlinge under erhvervsuddannelserne ikke fortrænges til fordel for udenlandske praktikanter.
Det følger af aftalen mellem regeringen og parterne bag Det faglige udvalg for Jordbrugets Uddannelser (Landbrug & Fødevarer, 3F og GLS-A), at det fremadrettet skal være et krav, at praktikstedet skal have ansat eller forsøgt at rekruttere elever og lærlinge under erhvervsuddannelse, hvis der er væsentlig mangel på lærepladser inden for branchen.
Det fremgår endvidere, at der ved væsentlig mangel inden for branchen forstås, at der er flere end 5 procent af eleverne og lærlingene under erhvervsuddannelse, som ikke har en læreplads eller er i skoleoplæring efter 2. grundforløb, og at Styrelsen for International Rekruttering og Integration en gang årligt skal vurdere, hvilke brancher på det grønne område, der oplever væsentlig mangel på lærepladser.
 Det foreslås derfor, at opholdstilladelse efter § 9 k, stk. 1, 1. pkt., til et praktikophold inden for landbrugs-, jordbrugs-, veterinær-, skovbrugs- og gartneriområdet ved væsentlig mangel på lærepladser fremadrettet skal betinges af, at praktikstedet underskriver en erklæring om at have en elev eller en lærling ansat eller inden for de seneste 3 måneder forud for ansøgningens indgivelse at have  søgt elever og lærlinge under erhvervsuddannelse via et opslag på Børne- og Undervisningsministeriets centrale lærepladsportal, jf. den foreslåede bestemmelse i § 9 k, stk. 7.
Den foreslåede bestemmelse retter sig således alene mod praktiksteder inden for det grønne område, hvor der i den pågældende branche er væsentlig mangel på lærepladser.
Der ændres ikke med forslaget generelt på betingelserne for at få opholdstilladelse som praktikant, men de gældende betingelser suppleres med et krav om, at praktikstedet, hvis der er væsentlig mangel på lærepladser inden for branchen, skal underskrive en erklæring om at have ansat eller forsøgt at rekruttere elever og lærlinge under erhvervsuddannelse.
 Det foreslås samtidig, at udlændinge- og integrationsministeren bemyndiges til at kunne fastsætte nærmere regler om, hvornår der foreligger væsentlig mangel på lærepladser, jf. den foreslåede bestemmelse i § 9 k, stk. 8.
Med hjemmel i den foreslåede bemyndigelsesbestemmelse vil der i praktikantbekendtgørelsen blive fastsat nærmere regler om, hvornår der foreligger væsentlig mangel på lærepladser i en given branche.
Det er bl.a. hensigten  i overensstemmelse med aftalen  at fastsætte regler om, at der er væsentlig mangel på lærepladser, hvis der er flere end 5 procent af eleverne og lærlingene under erhvervsuddannelse inden for branchen, som ikke har en læreplads eller er i skoleoplæring efter 2. grundforløb.
Hvis der på et senere tidspunkt, efter drøftelser med parterne bag Det faglige udvalg for Jordbrugets Uddannelser (Landbrug & Fødevarer, 3F og GLS-A), ønskes et andet snit i forhold til vurderingen af, hvornår der er væsentlig mangel på lærepladser, vil praktikantbekendtgørelsen blive ændret i overensstemmelse hermed.
 Herudover er det hensigten at fastsætte regler om, at Styrelsen for International Rekruttering og Integration én gang årligt opgør, hvilke brancher inden for landbrugs-, jordbrugs-, veterinær-, skovbrugs- og gartneriområdet, der oplever væsentlig mangel på lærepladser, samt at Styrelsen for International Rekruttering og Integration hvert år den 1. januar opdaterer og offentliggør listen over de brancher på det grønne område, der oplever væsentlig mangel på lærepladser på udlændingemyndighedernes hjemmeside www.nyidanmark.dk.
 Foreligger der væsentlig mangel på lærepladser, vil praktikstedet i forbindelse med ansøgningen om opholdstilladelse skulle afgive en erklæring på tro og love, jf. herved udlændingelovens § 40, stk. 6, om, at praktikstedet har en elev eller en lærling ansat eller inden for de seneste 3 måneder forud for ansøgningens indgivelse har søgt elever eller lærlinge under erhvervsuddannelse via et opslag på Børne- og Undervisningsministeriets centrale lærepladsportal.
Styrelsen for International Rekruttering og Integration vil i forbindelse med sagsbehandlingen af ansøgning om opholdstilladelse med henblik på praktikantophold kontrollere, om de oplysninger, som praktikstedet har erklæret på tro og love, er korrekte.
Styrelsen for International Rekruttering og Integrations kontrol heraf vil bl.a. ske ved opslag på lærepladsen.dk. og ved indhentning af oplysninger hos Styrelsen for IT og Læring (STIL). Det bemærkes, at Styrelsen for International Rekruttering og Integrations kontrol af oplysningerne i tro og love erklæringen i forbindelse med sagsbehandlingen af ansøgning om opholdstilladelse, vil være baseret på stikprøve.
 Der henvises i øvrigt til bemærkningerne til lovforslagets § 1, nr. 2.
 Det foreslås endelig, at en udenlandsk praktikant, hvis opholdstilladelse er betinget af, at praktikstedet har underskrevet en erklæring om at have en elev eller en lærling ansat eller inden for de seneste 3 måneder forud for ansøgningens indgivelse at have søgt elever eller lærlinge under erhvervsuddannelse, skal kunne få opholdstilladelsen inddraget, når praktikstedet ikke har en elev eller en lærling ansat eller inden for de seneste 3 måneder forud for ansøgningens indgivelse har søgt elever eller lærlinge under erhvervsuddannelse, jf. herved den foreslåede bestemmelse i § 19, stk. 1, nr. 18.
Forslaget betyder, at opholdstilladelsen vil blive inddraget, hvis det ved efterfølgende kontrol viser sig, at praktikstedets oplysninger i tro og love erklæringen, er urigtige.
Styrelsen for International Rekruttering og Integration vil dog i en inddragelsessituation skulle tage hensyn til den udenlandske praktikants tilknytning til Danmark m.v., jf. udlændingelovens § 26, stk. 1, jf. § 19 a, stk. 2.
 Det bemærkes, at det udtrykkeligt vil fremgå af den opholdstilladelse, som den udenlandske praktikant meddeles, hvis opholdstilladelsen er betinget af, at praktikstedet på ansøgningstidspunktet har en elev eller en lærling ansat eller inden for de seneste 3 måneder forud for ansøgningens indgivelse har søgt elever og lærlinge under erhvervsuddannelse.
 Styrelsen for International Rekruttering og Integrations afgørelse om afslag på opholdstilladelse og inddragelse af en opholdstilladelse efter § 9 k, stk. 1, 1. pkt., vil fortsat kunne påklages til Udlændingenævnet, jf. udlændingelovens § 46 a, stk. 1.
2.2. Bistand fra Det faglige udvalg for Jordbrugets Uddannelser til udgående kontrol 2.2.1. Gældende ret 2.2.1.1. Kontrol efter udlændingeloven Det indgår som del af Styrelsen for International Rekruttering og Integrations almindelige myndighedsudøvelse, at styrelsen skal føre kontrol med, at betingelserne for de opholds- og arbejdstilladelser, som styrelsen udsteder, overholdes.
Hovedparten af Styrelsen for International Rekruttering og Integrations kontrolindsats gennemføres på baggrund af registersamkøring, hvor oplysninger fra styrelsens sagsbehandlingssystem samkøres med oplysninger fra bl.a.
Det Centrale Personregister, Bygnings- og Boligregistret og indkomstregistret, jf. udlændingelovens § 44 a, stk. 10.
Med virkning fra 1. januar 2021 har Styrelsen for International Rekruttering og Integration, hvis det skønnes nødvendigt, til enhver tid mod behørig legitimation uden retskendelse adgang til virksomheder, der har en udlænding ansat med en opholds- og arbejdstilladelse udstedt af styrelsen, med henblik på at kontrollere de oplysninger om udlændingens løn- og arbejdsforhold, som er nødvendige til bedømmelse af, om betingelserne for opholds- og arbejdstilladelsen overholdes.
Dette fremgår af udlændingelovens § 44 a, stk. 19, 1. pkt.
Styrelsen for International rekruttering og Integration kan bl.a. gennemføre udgående kontrol af udlændinge med en praktikantopholdstilladelse, når styrelsen vurderer, at det konkret er nødvendigt.
Adgangen til kontrol omfatter en virksomheds lokaler m.v. og arbejdssteder uden for virksomhedens lokaler, jf. herved udlændingelovens § 44 a, stk. 19, 2. pkt.
I forbindelse med Styrelsen for International Rekruttering og Integration udgående kontrol finder retssikkerhedslovens regler anvendelse.
 Det følger af udlændingelovens § 44 a, stk. 20, at politiet om fornødent yder Styrelsen for International Rekruttering og Integration bistand til gennemførelse af kontrollen.
Styrelsen for International Rekruttering og Integration spillede ikke forud for ikrafttræden af udlændingelovens § 44 a, stk. 19, en rolle i den udgående kontrol på det grønne praktikantområde.
Det har således været parterne bag Jordbrugets Uddannelser, dvs.
Landbrug & Fødevarer, 3F og Gartneri-, Land- og Skovbrugets Arbejdsgivere, som har gennemført tilsynsbesøg på praktiksteder, der har udenlandske praktikanter beskæftiget.
Tilsynet bygger på en frivillig ordning, som er baseret på en ældre aftale mellem udlændingemyndighederne og parterne bag Jordbrugets Uddannelser.
I forbindelse med tilsynene har parterne stillet spørgsmål om de arbejdsopgaver, som den udenlandske praktikant udfører på praktikstedet samt om løn- og ansættelsesforhold.
Tilsynet finansieres ved, at praktikstederne frivilligt betaler 250 kr. pr. praktikant til dækning af parternes tilsyn.
I 2021 blev der gennemført godt 90 tilsyn.
Det fremgår af udlændingelovens § 40, stk. 1, 1. pkt., at en udlænding skal meddele de oplysninger, som er nødvendige til bedømmelse af, om en tilladelse i henhold til udlændingeloven kan gives, inddrages eller bortfalde, eller om udlændingen opholder sig eller arbejder lovligt her i landet.
Det fremgår af § 40, stk. 1, 4. pkt., at andre personer, som skønnes at kunne bidrage med oplysninger til brug for sagens behandling, kan pålægges at meddele de i § 40, stk. 1, 1. pkt. nævnte oplysninger.
2.2.1.2. Tilsynsbesøg efter erhvervsuddannelsesloven Det fremgår af § 37, stk. 1, 1. pkt., i erhvervsuddannelsesloven, at arbejdsgiver- og arbejdstagerorganisationerne nedsætter et antal faglige udvalg med et lige stort antal arbejdsgiver- og arbejdstagerrepræsentanter.
Eleverne og lærlingene repræsenteres i udvalget med en repræsentant, der udpeges af elevernes og lærlingenes organisationer i forening på det faglige udvalgs område, jf. § 37, stk. 1, 2. pkt.
Repræsentanten har ikke stemmeret i udvalget, jf. § 37, stk. 1, 3. pkt.
De faglige udvalg og udvalg, som i henhold til § 37, stk. 2, i erhvervsuddannelsesloven, varetager opgaver og funktioner som faglige udvalg, skal tilsammen dække alle uddannelser etableret i henhold til lov om erhvervsuddannelser, jf. herved § 37, stk. 1, 4. pkt.
 Det følger af § 38, stk. 6, nr. 1, i erhvervsuddannelsesloven, at de faglige udvalg bl.a. træffer afgørelse om godkendelse af oplæringsvirksomheder, jf. § 31, stk. 1, og § 46.
Videre fremgår det af § 42, stk. 2, i erhvervsuddannelsesloven, at de faglige udvalg og udvalg, som i henhold til § 37, stk. 2, i lov om erhvervsuddannelser, varetager opgaver og funktioner som faglige udvalg, eller den, som udvalgene bemyndiger hertil, til enhver tid uden retskendelse og mod behørig legitimation har adgang til virksomheder, som har ansat elever og lærlinge, med henblik på tilvejebringelse af oplysninger om de uddannelsesmæssige forhold i virksomheden.
De faglige udvalgs tilsyn efter § 42, stk. 2, er således rettet mod lærestedet.
Det bemærkes, at Jordbrugets Uddannelser er fagligt udvalg for dyrepasser, gartner, skov- og naturtekniker samt landbrugsuddannelsen.
Det faglige udvalg for Jordbrugets Uddannelser består af repræsentanter fra 3F og Gartneri-, Land- og Skovbrugets Arbejdsgivere samt Landbrug & Fødevarer for så vidt angår det faglige udvalg for landbrugsuddannelsen.
2.2.1.3. Gebyrsatser En udlænding, der til Styrelsen for International Rekruttering og Integration indgiver ansøgning om opholdstilladelse eller forlængelse af opholdstilladelse, skal senest samtidig med indgivelse af ansøgningen betale et gebyr, medmindre Danmarks internationale forpligtelser eller EU-reglerne kan tilsige andet.
Dette følger af udlændingelovens § 9 h, stk. 1, nr. 4-10, 15 og 17.
 Af § 9 h, stk. 4, 1. pkt., fremgår, at størrelsen af gebyrerne efter § 9 h, stk. 1, nr. 4-10, 15 og 17, fastsættes således, at de svarer til omkostningerne ved Styrelsen for International Rekruttering og Integrations behandling og kontrol af ansøgninger om opholdstilladelse og forlængelse af opholdstilladelse.
 Udlændingelovens § 9 h, stk. 4, 1. pkt., blev indsat i udlændingeloven ved lov nr. 1488 af 23. december 2014 om ændring af udlændingeloven, integrationsloven og lov om Det Centrale Personregister (Reform af international rekruttering m.v.), jf. herved Folketingstidende 2014-15, A, L 61 som fremsat side 31 til 34.
Det fremgår af forarbejderne til lov nr. 1488 af 23. december 2014, jf.
Folketingstidende 2014-15, A, L 61 som fremsat side 32 og 33, at størrelsen af gebyrerne vil blive fastsat, så det tilstræbes, at de modsvarer Styrelsen for Arbejdsmarked og Rekrutterings (nu Styrelsen for International Rekruttering og Integrations) langsigtede, gennemsnitlige omkostninger ved sagsbehandlingen for det større sagsområde i overensstemmelse med retningslinjerne i Budgetvejledning 2014, punkt 2.3.1.2. Det fremgår endvidere, at omkostninger i forbindelse med ministerbetjening samt omkostninger forbundet med behandlingen af ansøgninger fra personer, der er fritaget for betaling af gebyr, ikke er indregnet i gebyrsatserne.
Herudover fremgår det, at der i gebyrerne medregnes de direkte omkostninger forbundet med sagsbehandlingen, og at sagsspecifikke driftsomkostninger, som f.eks. udstedelse af opholdskort og visumstickers til udlændinge, der får opholdstilladelse, samt registrering af biometri (foto og fingeraftryk) til brug for opholdskort, ligeledes indregnes.
Endvidere fremgår det, at der i gebyret for ansøgning af opholdstilladelse efter den nu ophævede greencardordning er indregnet omkostninger forbundet med den sagsbehandling, der varetages af Styrelsen for International Uddannelse (nu Uddannelses- og Forskningsstyrelsen).
 Ligeledes fremgår det, at der udover de direkte sagsomkostninger også indregnes en andel af styrelsens fællesomkostninger, der svarer til den andel, de gebyrlagte sagsområder udgør i forhold til det samlede ressourcetræk.
 Det er endvidere fastsat, at Styrelsen for International Rekruttering og Integrations fællesomkostninger bl.a. vedrører følgende:
  Generel ledelse.
  Økonomifunktioner.
  Statistik.
  It-udgifter (både drift og årlige omkostninger til forrentning og afskrivning) vedrørende sagsbehandlingssystemer, IT-systemer til regnskabsføring og håndtering af gebyrbetaling m.v.
  Generel uddannelse/undervisning og mødeaktivitet.
  LEAN (herunder styring og udvikling).
  Vilkårskontroller, generelt og konkret arbejde.
  Kvalitetsmålingerne, generelt og konkret arbejde.
  Betjening i styrelsens Borgercenter.
  Telefonbetjening.
  Alle øvrige fagrelaterede aktiviteter, herunder sagsoprettelse og journalisering, uddannelse og undervisning i og vedrørende sagstypen, fagrelaterede møder samt sekretær- og støtteopgaver som vedrører de sagsproducerende afdelinger.
  Driftsomkostninger forbundet med sagsbehandlingen.
 Herudover fremgår det, at gebyrerne ikke er fiskale gebyrer, og at størrelsen på gebyrerne eksempelvis vil blive nedjusteret, hvis der sker en væsentlig produktivitetsstigning, der nedbringer omkostningerne, og at gebyrstørrelsen tilsvarende på længere sigt tilsvarende vil kunne reguleres i opadgående retning, hvis udviklingen i omkostningsniveauet tilsiger dette.
Ved lov nr. 1488 af 23. december 2014 om ændring af udlændingeloven, integrationsloven og lov om Det Centrale Personregister (Reform af international rekruttering m.v.), jf. herved Folketingstidende 2014-15, A, L 61 som fremsat side 31 til 32, blev antallet af gebyrsatser på studie- og erhvervsområdet m.v. endvidere reduceret fra 9 til 5 gebyrsatser, som grupperes efter sagstypernes indhold.
Af forarbejderne til lov nr. 1488 af 23. december 2014, jf.
Folketingstidende 2014-15, A, L 61 som fremsat side 32 fremgår, at gebyrsatsen for ansøgninger om opholdstilladelse og forlængelse af opholdstilladelse som praktikant og gebyrsatsen for ansøgninger om opholdstilladelse og forlængelse af opholdstilladelse som au pair indgår i samme sagsgruppe.
 Ved lov nr. 2195 af 29. december 2020 om ændring af udlændingeloven (Formodningsafslag på erhvervsområdet og praktikantområdet, adgang for Styrelsen for International Rekruttering og Integration til at foretage selvstændige udgående kontrolaktioner, pålæg til virksomheder om at føre logbog, styrket kontrol via faste kontrolattachéer og adgang for Styrelsen for International Rekruttering og Integration til i kontroløjemed at indhente oplysninger fra SafeSeaNet), jf. herved Folketingstidende 2020-21, A, L 92 B som fremsat side 24-26 blev der skabt hjemmel til, at omkostningerne ved udsendelse af kontrolattachèer kan indregnes i gebyrsatserne.
Af forarbejderne til lov nr. 2195 af 29. december 2020, jf. herved Folketingstidende 2020-21, A, L 92 B som fremsat side 26, fremgår, at Styrelsen for International Rekruttering og Integration typisk regulerer gebyrsatserne en gang årligt med virkning pr. 1. januar det efterfølgende år, og at gebyrsatserne offentliggøres i bekendtgørelse om indbetaling og tilbagebetaling af gebyrer for at indgive ansøgninger og klager på studie- og erhvervsområdet m.v., jf. herved bekendtgørelse nr. 2677 af 28. december 2021 (gebyrbekendtgørelsen). Det fremgår endvidere, at denne årlige regulering - som kan være både i opad eller nedadgående retning - afhænger dels af de aktivitetsændringer, som er sket i årets løb; dels af eventuelle ændringer i sagstyngden, typisk som følge af ændret lovgivning; dels de løbende ændringer i pris- og lønniveau samt andre ændringer i omkostningsstrukturen, som måtte være kommet til, og at der ved gebyrfastsættelsen tilstræbes fuld omkostningsdækning over en løbende 4-årig periode i overensstemmelse med Budgetvejledningens retningslinjer for fastsættelse af afgifter og gebyrer.
Det fremgår endelig, at det er hensigten, at Styrelsen for International Rekruttering og Integration - udover den ovenfor nævnte årlige regulering - kan foretage yderligere reguleringer af gebyrsatserne en eller flere gange i løbet af året, såfremt der sker væsentlige ændringer i de bagvedliggende budgetteringsforudsætninger, som ikke kunne forudses i forbindelse med den årlige regulering eller som har væsentlig indflydelse på gebyrøkonomien i det løbende gebyrår, og at disse ekstra reguleringer af gebyrsatserne fortsat vil skulle ske på en sådan måde, at der tilstræbes fuld omkostningsdækning over en løbende 4-årig periode i overensstemmelse med Budgetvejledningens retningslinjer for fastsættelse af afgifter og gebyrer.
2.2.2. Udlændinge- og Integrationsministeriets overvejelser og den foreslåede ordning Det fremgår af aftalen mellem regeringen og parterne bag Det faglige udvalg for Jordbrugets Uddannelser (Landbrug & Fødevarer, 3F og GLS-A), at Styrelsen for International Rekruttering og Integration skal have mulighed for at invitere det faglige udvalg med på styrelsens kontrolbesøg.
 Det foreslås derfor, at Det faglige udvalg for Jordbrugets Uddannelser skal kunne bistå Styrelsen for International Rekruttering og Integration på kontrolbesøg efter udlændingelovens § 44 a, stk. 19, hos praktiksteder, der har en udlænding ansat med en opholds- og arbejdstilladelse efter § 9 k, stk. 1, 1. pkt., med henblik på at være praktikant inden for landbrugs-, jordbrugs-, veterinær-, skovbrugs- eller gartneriområdet, jf. herved den foreslåede bestemmelse i udlændingelovens § 44 a, stk. 20.
 Med forslaget styrkes Styrelsen for International Rekruttering og Integrations mulighed for at indhente de oplysninger, som er er nødvendige for at varetage styrelsens kontrolopgave på det grønne praktikantområde.
Det faglige udvalg for Jordbrugets Uddannelser vil med forslaget kunne bistå Styrelsen for International Rekruttering ved kontrolbesøg.
Bistanden vil bestå i, at Det faglige udvalg for Jordbrugets Uddannelser hjælper Styrelsen for International Rekruttering og Integration med at stille udlændingen og praktikstedet spørgsmål f.eks. om praktikantens opgaver, praktikantens løn.
I det omfang Styrelsen for International Rekruttering og Integration finder, at spørgsmålene har betydning for vurderingen af, om udlændingen fortsat opfylder betingelserne for vedkommendes praktikantopholdstilladelse, vil udlændingen og praktikstedet være forpligtet til at besvare spørgsmålene, jf. bestemmelserne i udlændingelovens § 40, stk. 1, 1. og 4. pkt. om oplysningspligt.
Det bemærkes, at Det faglige udvalg for Jordbrugets Uddannelser i forbindelse med et kontrolbesøg med Styrelsen for International Rekruttering og Integration kan komme i besiddelse af oplysninger om praktikstedet, hvilket kan give anledning til et efterfølgende kontrolbesøg efter reglerne i erhvervsuddannelsesloven.
Konstateres det eksempelvis i forbindelse med et kontrolbesøg med Styrelsen for International Rekruttering og Integration, at et praktiksteds oplæringsforhold for de udenlandske praktikanter sandsynliggør, at virksomhedens evne til at efterleve reglerne efter erhvervsuddannelsesloven bør undersøges nærmere, kan Det faglige udvalg for Jordbrugets Uddannelser efterfølgende foretage et tilsynsbesøg efter erhvervsuddannelsesloven, jf. herved § 42 i lov om erhvervsuddannelser, med henblik på at vurdere, om praktikstedet fortsat lever op til betingelserne for at være godkendt som lærested efter erhvervsuddannelseslovgivningen, eller om der er grundlag for at inddrage godkendelsen som lærested.
Det er ikke i den forbindelse en betingelse, at virksomheden på det tidspunkt, hvor Det faglige udvalg for Jordbrugets Uddannelser bistår Styrelsen for International Rekruttering og Integration ved et kontrolbesøg, eller på tidspunktet, hvor det faglige udvalg efterfølgende gennemfører et tilsynsbesøg efter erhvervsuddannelseslovens § 42, har en elev eller lærling ansat efter erhvervsuddannelsesloven.
Det vil dog være en forudsætning, at tilsynsbesøget på forhånd er varslet og aftalt med virksomheden, da fagligt udvalg alene har adgang til en virksomhed til enhver tid uden retskendelse og mod behørig legitimation efter erhvervsuddannelseslovens § 42, stk. 2, hvis virksomheden aktuelt har ansatte elever eller lærlinge.
Det vil under alle omstændigheder være væsentligt, at et tilsynsbesøg efter erhvervsuddannelsesloven vil skulle være baseret på, om lærestedet lever op til kravene i erhvervsuddannelsesloven isoleret set.
 Det bemærkes, at listen over virksomheder, der er godkendt som lærested efter erhvervsuddannelsesloven er offentlig tilgængelig på lærepladsen.dk.
Styrelsen for International Rekruttering og Integrations sagsbehandling er gebyrfinansieret.
Der henvises til afsnit 2.2.1.3. Det fremgår af aftalen mellem regeringen og parterne bag Det faglige udvalg for Jordbrugets Uddannelser, at kontrolindsatsen fra Det faglige udvalg for Jordbrugets Uddannelser skal finansieres via sagsbehandlingsgebyrerne.
 Det foreslås derfor, at omkostningerne ved Det faglige udvalg for Jordbrugets Uddannelsers kontrolbesøg efter den foreslåede bestemmelse i § 44 a, stk. 20, skal indgå i fastsættelsen af størrelsen af gebyrerne, jf. herved den foreslåede bestemmelse i udlændingelovens § 9 h, stk. 4, 2. pkt.
Det faglige udvalg vil udføre arbejde, der alene er relevant for kontrolarbejdet med de udenlandske praktikanter på det grønne område.
Omkostningerne ved Det faglige udvalgs kontrolbesøg vil derfor blive indregnet i gebyrsatsen for au pair og praktikanter.
2.3. Klageadgang 2.3.1. Gældende ret Det fremgår af § 37, stk. 1, 1. pkt., i erhvervsuddannelsesloven, at arbejdsgiver- og arbejdstagerorganisationerne nedsætter et antal faglige udvalg med et lige stort antal arbejdsgiver- og arbejdstagerrepræsentanter.
Eleverne og lærlingene repræsenteres i udvalget med en repræsentant, der udpeges af elevernes organisationer i forening på det faglige udvalgs område, jf. § 37, stk. 1, 2. pkt.
Repræsentanten har ikke stemmeret i udvalget, jf. § 37, stk. 1, 3. pkt.
De faglige udvalg og udvalg, som i henhold til § 37, stk. 2, i erhvervsuddannelsesloven, varetager opgaver og funktioner som faglige udvalg, skal tilsammen dække alle uddannelser etableret i henhold til lov om erhvervsuddannelser, jf. herved § 37, stk. 1, 4. pkt.
 Det bemærkes, at Jordbrugets Uddannelser er fagligt udvalg for dyrepasser, gartner, skov- og naturtekniker samt landbrugsuddannelsen.
Det følger af § 38, stk. 6, nr. 1, i erhvervsuddannelsesloven, at de faglige udvalg bl.a. træffer afgørelse om godkendelse af oplæringsvirksomheder.
Herudover følger det af erhvervsuddannelseslovens § 38, stk. 7, nr. 3, at de faglige udvalg behandler tvistigheder mellem elever, lærlinge og oplæringsvirksomheder, jf. erhvervsuddannelseslovens § 63.
Det følger af § 63, stk. 1, i lov om erhvervsuddannelser, at en tvistighed mellem en elev, lærling og oplæringsvirksomheden alene kan indbringes for det faglige udvalg, der skal søge at tilvejebringe forlig.
Hvis der ikke kan opnås forlig, kan tvistigheden indbringes for Tvistighedsnævnet, jf. herved § 63, stk. 2. Det følger af § 63, stk. 3, at tvistigheder ikke kan indbringes for domstolene eller i øvrigt for andre myndigheder end dem, der er nævnt i § 63, stk. 1 og 2, jf. dog § 65.
 Det fremgår af § 65, stk. 1, i lov om erhvervsuddannelser, at Tvistighedsnævnet kan træffe afgørelse om ophævelse af en uddannelsesaftale samt om erstatning og godtgørelse.
Tvistighedsnævnets praksis i forbindelse med tilkendelse af godtgørelse for uberettiget ophævelse af en uddannelsesaftale er at tilkende et fast beløb uden nærmere opgørelse af skadelidtes tab.
Tvistighedsnævnets praksis i forbindelse med elevers og lærlinges erstatningskrav er at tilkende et fast beløb, som for tiden er på 40.000 kr.
Erstatningsbeløbet er under henvisning til karakteren af arbejdsgivers misligholdelse i en række sager blevet forhøjet skønsmæssigt på baggrund af sagernes konkrete omstændigheder.
Tvistighedsnævnets praksis i forbindelse med arbejdsgiveres erstatningskrav er at tilkende arbejdsgiveren en halv måneds elev/lærlingeløn.
Erstatningen er i enkelte tilfælde blevet forhøjet på baggrund af sagernes konkrete omstændigheder.
 Tvistighedsnævnet kan tilkende godtgørelse i henhold til ansættelsesbevisloven, ligebehandlingsloven, forskelsbehandlingsloven eller erstatningsansvarsloven (tortgodtgørelse).
Det fremgår af § 65, stk. 2, at nævnet kun kan tage stilling til spørgsmål om fortolkning af en kollektiv overenskomst, hvis nævnets faste medlemmer er enige om det.
Nævnets afgørelser og de forlig, der indgås for nævnet, kan fuldbyrdes efter retsplejelovens regler om tvangsfuldbyrdelse af domme og indenretlige forlig, jf. § 65, stk. 3. Afgørelser truffet af nævnet kan indbringes for domstolene senest otte uger efter, at nævnet har truffet afgørelse i sagen, jf. herved § 65, stk. 4.
 De nærmere regler for nævnets fremgangsmåde ved behandlingen af en sag er fastsat i bekendtgørelse nr. 729 af 29. juni 2012 om Tvistighedsnævnet som ændret ved bekendtgørelse nr. 1657 af 16. december 2016.
Tvistighedsnævnet blev oprettet i 1989 i medfør af lov om erhvervsuddannelser og er nedsat af erhvervsministeren, jf. § 64, stk. 1, i lov om erhvervsuddannelser.
Nævnet er et uafhængigt, domstolslignende forvaltningsorgan og har til formål at træffe afgørelse i sager om tvistigheder mellem elever, lærlinge og oplæringsvirksomheder inden for erhvervsuddannelserne, jf. § 1 i bekendtgørelse om Tvistighedsnævnet.
Tvistighedsnævnet behandler bl.a. tvistigheder om efterbetaling af løn og feriepenge, mangelfuld uddannelse, forskelsbehandling pga. race, religion mv.
Udlændinge med opholdstilladelse efter udlændingelovens § 9 k, stk. 1, 1. pkt., som praktikant er ikke omfattet af erhvervsuddannelsesloven.
Praktikanter med opholdstilladelse efter § 9 k, stk. 1, 1. pkt., herunder praktikanter inden for det grønne område, kan hermed ikke i dag indbringe en tvistighed for Tvistighedsnævnet.
2.3.2. Udlændinge- og Integrationsministeriets overvejelser og den foreslåede ordning Udenlandske praktikanter med opholdstilladelse efter udlændingelovens § 9 k, stk. 1, 1. pkt., kan i dag ikke klage til et fagligt udvalg, hvis der opstår tvistigheder med praktikstedet i forbindelse med deres praktikophold.
Det fremgår af aftalen mellem regeringen og parterne bag Det faglige udvalg for Jordbrugets Uddannelser (Landbrug & Fødevarer, 3F og GLS-A), at der skal etableres en klagemulighed for udenlandske praktikanter på det grønne område, så praktikanterne i højere grad sidestille med elever og lærlinge under erhvervsuddannelse, dvs. med elever og lærlinge omfattet af erhvervsuddannelsesloven.
Det fremgår også af aftalen, at der lægges op til, at udenlandske praktikanter på det grønne område skal kunne klage til det faglige udvalg, der skal søge forlig, og at tvistighedsnævnet skal kunne træffe afgørelse om erstatning og godtgørelse for udenlandske praktikanter.
 Det foreslås derfor, at en tvistighed mellem en udlænding, som har en opholds- og arbejdstilladelse efter § 9 k, stk. 1, 1. pkt., med henblik på at være praktikant inden for landbrugs-, veterinær-, skovbrugs- eller gartneriområdet og praktikstedet alene skal kunne indbringes for Det faglige udvalg for Jordbrugets Uddannelser, der skal søge at tilvejebringe forlig, jf. herved den foreslåede bestemmelse i § 46 j, stk. 1.
Forslaget indebærer, at udenlandske praktikanter på det grønne område fremadrettet vil kunne klage til Det faglige udvalg for Jordbrugets Uddannelser, hvis der opstår tvister og uenigheder mellem den udenlandske praktikant og praktikstedet i forbindelse med praktikantens praktikophold.
Det kan eksempelvis være en tvist omkring løn- og ansættelsesforhold eller oplæringsforholdene på praktikstedet.
Det svarer til, hvad der i dag gælder for elever under erhvervsuddannelse, jf. herved erhvervsuddannelseslovens § 63, stk. 1.
Endvidere foreslås det, at hvis der ikke kan opnås forlig efter den foreslåede bestemmelse i udlændingelovens § 46 j, stk. 1, skal tvistigheden kunne indbringes for Tvistighedsnævnet, jf. § 64 i lov om erhvervsuddannelser.
Der henvises til den foreslåede bestemmelse i udlændingelovens § 46 j, stk. 2, 1. pkt.
Den foreslåede bestemmelse i udlændingelovens § 46 j, stk. 2, 1. pkt., svarer til, hvad der i dag gælder for elever under erhvervsuddannelse efter § 63, stk. 2, i lov om erhvervsuddannelser.
 Det vil, som det også gælder for elever og lærlinge under erhvervsuddannelse, være en forudsætning for indbringelse af sager for Tvistighedsnævnet efter den foreslåede bestemmelse i § 46 j, stk. 2, 1. pkt., at sagen forinden har været behandlet af det faglige udvalg.
 Det foreslås endvidere, at bestemmelserne i § 63, stk. 3, og § 65 i lov om erhvervsuddannelser skal finde tilsvarende anvendelse ved tvistigheder mellem en udenlandsk praktikant på det grønne område og vedkommendes praktiksted, jf. herved den foreslåede bestemmelse i udlændingelovens § 46 j, stk. 2, 2. pkt.
 Forslaget betyder, at en tvistighed mellem praktikanten på det grønne område og praktikstedet ikke vil kunne indbringes for domstolene, før den har været behandlet i nævnet, jf. herved § 63, stk. 3, i lov om erhvervsuddannelser.
Forslaget betyder endvidere, at Tvistighedsnævnet vil kunne træffe afgørelse om ophævelse af en uddannelsesaftale samt om erstatning og godtgørelse, jf. herved § 65, stk. 1, i lov om erhvervsuddannelser, idet det dog bemærkes, at spørgsmålet om ophævelse af en uddannelsesaftale efter erhvervsuddannelsesloven ikke vil blive relevant for udenlandske praktikanter med opholdstilladelse efter udlændingelovens § 9 k, stk. 1, 1. pkt., da disse praktikanter ikke indgår en uddannelsesaftale med praktikstedet.
Det bemærkes, at § 65, stk. 1, i lov om erhvervsuddannelser indebærer, at der for Tvistighedsnævnet enten skal nedlægges en påstand om ophævelse af en uddannelsesaftale eller en betalingspåstand.
En betalingspåstand kan være begrundet i et krav om erstatning vedrørende løn mv., eller i et krav om godtgørelse.
Godtgørelse kan tillægges, hvis der er hjemmel hertil i lovgivningen.
Der ændres ikke med lovforslaget på Tvistighedsnævnets praksis for tilkendelse af erstatning og godtgørelse.
 Ligeledes betyder forslaget, at Tvistighedsnævnet kun vil kunne tage stilling til spørgsmål om fortolkning af en kollektiv overenskomst, hvis nævnets faste medlemmer er enige om det, jf. herved § 65, stk. 2, i lov om erhvervsuddannelser.
 Forslaget betyder også, at Tvistighedsnævnets afgørelser og de forlig, der indgås for nævnet, vil kunne fuldbyrdes efter retsplejelovens regler om tvangsfuldbyrdelse af domme og indenretlige forlig, jf. herved § 65, stk. 3, i lov om erhvervsuddannelser.
 Endelig betyder forslaget, at senest 8 uger efter, at Tvistighedsnævnet har truffet afgørelse, vil sagen af hver af parterne kunne indbringes for domstolene, jf. herved § 65, stk. 4, i lov om erhvervsuddannelser.
 De nærmere regler om Tvistighedsnævnets opgaver, sammensætning, behandling af sager mv. i bekendtgørelse nr. 729 af 29. juni 2012 om Tvistighedsnævnet, vil tilsvarende finde anvendelse i tvistigheder mellem en udenlandsk praktikant med opholdstilladelse efter udlændingelovens § 9 k, stk. 1, 1. pkt., og praktikstedet.
3. Økonomiske konsekvenser og implementeringskonsekvenser for det offentlige Lovforslaget vurderes samlet at have begrænsede økonomiske og implementeringskonsekvenser for det offentlige.
Merudgifterne forbundet med elementerne i forslaget enten gebyrfinansieres eller håndteres inden for eksisterende rammer, jf. nedenfor.
Den del af lovforslaget, der vedrører kontrol af praktikantopholdstilladelse, vurderes at have begrænsede økonomiske og implementeringsmæssige konsekvenser.
Styrelsen for International Rekruttering og Integration skal ved stikprøve kontrollere, om et praktiksted har en elev eller en lærling ansat eller inden for de seneste 3 måneder forud for ansøgningens indgivelse har forsøgt at rekruttere elever under erhvervsuddannelse.
Dette skal foregå via opslag på lærepladsen.dk, hvilket kan gøres relativt hurtigt.
I andre tilfælde skal Styrelsen for IT og Læring høres, hvilket vil være mere tidskrævende Lovforslaget forventes at medføre begrænsede merudgifter til sagsbehandling mv. i Styrelsen for International Rekruttering og Integration.
Merudgifterne vil blive gebyrfinansieret inden for den eksisterende gebyrstruktur.
Lovforslaget forventes ligeledes at medføre begrænsede merudgifter til sagsbehandling mv. i Styrelsen for IT og Læring, idet styrelsen skal slå de virksomheder op, som der er behov for at få oplysninger om.
Der lægges op til, at der vil blive oprettet én samlet supportsag pr. måned med de ønskede virksomheder.
Styrelsen for IT og Læring finansierer løsningen inden for egen eksisterende ramme.
Den del af lovforslaget, der vedrører den udgående kontrol medfører, at Styrelsen for International Rekruttering og Integration årligt skal planlægge og foretage udgående kontroller på det grønne område  i.e. opholdstilladelser til praktikanter.
Forslaget forventes at medføre merudgifter til øget sagsbehandling i Styrelsen for International Rekruttering og Integration svarende til 1,3 mio. kr. i 2022 og 2,5 mio. kr. årligt i 2023 og fremefter.
Udgifterne gebyrfinansieres inden for den eksisterende gebyrstruktur.
Det fremgår af lovforslaget, at Det faglige udvalg for Jordbrugets Uddannelser kan bistå Styrelsen for International Rekruttering og Integration i forbindelse med de udgående kontroller, og at det er det faglige udvalg, der selv bestemmer, om man vil deltage i de konkrete kontrolbesøg.
Omkostningerne til det faglige udvalg skal, jf. lovforslaget og ordlyden i den bagvedliggende aftale mellem regeringen og parterne bag Det faglige udvalg for Jordbrugets Uddannelser, henregnes i gebyrsatsen for au pair og praktikanter.
Det forventes, at de årlige omkostninger til det faglige udvalgs kontrolbesøg vil udgøre 0,3 mio. kr.
Omkostninger til det faglige udvalgs deltagelse i kontrolbesøg finansieres via gebyret for au pair og praktikanter.
 Det vurderes, at lovforslaget er i overensstemmelse med de syv principper for digitaliseringsklar lovgivning.
Lovforslaget er i overensstemmelse med princip nr. 4 om sammenhæng på tværs og genbrug af data og tager højde for princip nr. 5 om tryg og sikker datahåndtering, idet lovforslaget genbruger data på tværs af myndigheder i forbindelse med sagsbehandlingen af ansøgning om opholdstilladelse, hvor Styrelsen for International Rekruttering og Integration vil indhente oplysninger om uddannelsesaftaler med elever og lærlinge gennem lærepladsen.dk eller hos Styrelsen for IT og Læring.
Desuden tager lovforslaget højde for efterfølgende kontrol af snyd og fejl ved at give mulighed for at kontrollere, om sagsoplysninger er korrekte ved hjælp af registersamkøring af relevante offentlige registre.
På den baggrund er lovforslaget i overensstemmelse med princip nr. 7.
 4. Økonomiske og administrative konsekvenser for erhvervslivet m.v.
Det vurderes, at lovforslaget medfører administrative konsekvenser for erhvervslivet.
Disse konsekvenser vurderes at være under 4 mio. kr., hvorfor de ikke kvantificeres nærmere.
Eventuelle mer- eller mindreudgifter afholdes inden for ministeriernes eksisterende rammer.
 Det er Udlændinge- og Integrationsministeriets vurdering, at principperne for agil erhvervsrettet regulering ikke er relevante for nærværnede lovforslag.
5. Administrative konsekvenser for borgerne Lovforslaget vurderes ikke at have administrative konsekvenser for borgerne.
6. Klimamæssige konsekvenser Lovforslaget vurderes ikke at have klimamæssige konsekvenser.
7. Miljø- og naturmæssige konsekvenser Lovforslaget vurderes ikke at have miljø- og naturmæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 9. februar 2022 til den 9. marts 2022 været sendt i høring hos følgende myndigheder og organisationer m.v.:
Advokatrådet (Advokatsamfundet), AC Akademikerne, Amnesti NU, Amnesty International, Asylret, Bedsteforældre for Asyl, Beskæftigelsesrådet, Bygge-, Anlægs- og Trækartellet, Centralorganisationernes Fællesudvalg CFU, Danes Worldwide, Danmarks Biblioteksforening, Danmarks Rederiforening, Danmarks Rejsebureau Forening, DA Dansk Arbejdsgiverforening, Dansk Byggeri, Dansk Erhverv, Dansk Flygtningehjælp, DFUNK  Dansk Flygtningehjælp Ungdom, Dansk Landbrug, Dansk Metal, Dansk PEN, Dansk Socialrådgiverforening, Danske Advokater, Danske Regioner, Danske Universiteter, Den Danske Helsinki-Komité for Menneskerettigheder, Den Katolske Kirke i Danmark, DI  Dansk Industri, DIGNITY  Dansk Institut Mod Tortur, Dokumentations- og Rådgivningscentret om Racediskrimination, FH Fagbevægelsens Hovedorganisation, Finansrådet, Finanssektorens Arbejdsgiverforening, Folkehøjskolernes Forening i Danmark, Foreningen af Udlændingeretsadvokater, Færøernes Landsstyre, GLS-A, Naalakkersuisut (Grønlands Selvstyre), HK/Danmark, HK/Kommunal, HK/Privat, Håndværksrådet, Indvandrermedicinsk klinik, Odense Universitetshospital, Indvandrerrådgivningen, Institut for Menneskerettigheder, International Community/Erhverv Aarhus, Kirkernes Integrationstjeneste, KL (Kommunernes Landsforening), Knud Vilby (på vegne af Fredsfonden), Kristelig Arbejdsgiverforening, Kristelig Fagbevægelse, Kvindernes Internationale Liga for Fred og Frihed (Kvindefredsligaen), Københavns Byret, Landbrug og Fødevarer, Landsforeningen Adoption & Samfund, Landsforeningen af Forsvarsadvokater, Landsorganisation af kvindekrisecentre (LOKK), Ledernes Hovedorganisation, Mellemfolkeligt Samvirke, Plums Fond for fred, økologi og bæredygtighed (tidl.
Fredsfonden), PROSA  Forbundet af It-professionelle, PRO-Vest, Præsidenten for Vestre Landsret, Præsidenten for Østre Landsret, Refugees Welcome, Retspolitisk Forening, Røde Kors, Rådet for Etniske Minoriteter, Sammenslutningen af Landbrugets Arbejdsgiverforeninger, SOS Racisme, Trykkefrihedsselskabet, Udlændingenævnet, Work-live-stay southern Denmark, Ældresagen, Ægteskab uden grænser, Aarhus Erhverv / International Community og 3F.
Bemærkninger til lovforslagets enkelte bestemmelser Til § 1 Til nr. 1 Styrelsen for International Rekruttering og Integrations sagsbehandling er gebyrfinansieret.
Det følger af udlændingelovens § 9 h, stk. 4, 1. pkt., at størrelsen af gebyrerne på Styrelsen for International Rekruttering og Integrations område fastsættes således, at de svarer til omkostningerne ved styrelsens behandling og kontrol af ansøgninger om opholdstilladelse og forlængelse af opholdstilladelse.
 Med § 9 h, stk. 4, 2. pkt., foreslås det, at omkostningerne ved Det faglige udvalg for Jordbrugets Uddannelsers kontrolbesøg efter den foreslåede bestemmelse i § 44 a, stk. 20, skal indgå i fastsættelsen af størrelsen af gebyrerne.
 Forslaget skal ses i sammenhæng med den foreslåede bestemmelse i § 44 a, stk. 20, jf. lovforslagets § 1, nr. 4, hvorefter det foreslås, at Det faglige udvalg for Jordbrugets Uddannelser skal kunne bistå Styrelsen for International Rekruttering og Integration på kontrolbesøg efter § 44 a, stk. 19, hos praktiksteder, der har en udlænding ansat med en opholds- og arbejdstilladelse efter § 9 k, stk. 1, 1. pkt., med henblik på at være praktikant inden for landbrugs-, jordbrugs-, veterinær-, skovbrugs- eller gartneriområdet.
 Den foreslåede bestemmelse medfører, at kontrolindsatsen fra Det faglige udvalg for Jordbrugets Uddannelser skal finansieres via sagsbehandlingsgebyrerne.
Udgifterne til Det faglige udvalg for Jordbrugets Uddannelsers bistand til kontrolbesøg består hovedsageligt af time- og kørselsomkostninger.
Der vil som udgangspunkt være 2 repræsentanter fra det faglige udvalg, som vil deltage i de udgående kontroller.
Det faglige udvalg for Jordbrugets Uddannelser vil bistå Styrelsen for International Rekruttering og Integration på kontrolbesøg hos praktiksteder, der har en udlænding ansat med en opholds- og arbejdstilladelse med henblik på at være praktikant inden for det grønne område.
I beregningen af gebyrsatserne i dag indgår bl.a. en andel af fællesomkostninger til Styrelsen for International Rekruttering og Integrations kontrol af vilkår/betingelserne for en opholds- og arbejdstilladelse.
Det faglige udvalg for Jordbrugets Uddannelser vil udføre arbejde, der alene er relevant for kontrolarbejdet med de udenlandske praktikanter på det grønne område.
Omkostningerne ved det faglige udvalgs kontrolbesøg vil derfor blive indregnet i gebyrsatsen for au pair og praktikanter.
 Med udgangspunkt i en antagelse om, at de årlige udgifter forbundet med det faglige udvalgs kontrolbesøg udgør i størrelsesordenen cirka 0,3 mio. kr. (2022-niveau), er det Udlændinge- og Integrationsministeriets umiddelbare vurdering, at det faglige udvalgs kontrolbesøg på årsbasis isoleret set og alt andet lige vil medføre stigninger i gebyrsatsen for praktikant- og au pair gebyret på skønsmæssigt 2 pct., svarende til cirka 80 kr.
 Der henvises til afsnit 2.2.2 i lovforslagets almindelige bemærkninger.
Til nr. 2 Det fremgår af udlændingelovens § 9 k, stk. 1, 1. pkt., at en udlænding i uddannelsesmæssigt øjemed efter ansøgning kan få opholdstilladelse med henblik på at være praktikant her i landet.
Adgangen til at få opholdstilladelse som praktikant er reguleret i praktikantbekendtgørelsen.
Styrelsen for International Rekruttering og Integration påser i forbindelse med behandlingen af en ansøgning om opholdstilladelse efter § 9 k, stk. 1, 1. pkt., om betingelserne for meddelelse af opholdstilladelse er opfyldt.
 Det foreslås i § 9 k, stk. 7, at ved væsentlig mangel på lærepladser inden for landbrugs-, jordbrugs-, veterinær-, skovbrugs- og gartneriområdet skal opholdstilladelse efter § 9 k, stk. 1, 1. pkt., med henblik på et praktikophold inden for et af de angivne områder, betinges af, at praktikstedet underskriver en erklæring om at have en elev eller en lærling ansat eller inden for de seneste 3 måneder forud for ansøgningens indgivelse at have  søgt elever eller lærlinge under erhvervsuddannelse via et opslag på Børne- og Undervisningsministeriets centrale lærepladsportal.
Den foreslåede bestemmelse retter sig således alene mod praktiksteder inden for det grønne område, hvor der i den pågældende branche er væsentlig mangel på lærepladser.
Søger en udlænding opholdstilladelse som praktikant inden for det grønne område i f.eks. gartneribranchen, og foreligger der ikke i gartneribranchen væsentlig mangel på lærepladser, vil opholdstilladelsen ikke blive betinget af, at praktikstedet underskriver en erklæring om at have en elev eller en lærling ansat eller inden for de seneste 3 måneder forud for ansøgningens indgivelse at have søgt elever eller lærlinge.
Foreligger der væsentlig mangel på lærepladser, vil praktikstedet i forbindelse med ansøgningen om opholdstilladelse skulle afgive en erklæring på tro og love, jf. herved udlændingelovens § 40, stk. 6, om, at praktikstedet har en elev eller en lærling ansat eller inden for de seneste 3 måneder forud for ansøgningens indgivelse har søgt elever eller lærlinge under erhvervsuddannelse via et opslag på Børne- og Undervisningsministeriets centrale lærepladsportal.
Erklæringen vil skulle underskrives samtidig med indsendelse af ansøgningen om opholdstilladelse.
Det vil derfor være ansøgningstidspunktet, som er afgørende for, om praktikstedet har en elev eller en lærling ansat.
Et praktiksted, som afgiver urigtig erklæring på tro og love, vil kunne straffes med bøde eller under skærpede omstændigheder med fængsel indtil 2 år, jf. straffelovens § 161.
Børne- og Undervisningsministeriets centrale lærepladsportal (lærepladsen.dk) er et online mødested (administrativt system) for elever og virksomheder og bruges allerede i dag af virksomheder, elever, lærlinge og skoler til at skabe overblik over og dokumentere lærepladssøgning samt at matche elever, lærlinge og virksomheder til et oplæringsforløb.
På lærepladsen.dk vil en virksomhed bl.a. kunne lave stillingsopslag og samtidig finde og kontakte elever og lærlinge, der søger læreplads inden for virksomhedens fagområde.
Lærepladsen.dk indeholder også oplysninger om virksomhedernes aktuelle uddannelsesaftaler med elever, dvs. oplysning om, hvorvidt virksomhederne aktuelt har elever og lærlinge ansat.
Styrelsen for International Rekruttering og Integration vil bl.a. i forbindelse med sagsbehandlingen af ansøgning om opholdstilladelse med henblik på praktikantophold kontrollere, om de oplysninger, som praktikstedet har erklæret på tro og love, er korrekte.
Styrelsen for International Rekruttering og Integration vil således på praktikpladsen.dk indhente oplysninger om praktikstedets aktuelle uddannelsesaftaler med elever og lærlinge.
Oplysninger om aktuelle uddannelsesaftaler er offentlig tilgængelige på praktikpladsen.dk, og Styrelsen for International Rekruttering og Integration vil derfor ved en simpel søgning kunne konstatere, om praktikstedet aktuelt har en elev eller lærling ansat.
Hvis en uddannelsesaftale udløber inden tidspunktet for Styrelsen for International Rekruttering og Integrations sagsbehandling af ansøgningen om praktikantopholdstilladelse, vil styrelsen skulle indhente oplysninger om uddannelsesaftaler hos Styrelsen for IT og Læring (STIL). Tilsvarende gør sig gældende med stillingsopslag, som er udløbet på tidspunktet for Styrelsen for International Rekruttering og Integrations sagsbehandling af ansøgning om opholdstilladelse.
Her vil oplysninger om, hvorvidt praktikstedet har søgt elever og lærlinge under erhvervsuddannelse på lærepladsen.dk inden for de seneste 3 måneder forud for ansøgningens indgivelse, ligeledes blive indhentet hos STIL, som har adgang til historisk data over bl.a. praktikstedets tidligere stillingsopslag på lærepladsen.dk.
Styrelsen for International Rekruttering og Integration vil kun registrere oplysninger om, hvorvidt praktikstedet har indgået en uddannelsesaftale med en elev eller lærling og/eller om praktikstedet har haft opslag om rekruttering af elever og lærlinge på lærepladsen.dk i en periode af 3 måneder forud for ansøgningstidspunktet.
De konkrete uddannelsesaftaler og stillingsopslag vil ikke blive indhentet eller journaliseret på sagen, hvorfor der heller ikke vil blive registeret personoplysninger på baggrund af Styrelsen for International Rekruttering og Integrations opslag på lærepladsen.dk eller indhentning af oplysninger hos STIL.
De indhentede oplysninger vil skulle anvendes med henblik på at indgå i Styrelsen for International Rekruttering og Integrations vurdering af  når der foreligger væsentlig mangel på lærepladser  om der skal meddeles opholdstilladelse efter § 9 k, stk. 1, 1. pkt., med henblik på at være praktikant inden for landbrugs-, jordbrugs-, veterinær-, skovbrugs- eller gartneriområdet.
Der vil i ansøgningsskemaet blive indført en samtykkeerklæring, hvoraf det fremgår, at praktikstedet er indforstået med, at Styrelsen for International Rekruttering og Integration kan kontrollere oplysningerne i erklæringen, herunder hos Styrelsen for IT og Læring.
Det bemærkes, at Styrelsen for International Rekruttering og Integrations kontrol af oplysningerne i tro og love erklæringen i forbindelse med sagsbehandlingen af ansøgning om opholdstilladelse, vil være baseret på stikprøve.
 Det vil udtrykkeligt fremgå af den opholdstilladelse, som den udenlandske praktikant meddeles, hvis opholdstilladelsen er betinget af, at praktikstedet på ansøgningstidspunktet har en elev eller en lærling ansat eller har søgt elever og lærlinge under erhvervsuddannelse inden for de seneste 3 måneder forud for ansøgningens indgivelse.
 Styrelsen for International Rekruttering og Integrations afgørelse om afslag på opholdstilladelse efter § 9 k, stk. 1, 1. pkt., kan som i dag påklages til Udlændingenævnet, jf. udlændingelovens § 46 a, stk. 1.
 Der henvises til afsnit 2.1.2 i lovforslagets almindelige bemærkninger.
 Det foreslås i § 9 k, stk. 8, at udlændinge- og integrationsministeren skal kunne fastsætte regler om, hvornår der foreligger væsentlig mangel på lærepladser.
Med hjemmel i den foreslåede bemyndigelsesbestemmelse vil der i praktikantbekendtgørelsen blive fastsat regler om, hvornår der foreligger væsentlig mangel på lærepladser i en given branche.
Det er bl.a. hensigten at fastsætte regler om, at der er væsentlig mangel på lærepladser, hvis der er flere end 5 procent af eleverne og lærlingene under erhvervsuddannelse inden for branchen, som ikke har en læreplads eller er i skoleoplæring efter 2. grundforløb.
Hvis der på et senere tidspunkt, efter drøftelser med parterne bag Det faglige udvalg for Jordbrugets Uddannelser (Landbrug & Fødevarer, 3F og GLS-A), ønskes et andet snit i forhold til vurderingen af, hvornår der er væsentlig mangel på lærepladser, vil praktikantbekendtgørelsen blive ændret i overensstemmelse hermed.
 Herudover er det hensigten at fastsætte regler om, at Styrelsen for International Rekruttering og Integration én gang årligt opgør, hvilke brancher inden for landbrugs-, jordbrugs-, veterinær-, skovbrugs- og gartneriområdet, der oplever væsentlig mangel på lærepladser, samt at Styrelsen for International Rekruttering og Integration hvert år den 1. januar opdaterer og offentliggør listen over de brancher på det grønne område, der oplever væsentlig mangel på lærepladser på udlændingemyndighedernes hjemmeside www.nyidanmark.dk.
 Der henvises til afsnit 2.1.2 i lovforslagets almindelige bemærkninger.
Til nr. 3 Reglerne om inddragelse af en tidsbegrænset opholdstilladelse er indeholdt i udlændingelovens § 19.
 Det foreslås i § 19, stk. 1, nr. 18, at en opholdstilladelse som praktikant kan inddrages, når opholdstilladelsen er betinget af, at praktikstedet har underskrevet en erklæring om at have en elev eller lærling ansat eller inden for de seneste 3 måneder forud for ansøgningens indgivelse at have søgt elever og lærlinge under erhvervsuddannelse, jf. § 9 k, stk. 7, og praktikstedet ikke har en elev eller lærling ansat eller inden for de seneste 3 måneder forud for ansøgningens indgivelse har søgt elever og lærlinge under erhvervsuddannelse.
 Forslaget skal ses i sammenhæng med den forslåede bestemmelse i § 9 k, stk. 7, jf. lovforslagets § 1, nr. 2, hvorefter opholdstilladelse med henblik på at være praktikant inden for landbrugs-, jordbrugs-, veterinær-, skovbrugs- eller gartneriområdet efter § 9 k, stk. 1, 1. pkt., ved væsentlig mangel på lærepladser i den pågældende branche, skal betinges af, at praktikstedet underskriver en erklæring om at have en elev eller lærling ansat eller inden for de seneste 3 måneder forud for ansøgningens indgivelse at have søgt elever og lærlinge under erhvervsuddannelse via et opslag på Børne- og Undervisningsministeriets centrale lærepladsportal.
 Den foreslåede bestemmelse i § 19, stk. 1, nr. 18, betyder, at en opholdstilladelse efter § 9 k, stk. 1, 1. pkt., med henblik på at være praktikant inden for landbrugs-, jordbrugs-, veterinær-, skovbrugs- eller gartneriområdet, vil kunne inddrages, hvis Styrelsen for International Rekruttering og Integration i kontroløjemed erfarer, at praktikstedet ikke har ansat eller søgt elever og lærlinge under erhvervsuddannelse via et opslag på Børne- og Undervisningsministeriets centrale lærepladsportal inden for den frist, der er nævnt i § 9 k, stk. 7.
 Styrelsen for International Rekruttering og Integration vil dog i en inddragelsessituation skulle tage hensyn til udlændingens tilknytning til Danmark m.v., jf. udlændingelovens § 26, stk. 1, jf. § 19 a, stk. 2.
 Styrelsen for International Rekruttering og Integration afgørelse om inddragelse af en opholdstilladelse efter § 9 k, stk. 1, 1. pkt., kan påklages til Udlændingenævnet, jf. udlændingelovens § 46 a, stk. 1. Det bemærkes i øvrigt, at det af udlændingelovens § 21 følger, at en arbejdstilladelse bortfalder, bl.a. når en opholdstilladelse inddrages.
 Der henvises til afsnit 2.1.2 i lovforslagets almindelige bemærkninger.
Til nr. 4 Det fremgår af udlændingelovens § 44 a, stk. 19, 1. pkt., at Styrelsen for International Rekruttering og Integration, hvis det skønnes nødvendigt, til enhver tid mod behørig legitimation uden retskendelse har adgang til virksomheder, der har en udlænding ansat med en opholds- og arbejdstilladelse udstedt af styrelsen, med henblik på at kontrollere de oplysninger om udlændingens løn- og arbejdsforhold, som er nødvendige til bedømmelse af, om betingelserne for opholds- og arbejdstilladelsen overholdes.
Styrelsen for International rekruttering og Integration kan bl.a. gennemføre udgående kontrol af udlændinge med en praktikantopholdstilladelse, når styrelsen vurderer, at det konkret er nødvendigt.
Adgangen til kontrol omfatter en virksomheds lokaler m.v. og arbejdssteder uden for virksomhedens lokaler, jf. herved udlændingelovens § 44 a, stk. 19, 2. pkt.
Udlændingelovens § 44 a, stk. 19, trådte i kraft den 1. januar 2021.
Styrelsen for International Rekruttering og Integration spillede ikke forud for ikrafttræden af udlændingelovens § 44 a, stk. 19, en rolle i den udgående kontrol på det grønne praktikantområde.
Det har således været parterne bag Jordbrugets Uddannelser, dvs.
Landbrug & Fødevarer, 3F og Gartneri-, Land- og Skovbrugets Arbejdsgivere, som har gennemført tilsynsbesøg på praktiksteder, der har udenlandske praktikanter beskæftiget.
Tilsynet bygger på en frivillig ordning, som er baseret på en ældre aftale mellem udlændingemyndighederne og parterne bag Jordbrugets Uddannelser.
I forbindelse med tilsynene har parterne stillet spørgsmål om de arbejdsopgaver, som den udenlandske praktikant udfører på praktikstedet samt om løn- og ansættelsesforhold.
Tilsynet finansieres ved, at praktikstederne frivilligt betaler 250 kr. pr. praktikant til dækning af parternes tilsyn.
 Det foreslås i § 44, stk. 20, at Det faglige udvalg for Jordbrugets Uddannelser skal kunne bistå Styrelsen for International Rekruttering og Integration på kontrolbesøg efter udlændingelovens § 44 a, stk. 19, hos praktiksteder, der har en udlænding ansat med en opholds- og arbejdstilladelse efter § 9 k, stk. 1, 1. pkt., med henblik på at være praktikant inden for landbrugs-, jordbrugs-, veterinær-, skovbrugs- eller gartneriområdet.
 Med forslaget styrkes Styrelsen for International Rekruttering og Integrations mulighed for at indhente de oplysninger, som er er nødvendige for at varetage styrelsens kontrolopgave på det grønne praktikantområde.
Den foreslåede bestemmelser i § 44 a, stk. 20, indebærer, at Det faglige tilsyn for Jordbrugets Uddannelser vil kunne bistå Styrelsen for International Rekruttering ved kontrolbesøg.
Bistanden vil bestå i, at Det faglige udvalg for Jordbrugets Uddannelser hjælper Styrelsen for International Rekruttering og Integration med at stille udlændingen og praktikstedet spørgsmål f.eks. om praktikantens opgaver, praktikantens løn.
I det omfang Styrelsen for International Rekruttering og Integration finder, at spørgsmålene har betydning for vurderingen af, om udlændingen fortsat opfylder betingelserne for vedkommendes praktikantopholdstilladelse, vil udlændingen og praktikstedet være forpligtet til at besvare spørgsmålene, jf. udlændingelovens § 40, stk. 1, 1. og 4. pkt.
Udlændingelovens § 44 a, stk. 19, administreres i overensstemmelse med lov om retssikkerhed ved forvaltningens anvendelse af tvangsindgreb og oplysningspligter, herunder forbuddet mod selvinkriminering.
Styrelsen for International Rekruttering og Integration anvender kun bestemmelsen, når dette sker som led i en administrativ kontrol, og når der ikke er nogen konkret mistanke om, at udlændingen, eller den der beskæftiger udlændingen, har begået et strafbart forhold.
Styrelsen for International Rekruttering og Integration opretter på baggrund af de oplysninger, som fremkommer under en udgående kontrol, en sag med henblik på journalisering af oplysninger.
Disse oplysninger vil med forslaget også kunne være fremkommet i forbindelse med spørgsmål fra Det faglige udvalg for Jordbrugets Uddannelser.
Styrelsen for International Rekruttering og Integration vurderer ligeledes i de konkrete tilfælde, om der er grundlag for at påbegynde sagsbehandling med henblik på at vurdere, om opholds- og arbejdstilladelsen skal inddrages, og/eller om der er forhold, der skal politianmeldes.
Det bemærkes, at bistanden fra Det faglige udvalg for Jordbrugets Uddannelser vil ske inden for retssikkerhedslovens rammer.
Endvidere bemærkes, at Styrelsen for International Rekruttering og Integration iagttager retsplejelovens bestemmelser om straffeprocessuelle tvangsindgreb, jf. retssikkerhedslovens § 9, stk. 1, hvis styrelsen i forbindelse med et kontrolbesøg med rimelig grund mistænker, at der er begået et strafbart forhold.
Det faglige udvalg for Jordbrugets Uddannelser vil ikke kunne få indsigt i disse sager.
Det bemærkes, at Det faglige udvalg for Jordbrugets Uddannelser i forbindelse med et kontrolbesøg med Styrelsen for International Rekruttering og Integration kan komme i besiddelse af oplysninger om praktikstedet, hvilket kan give anledning til et efterfølgende kontrolbesøg efter reglerne i erhvervsuddannelsesloven.
Konstateres det eksempelvis i forbindelse med et kontrolbesøg med Styrelsen for International Rekruttering og Integration, at et praktiksteds oplæringsforhold for de udenlandske praktikanter sandsynliggør, at virksomhedens evne til at efterleve reglerne efter erhvervsuddannelsesloven bør undersøges nærmere, kan Det faglige udvalg for Jordbrugets Uddannelser efterfølgende foretage et tilsynsbesøg efter erhvervsuddannelsesloven, jf. herved § 42 i lov om erhvervsuddannelser med henblik på at vurdere, om praktikstedet fortsat lever op til betingelserne for at være godkendt som lærested efter erhvervsuddannelsesloven, eller om der er grundlag for at inddrage virksomhedens godkendelse som lærested.
Det vil ikke i den forbindelse være en betingelse, at praktikstedet på det tidspunkt, hvor det faglige udvalg for Jordbrugets Uddannelser bistår Styrelsen for International Rekruttering og Integration ved et kontrolbesøg, eller på tidspunktet, hvor det faglige udvalg efterfølgende gennemfører et tilsynsbesøg efter erhvervsuddannelseslovens § 42, har en elev eller lærling ansat efter erhvervsuddannelsesloven.
Det vil dog være en forudsætning, at tilsynsbesøget på forhånd er varslet og aftalt med virksomheden, da fagligt udvalg alene har adgang til en virksomhed til enhver tid uden retskendelse og mod behørig legitimation efter erhvervsuddannelseslovens § 42, stk. 2, hvis virksomheden aktuelt har ansatte elever eller lærlinge.
Det vil under alle omstændigheder være væsentligt, at et tilsynsbesøg efter erhvervsuddannelsesloven vil skulle være baseret på, om lærestedet lever op til kravene i erhvervsuddannelsesloven isoleret set.
Styrelsen for International Rekruttering og Integration vil tilrettelægge og målrette den udgående kontrol af udenlandske praktikanter på det grønne område med input fra Det faglige udvalg for Jordbrugets Uddannelser.
Det er hensigten, at Styrelsen for International Rekruttering og Integration udarbejder foreløbige kontrolkalendere af 3 måneders varighed med forventede besøgsdatoer samt angivelse af, hvilken beskæftigelsesregion/geografisk område kontrolbesøgene forventes at finde sted i.
Kontrolkalenderen sendes til Det faglige udvalg for Jordbrugets Uddannelser med mulighed for, at udvalget kan melde ind, om det faglige udvalg ønsker at deltage.
Det faglige udvalg for Jordbrugets Uddannelser vil endvidere kunne indsende forslag til geografisk område, hvor kontrolbesøgene evt. kan finde sted.
Det vil dog være Styrelsen for International Rekruttering og Integration, der beslutter, hvor kontrolbesøgene gennemføres, idet det bemærkes, at styrelsen kun har hjemmel til at udføre kontrolbesøg hos praktiksteder, der har en udlænding ansat med opholds- og arbejdstilladelse udstedt af styrelsen, jf. herved udlændingelovens § 44 a, stk. 19.
 Det bemærkes, at listen over virksomheder, der er godkendt som lærested efter erhvervsuddannelsesloven er offentlig tilgængelig på lærepladsen.dk.
 Der henvises til afsnit 2.2.2 i lovforslagets almindelige bemærkninger.
Til nr. 5 Det følger af § 63, stk. 1, i lov om erhvervsuddannelser, at en tvistighed mellem en elev, lærling og oplæringsvirksomheden alene kan indbringes for det faglige udvalg, der skal søge at tilvejebringe forlig.
Hvis der ikke kan opnås forlig, kan tvistigheden indbringes for Tvistighedsnævnet, jf. herved erhvervsuddannelseslovens § 63, stk. 2. Det følger af erhvervsuddannelseslovens § 63, stk. 3, at tvistigheder ikke kan indbringes for domstolene eller i øvrigt for andre myndigheder end dem, der er nævnt i § 63, stk. 1 og 2, jf. dog § 65.
Udlændinge med opholdstilladelse efter udlændingelovens § 9 k, stk. 1, 1. pkt., som praktikant er ikke omfattet af erhvervsuddannelsesloven.
Praktikanter med opholdstilladelse efter § 9 k, stk. 1, 1. pkt., herunder praktikanter inden for det grønne område, kan hermed ikke i dag indbringe en tvistighed for Tvistighedsnævnet.
 Med § 46 j, stk. 1, foreslås det, at en tvistighed mellem en udlænding, som har en opholds- og arbejdstilladelse efter § 9 k, stk. 1, 1. pkt. med henblik på at være praktikant inden for landbrugs-, veterinær-, skovbrugs- eller gartneriområdet, og praktikstedet alene skal kunne indbringes for Det faglige udvalg for Jordbrugets Uddannelser, der skal søge at tilvejebringe forlig.
Forslaget indebærer, at udenlandske praktikanter på det grønne område fremadrettet vil kunne klage til Det faglige udvalg for Jordbrugets Uddannelser, hvis der opstår tvister og uenigheder mellem den udenlandske praktikant og praktikstedet i forbindelse med praktikantens praktikophold.
Det kan eksempelvis være en tvist omkring løn- og ansættelsesforhold eller oplæringsforholdene på praktikstedet.
Det svarer til, hvad der i dag gælder for elever under erhvervsuddannelse, jf. herved erhvervsuddannelseslovens § 63, stk. 1.
 Med § 46 j, stk. 2, 1. pkt., foreslås det, at hvis ikke der kan opnås forlig efter den foreslåede bestemmelse i § 46 j, stk. 1, skal tvistigheden kunne indbringes for Tvistighedsnævnet, jf. § 64 i lov om erhvervsuddannelser.
Den foreslåede bestemmelse i udlændingelovens § 46 j, stk. 2, 1. pkt., svarer til, hvad der i dag gælder for elever og lærlinge under erhvervsuddannelse efter § 63, stk. 2, i lov om erhvervsuddannelser.
Det vil, som det også gælder for elever og lærlinge under erhvervsuddannelse, således være en forudsætning for indbringelse af sager for Tvistighedsnævnet efter den foreslåede bestemmelse i § 46 j, stk. 2, 1. pkt., at sagen forinden har været behandlet af det faglige udvalg.
 Med § 46 j, stk. 2, 2. pkt., foreslås det, at § 63, stk. 3, og § 65 i lov om erhvervsuddannelser skal finde tilsvarende anvendelse.
 Forslaget betyder, at en tvistighed mellem praktikanten på det grønne område og praktikstedet ikke vil kunne indbringes for domstolene, før den har været behandlet i nævnet, jf. herved § 63, stk. 3, i lov om erhvervsuddannelser.
Forslaget betyder endvidere, at Tvistighedsnævnet vil kunne træffe afgørelse om ophævelse af en uddannelsesaftale samt om erstatning og godtgørelse, jf. herved § 65, stk. 1, i lov om erhvervsuddannelser, idet det dog bemærkes, at spørgsmålet om ophævelse af en uddannelsesaftale efter erhvervsuddannelsesloven ikke vil blive relevant for udenlandske praktikanter med opholdstilladelse efter udlændingelovens § 9 k, stk. 1, 1. pkt., da disse praktikanter ikke indgår en uddannelsesaftale med praktikstedet.
Det bemærkes, at § 65, stk. 1, i lov om erhvervsuddannelser indebærer, at der for Tvistighedsnævnet enten skal nedlægges en påstand om ophævelse af en uddannelsesaftale eller en betalingspåstand.
En betalingspåstand kan være begrundet i et krav om erstatning vedrørende løn mv., eller i et krav om godtgørelse.
Godtgørelse kan tillægges, hvis der er hjemmel hertil i lovgivningen.
Der ændres ikke med lovforslaget på Tvistighedsnævnets praksis for tilkendelse af erstatning og godtgørelse.
Det bemærkes endvidere, at ved en tvist om løn- og ansættelsesvilkår, vil Tvistighedsnævnet skulle lægge de gældende overenskomster for praktikanter til grund.
Med den foreslåede bestemmelse i § 46 j, stk. 2, vil Tvistighedsnævnets område blive udvidet, så det også omfatter udenlandske praktikanter på det grønne område.
 Forslaget betyder også, at Tvistighedsnævnet kun vil kunne tage stilling til spørgsmål om fortolkning af en kollektiv overenskomst, hvis nævnets faste medlemmer er enige om det, jf. herved § 65, stk. 2, i lov om erhvervsuddannelser.
 Ligeledes betyder forslaget, at Tvistighedsnævnets afgørelser og de forlig, der indgås for nævnet, vil kunne fuldbyrdes efter retsplejelovens regler om tvangsfuldbyrdelse af domme og indenretlige forlig, jf. herved § 65, stk. 3, i lov om erhvervsuddannelser.
 Endelig betyder forslaget, at senest 8 uger efter, at Tvistighedsnævnet har truffet afgørelse, vil sagen af hver af parterne kunne indbringes for domstolene, jf. herved § 65, stk. 4, i lov om erhvervsuddannelser.
 De nærmere regler om Tvistighedsnævnets opgaver, sammensætning, behandling af sager mv. i bekendtgørelse nr. 729 af 29. juni 2012 om Tvistighedsnævnet, vil tilsvarende finde anvendelse i tvistigheder mellem en udenlandsk praktikant med opholdstilladelse efter udlændingelovens § 9 k, stk. 1, 1. pkt., og praktikstedet.
 Der henvises til afsnit 2.3.2. i lovforslagets almindelige bemærkninger.
Til § 2 Med den foreslåede bestemmelse i § 2, stk. 1, foreslås det, at loven skal træde i kraft den 1. juli 2022.
Med stk. 2 foreslås det, at lovens § 1, nr. 2, ikke skal finde anvendelse for udlændinge, der inden den 1. juli 2022 har indgivet ansøgning om opholdstilladelse.
For disse udlændinge skal de hidtil gældende regler finde anvendelse.
 Det betyder, at forslaget om, at opholdstilladelse efter § 9 k, stk. 1, 1. pkt., med henblik på at være praktikant inden for landbrugs-, veterinær-, skovbrugs- eller gartneriområdet skal betinges af, at praktikstedet, hvis der er væsentlig mangel på elevpladser, underskriver en erklæring om at have en elev eller lærling ansat eller inde for de seneste 3 måneder forud for ansøgningens indgivelse at have søgt elever eller lærlinge under erhvervsuddannelse via et opslag på Børne- og Undervisningsministeriets centrale lærepladsportal, ikke skal finde anvendelse for udlændinge, der har indgivet ansøgning om opholdstilladelse efter § 9 k, stk. 1, 1. pkt., med henblik på at være praktikant inden for landbrugs-, veterinær-, skovbrugs- eller gartneriområdet inden den 1. juli 2022. For disse udlændinge skal de hidtil gældende regler finde anvendelse.
Til § 3 Efter udlændingelovens § 66 gælder udlændingeloven ikke for Færøerne og Grønland men kan ved kongelig anordning helt eller delvis sættes i kraft for disse landsdele med de afvigelser, som de særlige færøske eller grønlandske forhold tilsiger.
 Den foreslåede bestemmelse, der vedrører lovens territoriale gyldighedsområde, betyder, at lovens § 1 ikke gælder for Færøerne og Grønland, men ved kongelig anordning kan sættes helt eller delvis i kraft for Færøerne og Grønland med de ændringer, som henholdsvis de færøske og grønlandske forhold tilsiger.
