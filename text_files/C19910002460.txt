 1. Anvendelsesområde.
Regler om afholdelse af skelforretning til konstatering af den rette  

 beliggenhed af en ejendomsgrænse findes i kap. 5 i lov nr. 137 af 7. marts  

 1990 om udstykning og anden registrering i matriklen (udstykningsloven) og i  

 bekendtgørelse skelforretninger.
Disse regler afløser de hidtidige regler om  

 skelsætningsforretninger.
 Det fremgår af udstykningslovens § 38, at der ikke kan anlægges retssag om  

 skels beliggenhed, herunder som følge af hævdserhvervelse, før der er afholdt  

 en skelforretning.
En skelforretning kan kun angå en ejendomsgrænse, herunder grænsen mod en  

 umatrikuleret ejendom eller en offentlig vej.
Hvis der ved en skelforretning  

 fastlægges skel mod en offentlig vej, der ikke er udskilt, bør vejarealet  

 udskilles.
Der kan ikke afholdes skelforretning vedrørende skel mellem  

 matr.nre. inden for en samlet fast ejendom og heller ikke vedrørende  

 servitut- eller brugsgrænser, medmindre de tillige er ejendomsgrænser.
Hvis en ejendom grænser til havet, er der i almindelighed ingen rimelig  

 begrundelse for at afholde en skelforretning vedrørende denne grænse.
Når  

 grænsen mellem 2 ejendomme er midtlinjen i et naturligt vandløb, og ejerne er  

 enige herom, er der i almindelighed heller ingen begrundelse for at afholde  

 en skelforretning.
Er ejerne derimod uenige om, hvorvidt ejendomsgrænsen er  

 vandløbets midtlinje, følger det af udstykningslovens § 38, at spørgsmålet må  

 afgøres ved en skelforretning.
Reglerne gælder ikke i Københavns og Frederiksberg kommuner.
Reglerne  

 gælder derimod også i Sønderjylland (udstykningslovens § 13, stk. 4) med den  

 væsentlige afvigelse, at skelforretninger ikke afholdes af en praktiserende  

 landinspektør, men af matrikelmyndigheden ved en beskikket landinspektør.  

 Denne vejlednings beskrivelse af fremgangsmåden ved skelforretninger tager  

 især sigte på skelforretninger under ledelse af praktiserende  

 landinspektører, men kan med de nødvendige modifikationer anvendes også i  

 Sønderjylland.
 2. Rekvisition af skelforretning.
 2.1. Hvem kan rekvirere.
Enhver, der mener at have interesse i at få konstateret den rette  

 beliggenhed af en ejendomsgrænse, kan rekvirere en skelforretning, jf.  

 udstykningslovens § 35, stk. 1. Det er således ikke kun de pågældende  

 ejendommes ejere, der kan begære en skelforretning afholdt, men også andre,  

 der mener at have interesse i at få konstateret den rette beliggenhed af en  

 ejendomsgrænse.
En sådan interesse kan f.eks. foreligge hos offentlige  

 myndigheder, institutioner og koncessionerede selskaber i forbindelse med  

 projektering af veje, ledningsanlæg og lign. i eller langs med skel.
Også en  

 bruger af et areal, der grænser til skellet, eller en færdselsberettiget til  

 en vej langs med skellet vil kunne have interesse i at få skellets rette  

 beliggenhed konstateret.
 I bekendtgørelsen og vejledningen anvendes udtrykket »parter«  

 sammenfattende for de pågældende ejere og for en rekvirent, der ikke er ejer.
 2.2. Kan skelforretning afholdes.
Ønske om at få konstateret den rette beliggenhed af skellet mellem 2  

 ejendomme vil typisk opstå, når ejerne er uenige om beliggenheden af grænsen  

 mellem deres ejendomme.
Der er dog ikke noget i vejen for, at der kan  

 afholdes en skelforretning, selvom der ikke foreligger en sådan uenighed, men  

 landinspektøren bør undersøge forholdene nærmere og rådgive rekvirenten om  

 den mest hensigtsmæssige fremgangsmåde under hensyn til rekvirentens ønsker  

 og de foreliggende omstændigheder.
Der kan ved skelforretning tages stilling  

 til grænsehævd, selvom der ikke er tvivl om hævdsgrænsen.
Såfremt der derimod er sket en retskraftig overdragelse af et areal ved  

 aftale eller ekspropriation m.v., eller hvis den, der gør krav på at have  

 vundet hævd på et areal, ikke er ejer af en tilgrænsende ejendom, kan der  

 ikke afholdes skelforretning.
Såfremt adkomstspørgsmålet i en sådan situation  

 indbringes for retten, kan det være hensigtsmæssigt, at der i analogi med  

 udstykningslovens § 46, stk. 2, for retten fremlægges et af en beskikket  

 landinspektør udarbejdet rids med angivelse af arealets grænser og de  

 tilstødende ejendommes matrikelbetegnelser, jf. afsnit 13.2.3. i vejledningen  

 om matrikulære arbejder.
Der kan om nødvendigt efterfølgende afholdes  

 skelforretning til afklaring af ejendomsgrænsernes rette beliggenhed.
 2.3. Særligt om hævdsforhold.
 Uklarhed eller strid om beliggenheden af en ejendomsgrænse skyldes ofte  

 spørgsmålet om, hvorvidt der er erhvervet hævd, men kan også skyldes, at  

 eksisterende skelmærker er forkert anbragt, eller at der er fejl i matriklens  

 måloplysninger til skellet.
 Hævd er en særlig erhvervelsesmåde, som med hensyn til arealer er  

 karakteriseret ved, at en person selv eller gennem andre uberettiget, men i  

 en vis god tro, har udøvet en faktisk råden gennem 20 år eller mere, uden at  

 denne råden over arealet er blevet afbrudt på behørig vis.
 Hvis det under en skelforretning oplyses, at hævden søges afbrudt efter  

 reglerne i tinglysningslovens § 26, stk. 1, bør landinspektøren standse  

 skelforretningen, indtil spørgsmålet om hævdsafbrydelse er afgjort.
Der kan ikke være vundet grænsehævd, hvis skellet inden for de sidste 20  

 år Dette udelukker dog ikke, at der kan afholdes en skelforretning, hvis  

 rekvirenten ønsker det.
Landinspektøren bør imidlertid vejlede klienten om,  

 at en sådan skelforretning i almindelighed kun kan fastslå skellets  

 beliggenhed i overensstemmelse med matriklens måloplysninger.
En  

 skelforretning kan i øvrigt i de nævnte situationer afholdes med det formål  

 at afbryde en igangværende hævdserhvervelse.
 2.4. Ejerforhold.
Som nævnt i afsnit 1 er der principielt intet i vejen for at afholde  

 skelforretning om ejendomsgrænsen mod en umatrikuleret ejendom eller en  

 offentlig vej.
Kravet i bekendtgørelsens § 9, stk. 2, nr. 2, om, at der skal  

 foreligge rådighedsattest fra dommeren vedrørende de berørte ejendomme, fører  

 dog til, at skelforretning kun kan afholdes, når der er tinglyst adkomst til  

 ejendommene, og dette er sjældet tilfældet for umatrikulerede ejendomme og  

 offentlige veje.
Bekendtgørelsens § 9, stk. 3, indeholder imidlertid en  

 undtagelse fra kravet om rådighedsattest for offentlige veje og for parker,  

 kirkegårde og lignende arealer, som utvivlsomt ejes af det offentlige.  

 Skelforretning kan derfor afholdes mod sådanne arealer.
 Hvis der er tale om en skelforretning mod gadejord eller anden fællesjord,  

 er formodningsreglen i udstykningslovens § 46, stk. 1, ikke tilstrækkelig  

 til, at kommunen kan optræde med en ejers rettigheder ved en skelforretning.  

 Kommunen må først skaffe sig tinglyst adkomst til det pågældende fællesareal  

 ved anvendelse af reglerne i udstykningslovens § 46, stk. 2. Reglerne om  

 ejendomsberigtigelse i § 18 i bekendtgørelsen om matrikulære arbejder er  

 imidlertid udformet sådan, at spørgsmål om grænsehævd mod gadejord m.v.  

 normalt kan afklares, selvom kommunen ikke begærer sin adkomst tinglyst.
En uklarhed om ejerforholdet til et fællesareal som nævnt i  

 udstykningslovens § 46, stk. 1, kan i øvrigt foreligge, hvis det er uvist, om  

 en bruger har vundet hævd på en del af fællesarealet op til den  

 ejendomsgrænse, skelforretningen vedrører.
Er der en sådan uklarhed om  

 ejerforholdene, kan der ikke afholdes skelforretning, før adkomstforholdet er  

 afklaret.
 3. Indkaldelse.
En skelforretning skal indledes med et møde på stedet.
Ifølge § 2, stk.  

 1, i bekendtgørelsen skal landinspektøren skriftligt indkalde ejerne af de  

 ejendomme, hvis skel forretningen angår, samt rekvirenten, hvis denne er en  

 anden end en af ejerne.
Der er intet i vejen for, at landinspektøren kan bede  

 andre om at deltage i mødet, hvis han på forhånd mener, at de kan bidrage til  

 oplysning om skellets rette beliggenhed, f.eks. en tidligere ejer.
Hverken de  

 indkaldte eller andre, som er blevet bedt om at deltage i mødet, har pligt  

 til at møde eller til at udtale sig.
Landinspektøren bør ved indkaldelsen af sagens parter vedlægge en liste  

 over de parter, der er indkaldt til mødet, samt andre, som landinspektøren  

 har bedt om at deltage i mødet.
Det bør fremgå af indkaldelsen, at den  

 pågældende part, hvis han eller hun mener, at andre kan bidrage til belysning  

 af skelspørgsmålet, bør henvende sig til landinspektøren herom.  

 Landinspektøren bør ved sin rådgivning af den pågældende part gøre denne  

 opmærksom på, hvad der kan forventes medtaget under sagens omkostninger, jf.  

 afsnit 7.
 Et eksempel på mødeindkaldelse til en ejer, der ikke er rekvirent, findes  

 som bilag 1.
I bekendtgørelsen stilles kun krav om, at indkaldelsen skal være  

 skriftlig.
Det tilrådes dog, at indkaldelsen fremsendes både som almindeligt  

 brev og som rekommanderet.
I begge tilfælde kan fås attest om, at brevet er  

 indleveret til forsendelse.
Desuden opnås der for så vidt angår det  

 rekommanderede brev bevis for, at brevet er modtaget eller søgt afleveret.
 Efter den hidtidige udstykningslov har landinspektøren kunnet anmode 2  

 hegnsynsmænd om at deltage i en skelsætningsforretning, og omkostningerne  

 herved har kunnet medtages i de samlede omkostninger ved forretningen.  

 Bestemmelsen er ikke medtaget i den nye udstykningslov, men boligministeren  

 har på spørgsmål fra Folketingets Boligudvalg oplyst, at udstykningslovens  

 bestemmelser om skelforretninger ikke er til hinder for, at hegnsynsmænd  

 deltager i en skelforretning, såfremt en af parterne måtte ønske det.
En eller flere hegnsynsmænd kan således efter ønske fra en part deltage i  

 forretningen, og omkostningerne herved henregnes ifølge bekendtgørelsens §  

 10, stk. 2, nr. 3, altid til sagens omkostninger.
Da der imidlertid ikke i  

 den nye udstykningslov er hjemmel til at kræve hegnsynsmænds deltagelse i en  

 skelforretning, har en hegnsynsmand ikke pligt til at efterkomme en anmodning  

 fra en part om at deltage i en skelforretning.
Der er derfor ikke hjemmel til  

 administrativt at fastsætte størrelsen af vederlaget til en hegnsynsmand, der  

 påtager sig at deltage i en skelforretning.
 4. Mødet på stedet.
 4.1. Mødets indledning.
 Landinspektøren skal ved skelforretningens begyndelse oplyse parterne om  

 de gældende regler om skelforretninger i udstykningsloven og i  

 bekendtgørelsen om skelforretninger, herunder om opgørelse og eventuel  

 fordeling af omkostningerne og om muligheden for, at omkostningerne kan blive  

 betalt af staten.
Landinspektøren må desuden konstatere, at indkaldelse til mødet er sket  

 som foreskrevet.
En fejl i denne procedure behøver dog ikke at betyde, at  

 forretningen må udsættes.
Hvis f.eks. en mødeindkaldelse er afgivet med for  

 kort varsel, men den pågældende er mødt og accepterer at se bort fra fejlen,  

 er der ikke noget til hinder for, at forretningen kan påbegyndes.
 Når indkaldelse til skelforretning er sket som foreskrevet, kan  

 forretningen afholdes, selvom en part udebliver fra mødet på stedet.  

 Landinspektøren bør dog ikke fortsætte forretningen, hvis der er begrundet  

 tvivl om, hvorvidt en udebleven part faktisk har modtaget indkaldelsen.
 4.2. Inhabilitet.
Landinspektøren skal sikre sig, at der ikke foreligger inhabilitet for  

 hans vedkommende, jf. inhabilitetsbestemmelserne i landinspektørlovens § 5.  

 Bestemmelsen om, at landinspektøren er inhabil, hvis han »er  

 interesseret i sagen på en måde, der i øvrigt kan vække tvivl om hans  

 upartiskhed«, kan undertiden give anledning til tvivl.
Denne form for  

 inhabilitet kan navnlig tænkes at foreligge, hvis landinspektøren tidligere  

 har afsat det skel, der nu skal fastlægges, men det må dog afhænge af de  

 nærmere omstændigheder, om landinspektøren er inhabil.
Hvis landinspektøren  

 er i tvivl, bør han oplyse parterne om forholdet og anmode om deres  

 skriftlige erklæring om, at de er tilfredse med, at han leder  

 skelforretningen.
Det vil ikke medføre inhabilitet, at landinspektøren udfører undersøgelser  

 på stedet forud for skelforretningen og f.eks. foretager opmåling m.v. på  

 grundlag af eksisterende måloplysninger.
For at undgå misforståelser er det  

 imidlertid vigtigt, at landinspektøren orienterer parterne samtidig og på  

 samme måde om undersøgelsen og dens formål.
 4.3. Grundlaget for afgørelsen.
Landinspektøren skal fremskaffe de nødvendige oplysninger for at kunne  

 træffe sin afgørelse om ejendomsgrænsens beliggenhed - herunder om grænsen er  

 ændret ved hævdserhvervelse.
Ved sin undersøgelse må landinspektøren  

 sammenholde og vurdere alle foreliggende oplysninger, herunder oplysninger  

 fra matriklen, forholdene på stedet, parternes og andre fremmødtes  

 forklaringer og fremlagte dokumenter samt resultatet af egne undersøgelser,  

 f.eks. med hensyn til eksisterende hegns alder og formodede opståen samt  

 eventuelle egnstypiske placeringer af hegn i forhold til skel.
Hvis  

 landinspektøren, efter at skelforretningen er påbegyndt, anser det for  

 nødvendigt at søge forholdene yderligere belyst ved mundtlige forklaringer  

 fra andre end de indkaldte, må forretningen udsættes, jf. bekendtgørelsens §  

 2, stk. 3.
De personer, der møder ved en skelforretning, har ikke pligt til at udtale  

 sig, og de udtaler sig ikke under vidneansvar.
Hvis de indkaldes som vidner  

 ved en eventuel efterfølgende retssag, vil de derimod have pligt til at møde  

 for retten og afgive forklaring under vidneansvar.
 Viser det sig, efter at forretningen er påbegyndt, at grænsen er ændret  

 som følge af en uberigtiget aftale eller ekspropriation, jf. afsnit 2.2.,  

 eller bliver ejerne under skelforretningen enige om et andet skel end det,  

 landinspektøren må anse for det rette skel, må forretningen hæves, og  

 forandringen gennemføres ved arealoverførsel.
 5. Afgørelsen.
 5.1. Der opnås enighed om skellets beliggenhed.
 Når landinspektøren finder, at skelspørgsmålet er tilstrækkeligt belyst,  

 skal han søge at opnå enighed mellem ejerne om skellets beliggenhed, jf.  

 bekendtgørelsens § 3. Opnås der enighed, og godkender ejerne skriftligt det  

 afsatte skel, jf. udstykningslovens § 36, stk. 2, nr. 1 og bekendtgørelsens §  

 4 er skelforretningen dermed afsluttet.
Det vil være naturligt, at landinspektøren i dokumentet, der underskrives  

 af ejerne, har beskrevet det afsatte skels beliggenhed.
Hvis omstændighederne  

 gør det muligt, kan landinspektøren på mødet levere ejerne et situationsrids,  

 der viser det afsatte skels beliggenhed og de anbragte skelmærker.
Efter  

 bekendtgørelsens § 9, stk. 2, nr. 4, skal der i almindelighed senere til Kort  

 og Matrikelstyrelsen indsendes måleblad m.v.
Det følger af god  

 landinspektørskik, at landinspektøren samtidig sender ejerne kopi af den  

 godkendelse, de har underskrevet, og af målebladet.
Et eksempel på ejernes  

 godkendelse af det afsatte skel findes som bilag 3.
 5.2. Der opnås ikke enighed om skellets beliggenhed.
 5.2.1. Erklæring om skelforretning.
Hvis ejerne ikke skriftligt godkender det skel, som landinspektøren har  

 afsat, skal landinspektøren snarest efter skelafsætningen udarbejde en  

 erklæring om skelforretningen med tilhørende kort med målangivelser, jf.  

 bekendtgørelsens § 5, stk. 1. Kortet skal udarbejdes efter reglerne for  

 måleblade i § 36 i bekendtgørelsen om matrikulære arbejder.
Kopi af  

 erklæringen skal sendes til ejerne med underretning om reglerne i  

 udstykningslovens § 36, stk. 2, nr. 2.
 Formålet med landinspektørens erklæring om skellet er for det første at  

 give parterne grundlag for at vurdere, om retssag bør anlægges, og for det  

 andet at give Kort- og Matrikelstyrelsen et sikkert grundlag for at notere  

 det afsatte skel i matriklen, jf. udstykningslovens § 37.
Bekendtgørelsens § 5, stk. 1, indeholder regler om, hvilke oplysninger  

 erklæringen som minimum skal indeholde.
Erklæringen bør i øvrigt altid  

 indledes med oplysning om tid og sted for forretningen samt om, hvilke  

 ejendomme og skel forretningen angår.
Det må endvidere oplyses, hvem der er  

 rekvirent, hvem der ejer de berørte ejendomme, og i hvilken egenskab øvrige  

 deltagere er til stede.
Referatet af de afgivne forklaringer til belysning af  

 skellets beliggenhed bør indeholde ikke blot de oplysninger, der har været  

 afgørende for resultatet, men også andre væsentlige forklaringer om faktiske  

 forhold.
 I begrundelsen for afgørelsen om skellets beliggenhed, jf.  

 bekendtgørelsens § 5, stk. 1, nr. 5, kan indgå oplysning om dokumenter, der  

 har været fremlagt, og om grundlaget for bestemmelsen af skellet har været:
Ved beskrivelsen af det afsatte skels beliggenhed på stedet, jf.  

 bekendtgørelsens § 5, stk. 1, nr. 6, må for hver enkelt strækning angives  

 skellets beliggenhed i forhold til bestående hegn og lign., f.eks. midte af  

 jordvold eller grøft, den ene side af stengærde, mur, plankeværk eller  

 stakit, en vis afstand fra midte af hæk o.s.v.
Om de anbragte skelmærker må  

 det oplyses, hvilke punkter der er afmærket, og arten af hvert af de anbragte  

 skelmærker må angives.
 5.2.2. Opgørelsen over sagens omkostninger.
Ifølge bekendtgørelsens § 5, stk. 3, skal landinspektøren sammen med  

 skelerklæringen sende en opgørelse over sagens omkostninger til rekvirenten.  

 Opgørelsen skal indeholde oplysning om reglerne i bekendtgørelsens § 10, stk.  

 3, om, at rekvirenten kan indbringe spørgsmålet om fordeling af sagens  

 omkostninger for hegnsynet.
En genpart af opgørelsen skal sendes til sagens  

 øvrige parter.
 5.2.3. Undersøgelse af, om retssag er anlagt.
 Det påhviler som hidtil landinspektøren ved henvendelse til retten at  

 skaffe sig oplysning om, hvorvidt der rettidigt er anlagt retssag.
Som hovedregel gælder, at retssag skal anlægges ved den ret, i hvis kreds  

 sagsøgte har bopæl.
Visse sager vedrørende fast ejendom, herunder  

 skelspørgsmål, kan dog anlægges ved den ret, under hvilken den pågældende  

 ejendom er beliggende.
Landinspektøren må derfor undersøge de foreliggende  

 muligheder.
 5.2.4. Retssag er ikke anlagt.
 Når 8 ugers fristen efter udstykningslovens § 36, stk. 2, nr. 2, er  

 udløbet, og ingen af ejerne har anlagt retssag med henblik på at få ændret  

 landinspektørens skelfastlæggelse, vil skelafsætningen være bindende for  

 ejerne, jf. dog udstykningslovens § 36, stk. 4, og § 37, stk. 2.
 5.2.5. Retssag er anlagt.
Hvis landinspektørens fastlæggelse af ejendomsgrænsen underkendes ved dom  

 eller forlig i en rettidigt anlagt retssag, skal landinspektøren snarest  

 foretage afsætning og indmåling af skellet, som det er ændret ved dommen  

 eller forliget, og fjerne skelmærker, der ikke længere er gældende.
Ejerne  

 skal med mindst 14 dages varsel indkaldes til at overvære afsætningen af  

 skellet.
Landinspektøren skal give den oprindelige erklæring om  

 skelforretningen påtegning om de ændringer, der følger af dommen eller  

 forliget.
Ejerne og en rekvirent, der ikke er ejer af en af ejendommene, skal  

 have tilsendt en rettet kopi af kortet, jf. bekendtgørelsens § 5, stk. 1, nr.  

 6. På kopien skal afmærkning og mål til punkter i skelstrækninger, der er  

 ændret, således være slettet ved overstregning, og nye skelmærker og måling  

 m.v. for de ændrede skelstrækninger skal være anført.
Hvis det er nødvendigt  

 af hensyn til tydeligheden, kan landinspektøren i stedet for at påføre det  

 oprindelige kortbilag oplysninger om de ændrede skelstrækninger, udarbejde et  

 nyt kort med målangivelser m.v. for disse strækninger.
Hvis en retssag, der er tilladt anlagt i henhold til udstykningslovens §  

 36, stk. 4, medfører, at der sker ændring af landinspektørens fastlæggelse af  

 skellet, er det ikke nødvendigvis den landinspektør, der har afholdt  

 skelforretningen, som skal afsætte skellet, som det er fastlagt ved dommen  

 eller forliget.
Den, der har anlagt retssagen, har pligt til at rekvirere en  

 landinspektør til at udføre arbejdet og kan anmode en anden landinspektør om  

 at udføre det.
Retten skal sende udskrift af dommen til Kort- og Matrikelstyrelsen.
Hvis  

 skellet er ændret ved dommen, vil styrelsen underrette den, der har anlagt  

 sagen (sagsøger) om, at han har pligt til at rekvirere en landinspektør til  

 at ændre afsætningen af skellet i overensstemmelse med dommen.
Samtidig vil  

 man anmode sagsøgeren om at oplyse, hvilken landinspektør han rekvirerer til  

 at udføre arbejdet.
Den landinspektør, der skal udføre arbejdet, skal følge  

 reglerne i bekendtgørelsens § 6.
 Reglen i udstykningslovens § 36, stk. 4, gælder, selvom skelforretningen  

 allerede er blevet noteret i matriklen.
 6. Notering i matriklen.
 Landinspektøren skal snarest indsende oplysning om skellets rette  

 beliggenhed til Kort- og Matrikelstyrelsen til notering i matriklen, jf.  

 udstykningslovens § 37, stk. 1. Den tidligere frist på 1 år for indsendelse  

 af ansøgning om notering af skelforretningen i matriklen gælder således ikke  

 længere.
 Sagen skal ved indsendelsen indeholde de dokumenter, der er foreskrevet i  

 bekendtgørelsens § 9.
Landinspektøren har ansvaret for afgørelsen af spørgsmålet om  

 ejendomsgrænsens rette beliggenhed, og landinspektørens skøn kan ikke  

 anfægtes af Kort- og Matrikelstyrelsen.
Medmindre spørgsmålet om skellets  

 rette beliggenhed er afgjort ved domstolene, kan Kort- og Matrikelstyrelsen  

 dog i medfør af udstykningslovens § 37, stk. 2, nægte at foretage noteringen  

 i matriklen, såfremt der konstateres fejl eller mangler ved skelforretningen.  

 Notering vil kun blive nægtet, hvis der er tale om væsentlige fejl eller  

 mangler.
Hvis notering nægtes, er forretningen ugyldig.
Det betyder, at en eventuel  

 ny skelforretning ikke kan forestås af den samme landinspektør, som har  

 afholdt den ugyldige forretning.
Skelforretninger vil ikke som hidtil blive noteret i tingbogen.
Hvis der i  

 forbindelse med en skelforretning sker arealforandring, vil de ændrede  

 arealer blive anført i tingbogen og ESR.
 7. Omkostningerne.
 7.1. Opgørelse.
 Til omkostningerne ved en skelforretning henregnes ifølge  

 bekendtgørelsens § 10, stk. 2, nr. 1, landinspektørens honorar og udlæg,  

 herunder omkostninger i forbindelse med indhentning af nødvendige oplysninger  

 fra matriklen og udfærdigelse af de nødvendige dokumenter til notering af  

 skelforretningen i matriklen.
Desuden henregnes efter § 10, stk. 2, nr. 2, de rimelige udgifter, som en  

 part har afholdt til fremskaffelse af oplysninger om skelforholdene, når  

 oplysningerne har været ønskelige.
Oplysningerne kan f.eks. være dokumenter  

 eller mundtlige forklaringer fra en person, som en part har ønsket skulle  

 deltage i forretningen.
Selvom de frembragte oplysninger har været ønskelige,  

 må det afvejes, om det er rimeligt at bebyrde sagen med omkostninger af stort  

 omfang, f.eks. betydelige rejseudgifter.
Det kan under forretningen vise sig,  

 at bestemte oplysninger ikke var nødvendige, men dette behøver ikke at være  

 ensbetydende med, at oplysningerne ikke var ønskelige.
Reglerne vedrører  

 oplysninger om skelforholdene, og under sagens omkostninger kan derfor ikke  

 medregnes omkostninger, som en part har afholdt til juridisk bistand.
Det er landinspektøren, der afgør, om udgifterne har været rimelige, og om  

 oplysningerne har været ønskelige.
I overensstemmelse med god  

 landinspektørskik må landinspektøren ved sin afgørelse stille sagens parter  

 lige og således f.eks. ikke ukritisk lade sagens omkostninger omfatte alle  

 udgifter, som rekvirenten har afholdt til fremskaffelse af oplysninger.  

 Landinspektørens afgørelse kan ikke indbringes for hverken hegnsynet eller  

 anden administrativ myndighed, men må i givet fald rejses for domstolene ved  

 anlæg af retssag.
 Omkostninger til en eller flere hegnsynsmænds deltagelse i en  

 skelforretning efter ønske fra en part skal altid medregnes til sagens  

 omkostninger, jf. § 10, stk. 2, nr. 3.
I bekendtgørelsens § 5, stk. 3, er det foreskrevet, at landinspektøren i  

 tilfælde, hvor enighed om skellet ikke opnås, sammen med sin skelerklæring  

 skal fremsende en opgørelse over sagens omkostninger til rekvirenten og en  

 genpart af opgørelsen til de øvrige parter.
Opgørelsen skal indeholde  

 oplysning om reglerne i bekendtgørelsens § 10, stk. 3, om, at rekvirenten  

 inden 8 uger kan indbringe spørgsmålet om fordeling af sagens omkostninger  

 for hegnsynet.
Bekendtgørelsen indeholder ikke tilsvarende regler for sager, hvor ejerne  

 godkender det afsatte skel.
Hvis der i sådanne sager ikke tillige er enighed  

 mellem parterne om, hvem der skal betale sagens omkostninger, bør  

 landinspektøren imidlertid følge reglerne i bekendtgørelsens § 5, stk. 3.
 7.2. Fordeling.
En rekvirent, der i mangel af enighed om andet skal betale sagens  

 omkostninger, kan inden 8 uger efter datoen for modtagelsen af opgørelsen  

 indbringe spørgsmålet om en eventuel fordeling af omkostningerne for  

 hegnsynet.
Begæring om fordeling rettes til formanden for kommunens hegnsyn.  

 Hegnsynet skal ifølge udstykningslovens § 39, stk. 2, sidste pkt., behandle  

 sagen efter hegnslovens regler om hegnsynsforretninger.
Hegnsynets afgørelse af spørgsmålet om, hvorvidt der skal ske fordeling af  

 omkostningerne mellem parterne og da hvorledes, må træffes på grundlag af  

 parternes interesse i en konstatering af skellets rette beliggenhed, herunder  

 baggrunden for og resultatet af skelforretningen.
Der vil ikke være noget i  

 vejen for, at en af parterne kommer til at udrede alle sagens omkostninger,  

 og en forulempet ejer vil således efter omstændighederne kunne friholdes for  

 udgifter, selvom den pågældende er rekvirent af forretningen.
I tilfælde,  

 hvor der skal ske fordeling af omkostningerne, bør afgørelsen i almindelighed  

 angive fordelingstallene og ikke de absolutte beløb.
 Vederlag til hegnsynet for omkostningsfordelingen betales efter reglerne i  

 Landbrugsministeriets bekendtgørelse nr. 491 af 4. juli 1989 om vederlag til  

 hegnsynsmænd m.v.
 Hegnsynets afgørelse kan efter udstykningslovens § 39, stk. 3, indbringes  

 for vedkommende landvæsenskommission inden 4 uger efter, at afgørelsen er  

 meddelt de pågældende.
 Omkostningerne ved sagens behandling for landvæsenskommissionen fastsættes  

 i medfør af lov om landvæsensretter.
 7.3. Refusion af omkostninger.
 Reglerne i udstykningslovens § 40 og i bekendtgørelsens § 11 er nye.
 Ansøgning om at få omkostningerne ved en skelforretning refunderet helt  

 eller delvis kan efter disse regler indgives af ejere af de ejendomme,  

 skelforretningen vedrører, eller af en rekvirent, der ikke er ejer.
En person, som påtænker at rekvirere en skelforretning, kan indgive  

 ansøgning til statsamtmanden om støtte til udgifterne, inden forretningen  

 rekvireres.
Der kan også indgives ansøgning, mens forretningen foregår.  

 Statsamtmandens afgørelse vil imidlertid i de fleste tilfælde først kunne  

 træffes, efter at skelforretningen er afholdt, og omkostningsfordelingen  

 afgjort.
Dette skyldes, at det normalt er vanskeligt på forhånd at vurdere,  

 om det er rimeligt, at der er ønsket en skelforretning afholdt, eller om  

 andre (modparter) uden rimelig grund er blevet påført sagen.
Modparten vil  

 normalt heller ikke være tilskyndet til at søge om, at udgifterne udredes af  

 staten, før det er afgjort, om forretningen vil påføre modparten udgifter.  

 Der er dog ikke noget i vejen for, at statsamtmanden kan træffe beslutning,  

 før skelforretningen er afholdt eller afsluttet, såfremt forholdene er  

 tilstrækkeligt klare.
 Den omstændighed, at en part under skelforretningen er indgået på at  

 påtage sig en del af sagens omkostninger, er ikke til hinder for refusion af  

 omkostningerne, hvis fordelingen findes rimelig.
Refusion af omkostningerne kan kun bevilges til personer, der ikke uden at  

 lide væsentlige afsavn kan betale omkostningerne ved sagen.
Om dette er  

 tilfældet, afgøres efter reglerne i Justitsministeriets årlige bekendtgørelse  

 om fri proces, senest bekendtgørelse nr. 838 af 12. december 1990.
 Udgifter ved hegnsynets fordeling af omkostninger ved skelforretningen kan  

 medtages i ansøgningen, men det må i givet fald ske med henvisning til § 46,  

 stk. 4, i hegnsloven.
Såfremt hegnsynets afgørelse af omkostningsfordelingen er indbragt for  

 landvæsenskommissionen, kan også sagens omkostninger herved medtages i  

 ansøgningen.
Det må ske med henvisning til § 48 i lov om landvæsensretter.
 Statsamtmandens afgørelse af en ansøgning om refusion af udgifter ved en  

 skelforretning kan påklages til Kort- og Matrikelstyrelsen, jf.  

 udstykningslovens § 40, stk. 2.
 Efter aftale med Landbrugsministeriet, henholdsvis Justitsministeriet kan  

 også statsamtmandens afgørelse af en ansøgning om fritagelse for at betale  

 sagsomkostninger til hegnsynet og statsamtmandens afgørelse med hensyn til  

 fritagelse for at betale sagsomkostninger til landvæsenskommissionen påklages  

 til Kort- og Matrikelstyrelsen.
Kort- og Matrikelstyrelsen, den 28.  

 februar 1991 Peter Jakobsen / Tove Lense-Møller Bilag 1 Eksempel på mødeindkaldelse til en ejer, der ikke er rekvirent.
 Indkaldelse til skelforretning, der afholdes efter §§ 35 og 36 i lov  

 nr. 137 af 7. marts 1990 om udstykning og anden registrering i matriklen.
 . . . . . . . . . . . . . . . . . . . . . . . . . ., der ejer matr.nr. .  

 . ., har anmodet mig om at afholde en skelforretning til fastlæggelse af  

 skellet mellem sin ejendom og Deres ejendom matr.nr. . . . .
 I den anledning indkalder jeg Dem herved til at møde ved forretningen, der  

 finder sted . . . . dag den . . . . . . . . . . . . . 19 . . kl. . . . .  

 Mødestedet er . . . . . .
Jeg vedlægger en liste over de parter, jeg har indvarslet til mødet, og  

 dem, jeg i øvrigt har bedt om at deltage i mødet.
Hvis De mener, at andre kan  

 bidrage til belysning af skelspørgsmålet, beder jeg Dem om snarest at  

 henvende Dem til mig.
 Kort, skøde, deklarationer og andre dokumenter, der kan have betydning for  

 oplysning om skelforholdene, bedes sendt til mig inden mødet.
 Jeg gør opmærksom på, at forretningen kan afholdes, selvom De udebliver  

 fra mødet.
 Hvis De ønsker at lade Dem repræsentere af en anden ved mødet, bedes De  

 udfylde vedlagte blanket om fuldmagt og sende den tilbage til mig inden  

 mødet.
 Til Deres orientering vedlægger jeg Kort- og Matrikelstyrelsens  

 bekendtgørelse om skelforretninger.
 . . . . . ., den . . . . . . 19. . .   . . . . . .
Landinspektør Bilag 2 F U L D M A G T Undertegnede ejer af matr.nr. . . . . . . . . . . . . . . . . meddeler  

 herved . . . . . . . . . . . . . . . . . . . . . fuldmagt til på mine vegne  

 at møde ved den skelforretning, der af landinspektør . . . . . . påbegyndes .  

 . . . dag den . . . . . . . . . . . . . 19 . . . kl. . . . ., og eventuelt  

 godkende afsætningen af skellet.
 . . . . . . . . . ., den . . . . . . 19 . . . .   . . . . .
Bilag 3 Eksempel på ejernes godkendelse af skelafsætningen, jf.  

 udstykningslovens § 36, stk. 2, nr. 1.
 Godkendelse af skel, der er fastlagt ved skelforretning efter §§ 35  

 og 36 i lov nr. 137 af 7. marts 1990 om udstykning og anden registrering i  

 matriklen.
 Undertegnede . . . . . . . . . . . . , der ejer matr.nr. . . . . ., og  

 undertegnede . . . . . . . . . . . . . . , der ejer matr.nr. . . . . . ,  

 godkender herved det skel, som landinspektør . . . . . . . . . . . har afsat  

 mellem vore ejendomme ved en skelforretning, som er foretaget den . . . . . .  

 . . . . . .
 Det bør normalt yderligere angives, hvordan skellet fremtræder,  

 f.eks.:
 På strækningen fra . . . . . . til . . . . . . dannes skellet af . . . .  

 . . . . . (For hver enkelt strækning angives skellets beliggenhed i  

 forhold til bestående hegn og lign., f.eks. midte af jordvold eller grøft,  

 den ene side af stengærde, mur, plankeværk eller stakit, en vis afstand fra  

 midte af hæk o.s.v.).
 Punkterne . . . . . og . . . . . er nu blevet afmærket med skelmærker,  

 nemlig punkt . . . . . med . . . . . . (Arten af hvert af de anbragte  

 skelmærker angives).
 Sagens omkostninger. . . . . . . . . . . .
 . . . . . . . . . . . . . . ., den . . . . . . . . . . 19 . .
 For ejeren af matr.nr.
 Ejer af matr.nr.
