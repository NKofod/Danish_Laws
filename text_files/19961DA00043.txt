Nr BTB 43 Betænkning over Forslag til folketingsbeslutning om udvisning af  

 kriminelle udlændinge   

 Nr B 43 1996-97, 1. samling Afgivet af Retsudvalget Afgivet: 19970204 Udvalget har behandlet beslutningsforslaget i nogle møder.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse.
 Et mindretal inden for flertallet (Venstres og Det Konservative  

 Folkepartis medlemmer af udvalget) finder, at reglerne om udvisning af dømte  

 kriminelle bør skærpes betydeligt, hvilket mindretallet har fremført under  

 talrige debatter i Folketingssalen, ligesom synspunktet er gjort gældende i  

 flere betænkningsbidrag.
Når mindretallet hidtil har afstået fra selv at fremsætte et lovforslag,  

 skyldes det, at ministeren på foranledning af mindretallets indlæg i  

 debatterne har nedsat et udvalg, der skal foretage en gennemgang af de  

 gældende bestemmelser i udlændingeloven, ligesom ministeren har  

 tilkendegivet, at udvalget skal vurdere, om de gældende bestemmelser skal  

 ændres.
Mindretallet er af den opfattelse, at forudsætningerne for en ændring  

 vil være en nøje gennemgang af den gældende retspraksis, hvilket mindretallet  

 af ressourcemæssige grunde hidtil har afstået fra.
 Mindretallet forventer, at ministeren i denne folketingssamling vil  

 fremsætte lovforslag om skærpelse af reglerne om udvisning af kriminelle  

 udlændinge og redegøre for de senere års retspraksis.
 Mindretallet finder, at princippet i udlændingeloven om, at der ved  

 afgørelse af, hvorvidt udvisning bør finde sted, som hovedregel skal lægge  

 vægt på kriminalitetens grovhed og den kriminelles tilhørsforhold til Danmark  

 (trappestigemodellen).
 Uanset mindretallets tilslutning til den såkaldte trappestigemodel som  

 princip for beslutning om udvisning, ønsker mindretallet dog, at  

 udlændingelovens bestemmelser om straffens længde og længden af ophold i  

 Danmark bør strammes betydeligt, ligesom mindretallet finder, at der bl.a.  

 altid bør ske udvisning for bestandigt efter strenge straffe for narkohandel.
 Dette beslutningsforslag sidestiller i henseende til udvisning den  

 nordiske statsborger, der for en menneskealder siden er idømt hæftestraf for  

 spirituskørsel, med den narkosælger, der kun har opholdt sig kort tid i  

 Danmark og idømmes en langvarig fængselsstraf.
 Allerede af den grund er det mindretallets opfattelse, at det fremsatte  

 beslutningsforslag må afvises.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
