Ankestyrelsens principafgørelse D-6-99 om fleksjob - forlængelse af dagpengeperioden - revalidering - dagpenge Resume:
 Dagpengeperioden kunne ikke forlænges under ventetid på etablering af et fleksjob, idet fleksjob ikke kan sidestilles med revalidering.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 22, stk. 1 Lov om sygedagpenge - lov nr. 563 af 9. juni 2006 - § 27, stk. 1 Sagsfremstilling:
En lønmodtager blev sygemeldt den 28. november 1994 på grund af smerter i højre albue og forskellige gener i bevægeapparatet.
Ved sygemeldingen var lønmodtageren beskæftiget som rengøringsassistent.
 Da lønmodtageren ifølge de lægelige oplysninger ikke kunne vende tilbage til det tidligere arbejde, blev der den 23. november 1995 bevilget arbejdsprøve/aktivering som tekstilmedhjælper fra den 28. november 1995.
 Efter forskellige forsøg på behandling og forgæves forsøg på arbejdsprøvning indgav lønmodtageren anmodning om førtidspension, hvilket der blev givet afslag på den 5. januar 1998.
 Lønmodtageren fik herefter tilbudt kontakt med en jobkonsulent med henblik på at forsøge at etablere et fleksjob.
 Kommunen traf herefter afgørelse om, at dagpengeperioden ikke kunne forlænges efter den 13. januar 1998, idet revalideringsmulighederne ansås for udtømte, og der den 5. januar 1998 var givet afslag på førtidspension.
 Lønmodtageren gjorde i anken gældende, at hun havde fået anbefalet et fleksjob og mente, at dagpengene måtte kunne forlænges, indtil et sådant job var etableret.
-------------------------------------------------------------------- |*) Note: Dagældende retsforskrift var § 48 og § 49 i               | |Socialministeriets bekendtgørelse nr. 701 af 22. juli 1994. |-------------------------------------------------------------------- Afgørelse:
 Lønmodtageren havde ikke ret til yderligere forlængelse af dagpengeperioden efter den 13. januar 1998.
 Sagen blev bedømt efter dagpengelovens § 22, stk. 1, og Socialministeriets bekendtgørelse nr. 701 af 22. juli 1994, § 48 og § 49.
 Dagpengeudvalget lagde ved afgørelsen vægt på, at det efter den 13. januar 1998 ikke længere kunne anses for overvejende sandsynligt, at revalidering ville blive iværksat.
 Dagpengeudvalget lagde herved vægt på, at der havde været foretaget flere revalideringsforsøg uden resultat, idet lønmodtageren højst havde kunnet arbejde 10-12 timer om ugen.
 Der var ikke mulighed for forlængelse af dagpengeperioden indtil et eventuelt fleksjob blev etableret, idet det var Dagpengeudvalgets opfattelse, at et fleksjob ikke kan sidestilles med revalidering.
 Der blev endvidere lagt vægt på, at lønmodtageren havde fået afslag på førtidspension den 5. januar 1998.
 Dagpengeudvalget tiltrådte således kommunens afgørelse.
