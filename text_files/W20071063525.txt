Klage over utilstrækkelig smertebehandling af rygsmerter Nævnet fandt, at der ikke var grundlag for kritik af lægerne, idet nævnet lagde vægt på, at det var i overensstemmelse med normen for almindelig anerkendt faglig standard at behandle patienten konservativt med blokade, smertestillende og henvisning til fysioterapi, idet den strakte benløfttest var uden tegn på afklemning af ischiasnerven, men i stedet viste tegn på muskelinfiltrationer.
Nævnet lagde videre vægt på, det var relevant, at vagtlægen ikke fandt grundlag for at medicinere patienten yderligere, idet det var usikkert, hvad hun havde indtaget, og hun tidligere var vurderet af en læge og sat i smertestillende behandling, samt der ikke fremkom oplysninger, som krævede akut indgriben i form af for eksempel lammelser eller vandladningsbesvær.
