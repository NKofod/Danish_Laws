 I medfør af § 4 a, stk. 3, i lov nr. 1055 af 23. december 1992 om  

 beskyttelsesrum, som ændret ved lov nr. 1095 af 21. december 1994,  

 fastsættes:
 § 1.  Efter § 4 a, stk. 1, i lov om beskyttelsesrum  

 kan kommunalbestyrelsen bestemme, at et påbud efter § 4, stk. 1, kan opfyldes  

 ved, at bygningens ejer indbetaler et af kommunalbestyrelsen fastsat beløb  

 til en kommunal beskyttelsesrumspulje i stedet for at opføre det påbudte  

 sikringsrum.
Stk. 2.  Kommunalbestyrelsen skal fremsætte tilbud om  

 indbetaling af et beløb til en kommunal beskyttelsesrumspulje, jf. stk. 1,  

 samtidig med meddelelse af påbud om opførelse af sikringsrum efter § 4, stk.  

 1, i lov om beskyttelsesrum.
Tilbuddet skal anføres som et vilkår i  

 byggetilladelsen for den bygning, for hvilken kommunalbestyrelsen har udstedt  

 påbud om opførelse af sikringsrum, med henvisning til § 4 a i lov om  

 beskyttelsesrum.
 § 2.  Kommunalbestyrelsen fastsætter størrelsen af de  

 beløb, som kan indbetales til en kommunal beskyttelsesrumspulje, samt  

 tidspunktet og de nærmere vilkår for indbetalingen.
 Stk. 2.  Beløbet skal dække de udgifter, der ellers  

 ville være forbundet med opførelse af et sikringsrum i bygningen.
 § 3.  Efter § 4 a, stk. 2, i lov om beskyttelsesrum  

 skal kommunalbestyrelsen anvende de indbetalte beløb til opførelse af  

 offentlige beskyttelsesrum og til tilskud til opførelse af sikringsrum  

 (supplerende sikringsrumspladser).
 Stk. 2.  Kommunalbestyrelsen anvender de indbetalte  

 beløb i den rækkefølge, hvori de er indbetalt til beskyttelsesrumspuljen.  

 Beløb, der er indbetalt til beskyttelsesrumspuljen, kan sammenlægges.
 Stk. 3.  Beløb, der er indbetalt til  

 beskyttelsesrumspuljen, skal forrentes med en rente, svarende til  

 Nationalbankens til enhver tid gældende diskonto.
 § 4.  Kommunalbestyrelsen skal senest 5 år efter  

 indbetalingen af et beløb anvende beløbet i overensstemmelse med § 3, stk. 1.
Stk. 2.  Beløb, der ikke inden for 5 år efter  

 indbetalingen er anvendt i overensstemmelse med § 3, stk. 1, skal  

 tilbagebetales til de enkelte bidragydere med tillæg af en rente, svarende  

 til Nationalbankens til enhver tid gældende diskonto.
Rente skal betales fra  

 tidspunktet for indbetaling, og indtil tilbagebetaling sker.
 § 5.  Kommunalbestyrelsen skal føre særskilt regnskab  

 for indbetalinger til beskyttelsesrumspuljen.
 Stk. 2.  Indbetalinger til beskyttelsesrumspuljen skal  

 kunne henføres til den enkelte bidragyder og bygning, for hvilken  

 kommunalbestyrelsen har udstedt påbud om opførelse af sikringsrum.
 Stk. 3.  Regnskab for beskyttelsesrumspuljen aflægges og  

 revideres efter de regler, der i øvrigt gælder for regnskabsaflæggelse i  

 kommunen.
 § 6.  Ophæver kommunalbestyrelsen  

 beskyttelsesrumspuljen, tilbagebetales ikke anvendte beløb til bidragyderen  

 med tillæg af rente, jf. § 4.
 § 7.  Bekendtgørelsen træder i kraft den 1. april  

 1996.
