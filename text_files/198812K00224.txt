Nr LSF 224 Forslag til Lov om ændring af lov om social bistand (Ændring af regler om  

 praktisk bistand) Fremsat af socialministeren (Aase Olesen) den 30. marts 1989 § 1 I lov om social bistand, jf. lovbekendtgørelse nr. 171 af 25. marts 1987,  

 som ændret senest ved lov nr. 837 af 21. december 1988, foretages følgende  

 ændringer:
 1. I § 54, stk. 1, ændres »Midlertidig hjemmehjælp« til:  

 »Hjemmehjælp«, og i stk. 2 ændres »midlertidig  

 hjemmehjælp« til: »hjemmehjælp«.
 2. § 55, stk. 1, affattes således:
 »Ydes der varig hjemmehjælp, kan der højst kræves betaling for 3  

 timer pr. uge«.
 3. I § 56, stk. 2, udgår ordene »med anvendelse af«, og i  

 stedet indsættes: »med betaling efter«.
§ 2 Loven træder i kraft den 1. juli 1989.
Bemærkninger til lovforslaget Ved lov nr. 391 af 10. juni 1987 om ændring af lov om social bistand blev  

 der med virkning fra 1. januar 1989 vedtaget en ændring af reglerne for varig  

 hjemmehjælp, hvorved denne form for hjemmehjælp gøres gratis.
 Som led i bestræbelserne på at nedbringe det offentliges udgifter i 1989  

 vedtog Folketinget ved lov nr. 837 af 21. december 1988 en forlængelse af den  

 gældende betalingsordning for varig hjemmehjælp til den 1. juli 1989, således  

 at indførelsen af gratis varig hjemmehjælp blev udskudt et halvt år.
Der er fra såvel kommuner som brugere af hjemmehjælp ytret betænkeligheder  

 ved indførelse af gratis varig hjemmehjælp.
Derfor foreslås det at opretholde  

 de hidtidige takster med nedsættelse af den maksimale betaling for varig  

 hjemmehjælp fra 6 til 3 timer pr. uge.
En sådan ordning vil kunne medvirke  

 til at afdæmpe det efterspørgselspres, der ville følge af en afskaffelse af  

 betalingsreglerne.
Hertil kommer, at regeringen i forbindelse med forliget om  

 finansloven for 1989 tilkendegav, at der pr. 1. juli 1989 skulle indføres et  

 nyt betalingssystem, der harmonerede med samspilsløsningen.
En nedsættelse af det maksimale timetal fra 6 til 3 timer har en gunstig  

 effekt på samspilsforholdene.
Hjemmehjælpsbetalingens marginalvirkning  

 reduceres således fra ca. 20 pct. til 10 pct.
Indførelse af en maksimal betaling til 3 timer pr. uge vil medføre  

 merindtægter for det offentlige på ca. 140 mio. kr.
Det overskydende provenu  

 i forhold til finanslovforligets besparelseskrav på 100 mio. kr. tænkes  

 anvendt til fritagelse af særlige grupper - døende i eget hjem - for betaling  

 for varig hjemmehjælp.
En regel herom agtes indsat i den  

 betalingsbekendtgørelse, der er udsendt i medfør af bistandslovens § 54.
Administrative og økonomiske konsekvenser Lovforslaget vil ikke medføre nogen administrativ byrde for kommunerne,  

 idet der bygges på samme betalingsskala som den nuværende betalingsordning.
 Lovforslaget skønnes at ville medføre årlige besparelser for det  

 offentlige på netto ca. 100 mio. kr.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget 1. I § 54, stk. 1, ændres »Midlertidig hjemmehjælp« til:  

 »Hjemmehjælp«, og i stk. 2 ændres »midlertidig  

 hjemmehjælp« til: »hjemmehjælp«.
§ 54. Midlertidig hjemmehjælp ydes gratis til personer, hvis  

 indkomstgrundlag, jf. stk. 3-9, ikke overstiger folkepensionens grundbeløb  

 med pensionstillæg og et tillæg for hvert barn svarende til særligt  

 børnetilskud efter § 4, stk. 3, i lov om børnetilskud og andre  

 familieydelser.
I øvrigt kræves en betaling, der er afpasset efter  

 modtagerens økonomiske forhold.
Socialministeren fastsætter regler herom.
 Stk. 2. Betalingen for midlertidig hjemmehjælp fastsættes på grundlag af  

 modtagerens indkomstgrundlag den 1. januar og under hensyn til de pensions-  

 og børnetilskudssatser, jf. stk. 1, der gælder på dette tidspunkt.
 2. § 55, stk. 1, affattes således:
 »Ydes der varig hjemmehjælp, kan der højst kræves betaling for 3  

 timer pr. uge«.
 § 55. Ydes der varig hjemmehjælp, kræves der ikke betaling.
 3. I § 56, stk. 2, udgår ordene »med anvendelse af«, og i  

 stedet indsættes: »med betaling efter«.
 § 56. Hvis der i et hjem er behov for hjemmehjælp, men det sociale udvalg  

 ikke kan stille den nødvendige bistand til rådighed, kan der i stedet ydes  

 tilskud til dækning af udgifter til hushjælp, som familien selv antager.
 Stk. 2. Tilskuddet fastsættes således, at modtageren så vidt muligt  

 stilles, som om der var ydet hjemmehjælp med anvendelse af §§ 54 og 55.
