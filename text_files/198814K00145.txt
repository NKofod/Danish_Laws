Nr BTL 145 Beretning over I.
Forslag til lov om ændring af lov om bygningsfredning  

 (Kommunal registrering af bygninger m.v.)   

 Nr L 145 1988-89, 1. samling Afgivet af Miljø- og Planlægningsudvalget Afgivet: 19890503 Den 15. december 1988 fremsatte Socialistisk Folkeparti L 145, forslag til lov om ændring af lov om bygningsfredning. (Kommunal registrering af bygninger m.v.). og L 146, forslag til lov om ændring af lov om kommuneplanlægning. (Bevaringsplanlægning m.v.).
 Lovforslagene var til 1. behandling i Folketinget den 29. januar 1989.
 Miljøministeren har under førstebehandlingen i Folketinget tilkendegivet,  

 at hun er enig i selve hensigten med lovforslagene, nemlig at forstærke  

 indsatsen for bygningsfredning, hvorimod ministeren ikke er enig i princippet  

 om tvangsmæssig registrering af bevaringsværdige bebyggelser.
 Miljøministeren oplyste endvidere under førstebehandlingen, at  

 Planstyrelsen i samarbejde med 3 kommuner har gennemført en frivillig  

 registrering.
Disse forsøg har vist sig meget positive, og en række andre kommuner har  

 meldt sig som interesserede til - i et samarbejde med Planstyrelsen - at  

 foretage en sådan frivillig registrering.
Der vil således blive gennemført en  

 øget registrering på frivillig basis.
 Under arbejdet har der vist sig et behov for en bredere vurdering af  

 indholdet af bygningsfrednings- og restaureringspolitikken i sammenhæng med  

 lovgivningen på bygningsfrednings-, restaurerings- og bevaringsområdet.
 Der er således behov for:
- at foretage en nærmere vurdering af den hidtidige frednings- og  

 restaureringsindsats, - at formulere en strategi for den fremtidige indsats på frednings- og  

 restaureringsområdet, herunder en afvejning af fredningshensynene i forhold  

 til dels øvrige interesser i bygnings- og arealanvendelsen, dels de øvrige  

 samfundsøkonomiske interesser, - at vurdere muligheden for at opprioritere sammenhængen mellem  

 kommunernes arbejde med den bevarende kommune- og lokalplanlægning og  

 bygningsfredningspolitikken, og - at vurdere arbejdsdelingen mellem myndighederne på bygningsfrednings- og  

 restaureringsområdet og bevaringsområdet.
 Miljøministeren har derfor besluttet at nedsætte et bredt sammensat  

 fagligt udvalg, der kan foretage ovenstående vurderinger.
 Som indledning til dette arbejde vil miljøministeren i efteråret 1989  

 afholde en konference med deltagelse af eksperter, interesseorganisationer  

 m.v.
 Herefter udtaler et flertal (udvalget med undtagelse af  

 Fremskridtspartiets medlem), at man kan tilslutte sig ovenstående  

 bemærkninger.
 Et mindretal inden for flertallet (Socialistisk Folkepartis  

 medlemmer af udvalget) finder dog anledning til for sit vedkommende at  

 tilføje følgende:
Ovenstående bemærkninger og specificeringer af en række behov for  

 yderligere vurderinger og strategimodeller rejser det spørgsmål, om  

 lovforslagene, der er uændrede genfremsættelser af tidligere  

 regeringsforslag, i tilstrækkelig grad har været baseret på Folketingets  

 dagsorden nr.
D 14 af 2. december 1986 (se Folketingstidende 1986-87, 1.  

 samling, forhandlingerne sp. 3362 ff). Således som Miljø- og  

 Planlægningsudvalgets hidtidige arbejde med lovforslagene i såvel denne som i  

 en tidligere folketingssamling er forløbet, har der ikke været grund til at  

 antage, at der var yderligere behov for uddybning af netop de helheds- og  

 sammenhængsbetragtninger, der udgjorde et afgørende element i den ovennævnte  

 dagsorden.
Denne antagelse har så meget desto mere vægt, fordi der ikke i  

 forbindelse med udskydelsen af lovforslagenes genfremsættelse som  

 regeringsforslag fremkom den i dette beretningsbidrag nævnte begrundelse.
Det  

 kan naturligvis forekomme, at faktiske eller politiske forudsætninger for et  

 lovforslag ændrer sig og dermed forrykker grundlaget for dets fremsættelse.  

 SF finder, at sådanne ændringer, især for så vidt angår lovforslag fremsat på  

 baggrund af en klar folketingsvedtagelse, i særlig grad må have Folketingets  

 interesse, og har derfor ønsket med afgivelsen af denne beretning at markere  

 dette synspunkt.
 Et mindretal (Fremskridtspartiets medlem af udvalget) kan ikke  

 tilslutte sig flertallets synspunkter, idet Fremskridtspartiet finder, at  

 intentionerne bag de 2 lovforslag ikke er i overensstemmelse med partiets  

 politik.
 P. u. v.
