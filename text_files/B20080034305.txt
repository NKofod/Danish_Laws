Bilag 1 Bilag 2 Bilag 3 Bilag 4 Bekendtgørelse om bevaring og kassation af arkivalier fra uddannelsesinstitutionerne I medfør af § 5, stk. 1, i bekendtgørelse nr. 591 af 26. juni 2003 om offentlige arkivalier og offentlige arkivers virksomhed fastsættes:
Område § 1. Bestemmelserne gælder for:
 1) Papirarkivalier og elektroniske arkivalier, som indtil 2012 er skabt af de gymnasiale uddannelsesinstitutioner.
2) Papirarkivalier, som er skabt af professionshøjskolernes forgængerinstitutioner indtil deres overgang til CVU-status.
For forgængerinstitutioner, som ikke har indgået i et CVU, gælder bestemmelserne for papirarkivalier skabt før 2007.
 3) Papirarkivalier og elektroniske arkivalier, som indtil 2012 er skabt af social- og sundhedsskolerne.
 4) Papirarkivalier, som før 2007 er skabt af universiteter og højere læreanstalter, der er eller har været underlagt universitetsloven og dens forgængere.
Bevaring og kassation § 2. Arkivalier, som er skabt af de gymnasiale uddannelsesinstitutioner, og som er anført i bilag 1, bevares.
§ 3. Papirarkivalier, som er skabt af professionshøjskolernes forgængerinstitutioner indtil deres overgang til CVU-status, og som er anført i bilag 2, bevares.
For forgængerinstitutioner, som ikke har indgået i et CVU, gælder bestemmelserne i bilag 2 for arkivalier skabt før 2007.
 § 4. Arkivalier, som er skabt af social- og sundhedsskolerne, og som er anført i bilag 3, bevares.
 § 5. Papirarkivalier, som er skabt af universiteter og højere læreanstalter, og som er anført i bilag 4, bevares.
 § 6. Arkivalier, som ikke skal bevares i henhold til §§ 2 - 5, kasseres, når opbevaringspligt efter andre bestemmelser er opfyldt, og når de efter myndighedernes egen vurdering i øvrigt ikke længere har retlig eller administrativ betydning.
 Ikrafttrædelse mv.
 § 7. Bekendtgørelsen træder i kraft den 15. maj 2008.
 Stk. 2. Følgende bestemmelser ophæves:
 1) Statens Arkivers bevaringsbestemmelser for arkivalier hos gymnasiale uddannelsesinstitutioner af 22. december 1998.
 2) § 4 med bilag 3 til bekendtgørelse nr. 575 af 16. juni 2003 om bevaring og kassation af arkivalier i amtskommunerne.
 3) Bilag 1, afsnit 9, i bekendtgørelse nr. 692 af 3. juli 2003 om bevaring og kassation af arkivalier hos Københavns og Frederiksberg kommuner, for så vidt angår arkivalier fra gymnasiale uddannelsesinstitutioner.
 4) Statens Arkivers bevaringsbestemmelser for arkivalier hos lærer- og pædagogseminarier samt visse uddannelsesinstitutioner på social- og sundhedsområdet af 22. december 1998, for så vidt angår arkivalier fra professionshøjskolernes forgængerinstitutioner.
 5) Statens Arkivers bevaringsbestemmelser for arkivalier hos Danmarks Sygeplejerskehøjskole og Danmarks Jordemoderskole af 9. juni 2000.
 6) § 5 med bilag 4 til bekendtgørelse nr. 575 af 16. juni 2003 om bevaring og kassation af arkivalier i amtskommunerne.
 7) Statens Arkivers bevaringsbestemmelser for arkivalier hos universiteter og højere læreanstalter af 22. december 1998.
