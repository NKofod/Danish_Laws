Betænkning afgivet af Retsudvalget den 7. juni 2012 Betænkning over Forslag til folketingsbeslutning om ændring af straffeloven, så Danmark og Dannebrog sidestilles med andre nationer og deres flag [af Peter Skaarup (DF) m.fl.] 1. Udvalgsarbejdet Beslutningsforslaget blev fremsat den 20. april 2012 og var til 1. behandling den 29. maj 2012. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 2 spørgsmål til justitsministeren.
Spørgsmålene forventes besvaret inden 2. behandling.
2. Indstillinger og politiske bemærkninger Et flertal i udvalget (udvalget med undtagelse af DF og KF) indstiller beslutningsforslaget til forkastelse.
Venstres medlemmer af udvalget anfører, at baggrunden for beslutningsforslaget synes at være opfattelsen af, at en politisk baseret forhånelse af et flag  eventuelt symboliseret ved afbrænding  strafferetligt bør behandles ens, uanset om der er tale om et udenlandsk eller et dansk flag.
Venstre kan for så vidt godt være enig heri, idet Venstre dog gør opmærksom på, at en ligestilling ikke nødvendigvis fører til, at det skal forbydes at afbrænde Dannebrog, men lige så godt kan føre til, at forbuddet mod afbrænding af andre landes flag ophæves.
Forholdet er imidlertid det, at det af den juridiske litteratur fremgår, at en politisk begrundet forhånelse af et flag næppe er strafbar og således ikke omfattet af straffelovens § 110 e.  Der henvises til den kommenterede straffelovs bemærkninger til bestemmelsen samt professor, dr.jur.
Peter Germer »Ytringsfrihedens Væsen« (1973) side 222: »Den forfatningsretlige ytringsfrihedsbeskyttelse indebærer, at § 110 e om forhånelse af flag ikke kan håndhæves overfor krænkelser, der har karakter af en politisk meningstilkendegivelse«.
Der ses herefter ikke noget særligt behov for regulering af flagforhånelser, der ikke er af politisk karakter.
På denne baggrund kan Venstre ikke støtte forslaget.
 Et mindretal i udvalget (DF og KF) indstiller beslutningsforslaget til vedtagelse uændret.
Dansk Folkepartis medlemmer af udvalget anfører, at det fremgår klart af straffeloven, at det er forbudt at forhåne fremmede nationer eller stater eller deres flag eller andre anerkendte nationale symboler.
Derimod er der i dag intet strafferetligt forbud og ingen sanktion mod forhånelse af Danmark, Dannebrog eller danske nationalitetsmærker.
Efter forslagsstillernes opfattelse er det en mindst lige så alvorlig handling her i landet at forhåne Danmark, Dannebrog eller danske nationalitetsmærker, som at rette forhånelsen mod andre nationer eller deres symboler.
Det må anses for en mangel, at straffelovens § 110 e ikke er udformet således, at Danmark og Dannebrog er sidestillet med andre nationer og deres flag m.v., og denne mangel bør rettes.
DF ønsker i stedet at beskytte Dannebrog.
Det kan ikke være rigtigt, at vi i dansk lov beskytter udenlandske flag, mens det er uden konsekvenser at brænde danske flag.
Efter forslaget sidestilles forhånelse af Danmark og Dannebrog i strafferetlig henseende med forhånelse af andre nationer og deres flag eller nationalitetsmærker og forslaget fjerner den forskelsbehandling, der finder sted i dag, og sidestiller Danmark og Dannebrog med andre nationer og deres flag.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Pia Adelsteen (DF) Pia Kjærsgaard (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
