Fremsat den 23. august 2022 af uddannelses- og forskningsministeren (Jesper Petersen) Forslag til Lov om ændring af lov om ændring af SU-loven (Fremrykning af forhøjelse af SU-fribeløb) § 1 I lov nr. 834 af 14. juni 2022 om ændring af SU-loven (Forhøjelse af fribeløb), foretages følgende ændringer:
 1. § 3, stk. 2, affattes således:
»Stk. 2. § 1, nr. 1 og 2, træder i kraft den 15. september 2022.« 2. I § 3, stk. 3, ændres »2023« til: »2022«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Lovforslaget har til hensigt at følge op på den aftale, som regeringen (Socialdemokratiet) indgik sammen med Venstre, Socialistisk Folkeparti, Radikale Venstre, Enhedslisten og Det Konservative Folkeparti den 24. juni 2022 om kompensation af borgere for stigende energipriser.
Med aftalen blev aftalepartierne enige om at ville søge SU-forligskredsens (regeringen, Venstre, Dansk Folkeparti, Radikale Venstre, Socialistisk Folkeparti, Det Konservative Folkeparti, Liberal Alliance) opbakning til en fremrykning af forhøjelsen af de laveste SU-fribeløb med 4.000 kr. om måneden fra 1. januar 2023 og til i stedet at gælde fra 1. januar 2022. Forhøjelsen af fribeløbet vil dermed allerede få virkning fra og med støtteåret 2022.
Den oprindelige forhøjelse af de laveste fribeløb blev aftalt i Aftale om en ny reformpakke for dansk økonomi (opdateret aftaleøkonomi) af 4. marts 2022 med efterfølgende tilslutning fra SU-forligskredsen.
En fremrykning vil endnu hurtigere give uddannelsessøgende mulighed for at tjene mere ved siden af uddannelsen, uden at det påvirker de uddannelsessøgendes SU.
 SU-forligskredsen har tilsluttet sig forslaget.
2. Lovforslagets hovedpunkt 2.1. Fremrykning af forhøjelsen af SU-fribeløbet med 4.000 kr.
2.1.1. Gældende ret En af betingelserne for at modtage SU er, at den uddannelsessøgendes egenindkomst ikke overstiger et nærmere angivet beløb, det såkaldte årsfribeløb eller uddannelsesfribeløb. Årsfribeløbet og uddannelsesfribeløbet er sammensat af månedlige fribeløb, og størrelsen heraf afhænger af den uddannelsessøgendes uddannelsesmæssige situation i hver enkelt måned.
Dette følger af SU-lovens kapitel 6, jf. lovbekendtgørelse nr. 1037 af 30. marts 2017.
SU udbetales med foreløbige beløb i støtteåret, der følger kalenderåret.
Støtten tildeles med endelige beløb efter støtteårets afslutning, jf. § 28 i SU-loven.
Den endelige tildeling sker efter udgangen af hvert støtteår i forbindelse med indkomstkontrollen.
Her sammenholder Uddannelses- og Forskningsstyrelsen (herefter styrelsen) den uddannelsessøgendes egenindkomst i støtteåret, jf. § 23 i SU-loven, med årsfribeløbet eller uddannelsesfribeløbet, jf.
SU-lovens § 24. Overskrider egenindkomsten den uddannelsessøgendes årsfribeløb eller uddannelsesfribeløb, skal den uddannelsessøgende tilbagebetale en del af eller hele den modtagne støtte.
Dette følger af SU-lovens kapitel 7.
SU ydes uden for klippekortet til uddannelsessøgende i ungdomsuddannelse mv. og inden for klippekortet til uddannelsessøgende i videregående og privat uddannelse.
Med klippekort henvises til, at der til videregående eller privat uddannelse stilles et begrænset antal måneder med SU til rådighed (herefter klippekortet), hvor en måneds SU tæller som et klip.
I måneder, hvor den uddannelsessøgende modtager SU, gælder det laveste månedlige fribeløb.
For uddannelsessøgende, der modtager SU uden for klippekortet, er det laveste fribeløb 9.178 kr. (2022-niveau), jf.
SU-lovens § 24, stk. 1, nr. 1. For uddannelsessøgende, der modtager SU inden for klippekortet, er det laveste fribeløb 13.876 kr. (2022-niveau), jf.
SU-lovens § 24, stk. 1, nr. 2.
Med virkning fra og med støtteåret 2023 vil de laveste fribeløb blive hævet med 4.000 kr. (2022-niveau) pr. måned, svarende til 13.178 kr. (2022-niveau) for uddannelsessøgende, der modtager SU uden for klippekortet, og 17.876 kr. (2022-niveau) for uddannelsessøgende, der modtager SU inden for klippekortet.
Det følger af § 1, nr. 1 og 2, i lov nr. 834 af 16. juni 2022 om ændring af SU-loven.
Herudover gælder det mellemste fribeløb på 20.329 kr. (2022-niveau) i de måneder, hvor den uddannelsessøgende har fravalgt SU, har orlov fra uddannelsen, er i lønnet praktik som en del af uddannelsen eller er erklæret studieinaktiv.
Det højeste fribeløb på 39.128 kr. (2022-niveau) gælder i måneder, hvor den uddannelsessøgende er uden for uddannelse, ikke har flere klip til en videregående uddannelse og ikke modtager slutlån eller ikke opfylder grundlæggende betingelser for retten til uddannelsesstøtte, herunder aldersbetingelsen m.v.
Det følger af SU-lovens § 24, stk. 2 og 3.
2.1.2. Uddannelses- og Forskningsministeriets overvejelser og den foreslåede ordning Som opfølgning på den aftale, som regeringen (Socialdemokratiet) indgik sammen med Venstre, Socialistisk Folkeparti, Radikale Venstre, Enhedslisten og Det Konservative Folkeparti den 24. juni 2022 om kompensation af borgere for stigende energipriser, foreslås det at fremrykke forhøjelsen af de laveste fribeløb med 4.000 kr. (2022-niveau) pr. måned, således at det får virkning fra og med hele støtteåret 2022.
 Formålet med forslaget er hurtigere at give uddannelsessøgende mulighed for at opnå en højere disponibel indkomst ved siden af uddannelsen uden at blive mødt af et krav om tilbagebetaling af for meget udbetalt SU i forbindelse med indkomstkontrollen.
Det laveste fribeløb for uddannelsessøgende, der modtager SU uden for klippekortet, vil herefter fra og med hele støtteåret 2022 udgøre 13.178 kr. (2022-niveau) pr. måned.
For uddannelsessøgende, der modtager SU inden for klippekortet, vil det laveste fribeløb herefter udgøre 17.876 kr. (2022-niveau) pr. måned.
 Forhøjelsen af de laveste fribeløb vil gælde fra og med hele støtteåret 2022. De forhøjede fribeløbssatser vil første gang indgå i styrelsens indkomstkontrol efter udgangen af 2022, hvor der vil blive foretaget en kontrol af hver enkelte uddannelsessøgendes samlede egenindkomst for 2022 sammenholdt med årsfribeløbet eller uddannelsesfribeløbet.
3. Økonomiske konsekvenser og implementeringskonsekvenser for det offentlige Forslaget medfører øgede SU-udgifter i 2022. Det skyldes, at der med den foreslåede fremrykning af forhøjelse af fribeløbet forventes at være færre uddannelsessøgende, der i 2022 fravælger SU i en eller flere måneder, fordi de forventer en indkomst, der er højere end fribeløbet.
Det skyldes endvidere, at der med fremrykningen forventes at være færre uddannelsessøgende, der vil modtage et tilbagebetalingskrav for støtteåret 2022.
 Samtidig er det lagt til grund, at det vil øge arbejdsudbuddet, da uddannelsessøgende, som i dag ligger tæt på fribeløbsgrænsen, har et øget økonomisk incitament til at arbejde mere ved siden af uddannelsen.
 Samlet set skønnes fremrykningen af forhøjelsen af det laveste fribeløb til også at gælde for støtteåret 2022 at medføre et negativt provenu efter skat, tilbageløb og adfærd på ca. 11 mio. kr. i 2022.
 Lovforslaget har ingen implementeringskonsekvenser for det offentlige.
 Lovforslaget er ikke relevant i forhold til principperne for digitaliseringsklar lovgivning.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Klimamæssige konsekvenser Lovforslaget har ingen klimamæssige konsekvenser.
 7. Miljø- og naturmæssige konsekvenser.
 Lovforslaget har ingen miljø- og naturmæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 15. august 2022 til den 17. august 2022 været sendt i høring hos følgende myndigheder og organisationer m.v.: Ankenævnet for Statens Uddannelsesstøtteordninger, Akademikerne, Akademisk Arkitektforening, Dansk Magisterforening, Danske Erhvervsakademier, Danske Erhvervsskoler og Gymnasier, Danske Gymnasieelevers Sammenslutning, Danske Handicaporganisationer, Danske Landbrugsskoler, Danske Professionshøjskoler, Danske SOSU-skoler, Danske Studerendes Fællesråd, Danske Universiteter, Det Centrale Handicapråd, Digitaliseringsstyrelsen, Djøf, Erhvervsskolernes Elevorganisation, Foreningen af Danske Lægestuderende, Frit Forum  Socialdemokratiske Studerende, Ingeniørforeningen IDA, Institut for Menneskerettigheder, Landssammenslutningen af Handelsskoleelever, Lærerstuderendes Landskreds, Pædagogstuderendes Landssammenslutning, Rektorkollegiet for de kunstneriske og kulturelle uddannelser, Rektorkollegiet for de maritime uddannelser, Rigsrevisionen, Sammenslutningen af Danske Socialrådgiverstuderende, Studenterrådgivningen, Studievalg Danmark, Sygeplejestuderendes Landssammenslutning, Udbetaling Danmark og Ungdommens Uddannelsesvejledning.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 Med § 1, nr. 1, i lov nr. 834 af 14. juni 2022 om ændring af SU-loven (herefter ændringsloven), ændres det laveste friløb for uddannelsessøgende, der modtager SU uden for klippekortet til 13.178 kr. (2022-niveau).
 Med ændringslovens § 1, nr. 2, ændres det laveste fribeløb for uddannelsessøgende, der modtager SU inden for klippekortet til 17.876 kr. (2022-niveau).
 Med ændringslovens § 3, stk. 2, træder ændringerne i de laveste fribeløb i kraft den 1. januar 2023.
 Det foreslås at nyaffatte ændringslovens § 3, stk. 2, så ændringslovens § 1, nr. 1 og 2, træder i kraft den 15. september 2022.
 Forslaget skal ses i sammenhæng med denne lovs § 1, nr. 2, hvorefter forhøjelsen af de laveste fribeløb vil få virkning fra og med støtteåret 2022. Der henvises til bemærkningerne til § 1, nr. 2.
 Det er i den forbindelse Uddannelses- og Forskningsministeriets vurdering, at der er behov for, at de foreslåede bestemmelser om forhøjelse af det laveste fribeløb træder hurtigt i kraft, så de uddannelsessøgende hurtigst muligt kan få vished for, at de kan indrette sig på forhøjelsen af fribeløbet.
Til nr. 2 Med § 1, nr. 1, i ændringsloven, ændres det laveste friløb for uddannelsessøgende, der modtager SU uden for klippekortet til 13.178 kr. (2022-niveau).
 Med ændringslovens § 1, nr. 2, ændres det laveste fribeløb for uddannelsessøgende, der modtager SU inden for klippekortet til 17.876 kr. (2022-niveau).
 Med ændringslovens § 3, stk. 2, træder ændringerne i de laveste fribeløb i kraft den 1. januar 2023.
Med ændringslovens § 3, stk. 3, har ændringerne i de laveste fribeløb virkning for den endelige tildeling af uddannelsesstøtte, jf.
SU-lovens § 30, for støtteåret 2023 og senere.
For tidligere støtteår finder hidtil gældende regler anvendelse.
 Det foreslås at ændre virkningstidspunktet i ændringslovens § 3, stk. 3, til at gælde for støtteåret 2022 og senere.
Med forslaget vil de forhøjede fribeløbssatser dermed gælde fra og med hele støtteåret 2022 og senere.
De forhøjede fribeløbssatser vil første gang indgå i Uddannelses- og Forskningsstyrelsens indkomstkontrol efter udgangen af 2022.
 Der henvises til de almindelige bemærkninger, pkt. 2.1.
Til § 2 Det foreslås, at loven skal træde i kraft dagen efter bekendtgørelsen i Lovtidende.
 Den foreslåede bestemmelse skal ses i lyset af dette lovforslags § 1, nr. 2, hvorefter forhøjelsen af de laveste fribeløb vil gælde fra og med hele støtteåret 2022. Det er Uddannelses- og Forskningsministeriets vurdering, at der er behov for, at de foreslåede bestemmelser i lovforslaget træder hurtigt i kraft, så de uddannelsessøgende hurtigst muligt kan få vished for, at de kan indrette sig på forhøjelsen af fribeløbet.
 Den foreslåede bestemmelse medfører, at de forhøjede fribeløb vil gælde for hele støtteåret 2022. De forhøjede fribeløbssatser vil første gang indgå i Uddannelses- og Forskningsstyrelsens indkomstkontrol efter udgangen af 2022, hvor der vil blive foretaget en kontrol af hver enkelte uddannelsessøgendes samlede egenindkomst for 2022 sammenholdt med årsfribeløbet eller uddannelsesfribeløbet.
SU-loven gælder ikke for Færøerne eller Grønland, jf.
SU-lovens § 63, og loven indeholder ikke hjemmel til at sætte loven i kraft for Færøerne og Grønland.
 Loven vil derfor heller ikke gælde for Færøerne og Grønland.
