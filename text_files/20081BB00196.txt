Fremsat den 24. april 2009 af Flemming Møller Mortensen (S) og Karen Hækkerup (S) Forslag til folketingsbeslutning om at forhøje hastighedsgrænsen på motorveje for biler med campingvogn Folketinget pålægger regeringen at fremsætte lovforslag, som indebærer, at hastighedsgrænsen på motorveje for biler med tilkoblet campingvogn forhøjes til samme grænse, som gælder i Tyskland, dvs. 100 km/t. under visse nærmere betingelser.
Bemærkninger til forslaget Forslaget er en genfremsættelse af beslutningsforslag nr.
B 59, folketingsåret 2005-06, forslag til folketingsbeslutning om at forhøje hastighedsgrænsen på motorveje for biler med campingvogne fremsat af Frode Sørensen (S) m.fl.
Der henvises til Folketingstidende, tillæg A side 3361 og forhandlingerne side 5387.
 Forslagsstillerne foreslår, at der indføres den samme hastighedsgrænse for biler med campingvogn på motorveje, som gælder i Tyskland, dvs. 100 km/t. under visse nærmere betingelser.
Forslagsstillerne finder, at en sådan ændring kan bidrage til en smidigere og sikrere trafikafvikling.
Antallet af trafikuheld med campingvogne spændt efter personbiler er meget lille.
Det årlige antal personskader ligger i størrelsesordenen 5-10. Forslagsstillerne mener ikke, at en forhøjelse af hastighedsgrænsen på motorveje under de nedenfor nævnte betingelser vil indebære en risiko for, at der sker flere trafikuheld.
 Forslagsstillerne finder endvidere, at der kan være grund til at overveje, om man også på visse motortrafikveje og almindelige landeveje kan forhøje hastighedsgrænsen fra de nuværende 70 km/t. til 80 km/t. for bl.a. at forebygge, at biler med campingvogn danner propper i trafikken.
 Antallet af campingvogne i Danmark har været støt stigende i mange år, og der var i 2005 ca. 120.000 campingvogne. 21 pct. af de ferierende i Danmark brugte i 2003 camping som indkvarteringsform.
De nuværende hastighedsgrænser i Danmark for biler med campingvogn er  på motorveje 80 km/t.,  på motortrafikveje 70 km/t. og  på landeveje 70 km/t.
 I Tyskland er det i dag muligt at sætte hastighedsgrænsen på motorveje op til 100 km/t., hvis campingvognen og bilen opfylder visse betingelser:
  Bilen skal have ABS-bremser.
  Campingvognens totalvægt må ikke overstige 80 pct. (vogn med bremse og hydrauliske støddæmpere) eller 30 pct. (vogn uden bremse) af bilens egenvægt.
  Vogntogets totalvægt må ikke overstige 3.500 kg.
  Campingvognens dæk skal være godkendt til 120 km/t. og må ikke være over 6 år gamle.
Godkendelsen af campingvogne sker hos TÜV, tager ca. 10 minutter og koster ca. 60 euro.
Når vogntoget er synet, udstedes en vurderingserklæring, som overgives til motorkontoret.
Reglerne i Tyskland er liberaliseret for at øge anvendelsen af vogne, der kan køre 100 km/t. til forventet 80 pct.
Samtidig blev det gjort administrativt lettere at opnå tilladelsen.
Forslagsstillerne bekendt har den forhøjede hastighedsgrænse i Tyskland ikke medført trafiksikkerhedsmæssige problemer.
 I Frankrig er hastighedsgrænsen for biler med campingvogn på motorveje henholdsvis 130 km/t. (under 3.500 kg) og 110 km/t. (over 3.500 kg). 80 km/t. er den generelle hastighedsgrænse i stort set resten af Europa, men varierer en smule alt efter campingvognens og/eller det samlede vogntogs vægt.
Skriftlig fremsættelse Flemming Møller Mortensen (S):
 Forslag til folketingsbeslutning om at forhøje hastighedsgrænsen på motorveje for biler med campingvogn.
(Beslutningsforslag nr.
B 196).
