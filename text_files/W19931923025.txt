Lønmodtageren opfyldte beskæftigelseskravet efter dagpengelovens § 3,  

 stk. 1, over for den nye arbejdsgiver, der i 13-ugers perioden havde  

 overtaget virksomheden.
Den ansatte var omfattet af reglerne i  

 virksomhedsoverdragelsesloven og havde været uafbrudt ansat i virksomheden i  

 mere end 13 uger.
 SAGSFREMSTILLING:
 Kommunen traf afgørelse om, at arbejdsgiveren ikke havde ret til refusion  

 i dagpenge for udbetalt løn i forbindelse med 2 sygefravær, henholdsvis den  

 3. november 1992 og den 21. og 22 december 1992, idet ansættelsen havde været  

 uændret fra 11. april 1992 til sygdommens indtræden.
 Lønmodtageren havde haft fast ansættelse i fuldtidsstilling som  

 rengøringsassistent siden 11. april 1992. Denne ansættelse blev videreført af  

 anden arbejdsgiver fra 1. november 1992, således at videreførelsen opfyldte  

 vilkår svarende til lov nr. 111 af 21. marts 1979 om lønmodtagerens  

 retsstilling ved virksomhedsoverdragelse.
 Arbejdsministeriet har vejledende udtalt, at det har været forudsat ved  

 udformningen af virksomhedsoverdragelseslovens § 2, stk. 1, at skyldnerskifte  

 også vedrører lovmæssige rettigheder og forpligtelser vedrørende løn- og  

 arbejdsforhold, herunder rettigheder og forpligtelser efter dagpengeloven.
 AFGØRELSE:
 Arbejdsgiveren havde ikke ret til refusion i dagpenge i forbindelse med  

 lønmodtagerens sygefravær den 3. november og 21. og 22. december 1992, idet  

 lønmodtageren havde været i uafbrudt ansættelse i samme arbejdsforhold siden  

 11. april 1992.
 Efter dagpengelovens § 3, stk. 1, har lønmodtagere, som ikke får udbetalt  

 fuld løn under sygdom, ret til dagpenge fra arbejdsgiveren, hvis de 1) har  

 været ansat hos arbejdsgiveren i de sidste 13 uger før fraværet og 2) i denne  

 periode har været beskæftiget hos arbejdsgiveren i mindst 120 timer.
 Dagpengeudvalget lagde ved afgørelsen vægt på, at de ansatte er omfattet  

 af bestemmelserne i virksomhedsoverdragelsesloven, hvorefter erhververen  

 indtræder i alle forpligtelser, der skal opfyldes efter overdragelsen, og som  

 udspringer af arbejdsforhold, der bestod på det faktiske  

 overtagelsestidspunkt, uanset om disse krav vedrørte tiden før eller efter  

 overdragelsen.
 Dagpengeudvalget tiltrådte således kommunens afgørelse.
