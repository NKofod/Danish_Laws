 Cirkulære til Landinspektørerne vedrørende Statens Ejendomsret til Arealer i Nissum Fjord m. m.
I Henhold til § 3 i Lov Nr. 143 af 17. Juni 1929 om Ordning af Afløbsforholdene ved Nissum Fjord m.m. har Staten Ejendomsret til alle Fjordens Vandarealer og derpaa opstaaede Opgrøde eller Rørskær, beliggende under en skønsmæssigt reguleret Linie i Kote 0 (bestemt i Forhold til Dansk normal Nul). Denne Linie, som herefter angiver Grænsen mellem de Arealer af Fjorden, som tilfalder Staten (Ministeriet for Landbrug og Fiskeri) og de umatrikulerede Fjordarealer, der vil kunne tillægges Ejerne af de tilstødende Ejendomme, er fastlagt af den i Henhold til Lovens § 4 nedsatte Kommission og er derefter ved Kommissionens Foranstaltning af Landinspektør S.
Mouritsen opmaalt i Tilknytning til en af Geodætisk Institut udført Triangulation omkring Nissum Fjord samt til et stort Antal Skelpunkter og overført paa Kopier af Matrikulskortene over de til Fjorden grænsende Ejerlav, og paa Grundlag heraf er Grænselinien overført paa de vedkommende Matrikulskort.
 Med Hensyn til Fastlæggelsen af nævnte Grænse har Landinspektør Mouritsen oplyst, at der overensstemmende med Lovens § 3, sidste Stk., af Kommissionen er taget fornødent Hensyn til, at enkelte Opgrøde- eller Rørskærsarealer, som ligger under Kote 0, tilhører Ejerne af tilstødende Ejendomme og derfor er holdt udenfor det Areal, som tilfalder Staten.
Ved at meddele foranstaaende skal man anmode DHrr.
Landinspektører om at iagttage, at den fastlagte Grænse for Statens Ejendomsret ikke overskrides ved eventuel Inddragelse af Arealer af Fjorden under tilgrænsende Ejendomme, hvorved bemærkes, at Kopier af de Kort, hvorpaa Landinspektør S.
Mouritsen har indtegnet Grænsen, og hvorpaa er anført Maal til Grænsens Afsætning, kan faas i Matrikulsdirektoratet.
 Det tilføjes, at naar der rekvireres Kopi af Matrikulskortet over Ejendomme, som grænser til Nissum Fjord, maa det udtrykkeligt anføres i Rekvisitionen, saafremt Grænsen for Statens Ejendomsret ønskes medtaget paa Kopien.
