Fremsat den 16. november 2011 af økonomi- og indenrigsministeren (Margrethe Vestager) Forslag til Lov om ændring af lov om kommunal ejendomsskat (Forlængelse af forældelsesfristen for visse krav på tilbagebetaling af grundskyld) § 1 I lov om kommunal ejendomsskat, jf. lovbekendtgørelse nr. 1006 af 26. oktober 2009, som ændret ved § 17 i lov nr. 529 af 26. maj 2010, lov nr. 705 af 25. juni 2010 og lov nr. 1605 af 22. december 2010, foretages følgende ændring:
 1. Efter § 30 A indsættes i kapitel VI:
»§ 31. For krav på tilbagebetaling af grundskyld, som støttes på § 1, stk. 4 eller 6, indtræder forældelse uanset § 3, stk. 1, i lov om forældelse af fordringer tidligst den 1. januar 2014.« § 2 Loven træder i kraft dagen efter bekendtgørelse i Lovtidende.
Bemærkninger til lovforslaget Bemærkninger til lovforslagets enkelte bestemmelser 1. Indledning Det foreslås med nærværende lovforslag, at forlænge forældelsesfristen for krav på tilbagebetaling af grundskyld, som støttes på ejendomsskattelovens § 1, stk. 4 eller 6.
2. Lovforslagets baggrund og formål Ved lov nr. 1605 af 22. december 2010, der trådte i kraft den 1. januar 2011, blev § 1, stk. 5, i ejendomsskatteloven ændret. Ændringen vedrørte beregningen af det såkaldte grundskatteloft, der indebærer et loft over den årlige stigning i den afgiftspligtige grundværdi for de enkelte grundejeres påligning af grundskyld.
Den tidligere affattelse af § 1, stk. 5, i ejendomsskatteloven indebar, at der ved meddelelse af nye fradrag for forbedringer eller ændringer af eksisterende fradrag for forbedringer skulle anvendes en omberegningsmetode, som medførte, at grundskatteloftet bliver lavere, end formålet med at skabe et korrekt sammenligningsgrundlag med årets aktuelle vurdering tilsiger.
Vurderingen var derfor, at loven reelt indeholdt et skattehul.
Endvidere havde det vist sig, at kommunernes praksis i relation til beregningen af grundskatteloftet i visse tilfælde ikke var i overensstemmelse med den dagældende § 1, stk. 5, i ejendomsskatteloven.
I de omhandlende tilfælde havde kommunerne uden fornøden hjemmel administreret i overensstemmelse med det oprindelige formål med bestemmelsen.
 Fra den 1. januar 2011 blev skattehullet lukket med lov nr. 1605 af 22. december 2010. Lovændringen indebar samtidig, at der fremadrettet blev tilvejebragt hjemmel for kommunernes praksis, og der har dermed ikke været behov for fremadrettet at rette kommunernes it-system.
Da kommunernes praksis før 1. januar 2011 var sket uden fornøden hjemmel, har en række borgere krav på tilbagebetaling af den ulovligt opkrævede grundskyld.
Hertil kommer, at yderligere et antal borgere skal have penge tilbage i takt med, at SKAT træffer afgørelse i klagesager om fradrag for forbedringer, som har virkning i tidligere skatteår, hvor den tidligere affattelse af § 1, stk. 5, i ejendomsskatteloven var gældende.
Der blev i den forbindelse ved lov nr. 1605 af 22. december 2010, indført en særlig bestemmelse, som forlænger forældelsesfristen for krav på tilbagebetaling af grundskyld, som støttes på § 1, stk. 5, i den hidtil gældende ejendomsskattelov.
Bestemmelsen indebærer, at der uanset den 3-årige forældelsesfrist i forældelseslovens § 3, stk. 1, samt overgangsreglen i forældelseslovens § 30, stk. 1, tidligst vil indtræde forældelse af krav på tilbagebetaling af grundskyld, som støttes på § 1, stk. 5, i den hidtil gældende ejendomsskattelov, den 1. januar 2014. Forlængelse af forældelsesfristen skete med henblik på, at borgernes krav på tilbagebetaling ikke blev forældede før tilbagebetalingen kunne finde sted.
Under folketingets behandling af lov nr. 1605 af 22. december 2010 opstod der spørgsmål vedrørende lovens § 1, stk. 4, herunder om kommunernes praksis for beregning af grundskatteloftet efter denne bestemmelse har haft fornøden hjemmel.
Ejendomsskattelovens § 1, stk. 4, omhandler de tilfælde, hvor der er opstået en ny ejendom, eller hvor der er sket ændring af en bestående ejendoms areal, anvendelse eller planforhold mv., eller hvor en lejligheds fordelingstal er ændret, og hvor vurderingsmyndigheden på den baggrund har foretaget en ny ansættelse af grundværdien efter bestemmelserne i vurderingslovens § 33, stk. 16, 17 eller 18. Der blev efterfølgende foretaget en juridisk vurdering af dette spørgsmål.
Det har i den forbindelse vist sig, at § 1, stk. 4, i ejendomsskatteloven ikke har indebåret et skattehul, som det har været tilfældet med den tidligere gældende § 1, stk. 5, i ejendomsskatteloven, men at kommunernes praksis også for så vidt angår § 1, stk. 4, har været behæftet med fejl (regnefejl i it-systemet). Kommunernes praksis for opkrævning af ejendomsskat i medfør af den omhandlende bestemmelse vil blive rettet med virkning for opkrævningen af ejendomsskat i 2012. Samtidig vil der ske en tilbagebetaling til borgerne for den for meget erlagte grundskyld.
 For så vidt angår sager efter § 1, stk. 4, i lov om kommunal ejendomsskat, kan der være tale om, at der er opkrævet for meget i grundskyld frem til og med 2011.
 For så vidt angår kommunernes administrative praksis i henhold til § 1, stk. 6, i ejendomsskatteloven, hvorefter grundskatteloftet skal omberegnes, når der sker ændringer i fritagelser for grundskyld efter lovens §§ 7 og 8, foreslås der samme forlængelse af forældelsesfristen for krav, der støttes på § 1, stk. 6, i ejendomsskatteloven, som for krav der støttes på ejendomsskattelovens § 1, stk. 4.
 Der vil således gælde samme forlængelse af forældelsesfristen for krav på tilbagebetaling uanset om tilbagebetalingskravet støttes på ejendomsskattelovens § 1, stk. 4, 5 eller 6.
 Finansudvalget tiltrådte den 10. november med godkendelse af aktstykke nr. 4, at der til borgerne ydes en særlig kompensation, der svarer til de krav på tilbagebetaling af grundskyld, der ville kunne støttes på § 1, stk. 4 eller 6, i ejendomsskatteloven, hvis kravene ikke var forældede samt en særlig kompensation, der svarer til de krav på tilbagebetaling af grundskyld, der ville kunne støttes på § 1, stk. 5, i ejendomsskatteloven, som denne bestemmelse var affattet før ikrafttræden af lov nr. 1605 af 22. december 2010, men som på tidspunktet for ikrafttræden af lov nr. 1605 af 22. december 2010 var forældede, jf. tekstanmærkning ad 16.19.22.
Der er med aktstykket tilvejebragt hjemmel til at yde en kompensation til borgere, hvis krav måtte være forældede.
Med lovforslaget foreslås det, at forældelsesfristen for krav på tilbagebetaling af grundskyld, der støttes på ejendomsskattelovens § 1, stk. 4 eller 6, og som fortsat består forlænges således, at forældelsesfristen tidligst udløber den 1. januar 2014.
3. Gældende ret Det følger af forældelseslovens § 3, stk. 1, at forældelsesfristen er 3 år, medmindre andet følger af andre bestemmelser.
 Ejendomsskattelovens § 1, stk. 4, omhandler beregning af grundskatteloftet i de tilfælde, hvor der er opstået en ny ejendom, eller hvor der er sket ændring af en bestående ejendoms areal, anvendelse eller planforhold mv., eller hvor en lejligheds fordelingstal er ændret, og hvor vurderingsmyndigheden på den baggrund har foretaget en ny ansættelse af grundværdien efter bestemmelserne i vurderingslovens § 33, stk. 16, 17 eller 18.
 Ejendomsskattelovens § 1, stk. 6, omhandler beregning af grundskatteloftet i de tilfælde, hvor der sker ændringer i fritagelser for grundskyld efter lovens §§ 7 og 8.
4. Lovforslagets indhold Den foreslåede bestemmelse indebærer, at der uanset den 3-årige forældelsesfrist i forældelseslovens § 3, stk. 1, tidligst vil indtræde forældelse af krav på tilbagebetaling af grundskyld, som støttes på § 1, stk. 4 eller 6, i ejendomsskatteloven, den 1. januar 2014.
 Lovforslaget vil give borgere, som har krav på tilbagebetaling af grundskyld efter ejendomsskattelovens § 1, stk. 4 eller 6, en retsstilling svarende til den, der blev tilvejebragt ved lov nr. 1605 af 22. december 2010, for så vidt angår krav på tilbagebetaling af grundskyld, der støttes på § 1, stk. 5, i den hidtil gældende ejendomsskattelov.
5. Økonomiske konsekvenser for det offentlige Forslaget kan have økonomisk betydning for kommunerne i det omfang den foreslåede bestemmelse måtte bevirke, at krav med hensyn til hvilke der ville indtræde forældelse inden tilbagebetaling kan finde sted fortsat består.
Omfanget heraf vurderes dog at være beskedent.
Der etableres en statslig refusionsordning vedrørende kommunernes udgifter til tilbagebetaling.
6. Administrative konsekvenser for det offentlige Lovforslaget har begrænsede administrative konsekvenser, idet der sigtes mod en i videst muligt omfang it-tekniskløsning, som kan beregne tilbagebetalingerne.
7. Økonomiske konsekvenser for erhvervslivet Lovforslaget medfører ikke økonomiske konsekvenser for erhvervslivet.
8. Administrative konsekvenser for erhvervslivet Lovforslaget medfører ikke administrative konsekvenser for erhvervslivet.
9. Administrative konsekvenser for borgerne Lovforslaget medfører ikke administrative konsekvenser for borgerne.
10. Miljømæssige konsekvenser Lovforslaget medfører ikke miljømæssige konsekvenser.
11. Forholdet til EU-retten Lovforslaget har ikke EU-retlige aspekter.
12. Hørte myndigheder og organisationer Lovforslaget har været sendt i høring hos Advokatrådet, Danmarks Arbejdsgiverforening, Boligselskabernes Landsorganisation, Dansk Erhverv, Dansk Told og Skatteforbund, Danske Advokater, Den danske Dommerforening, DI, FOA, FSR, KL, Landsorganisationen i Danmark, Landsskatteretten, Ledernes Hovedorganisation, Lejernes Landsorganisation, Danske Regioner, Skatterevisorforeningen, Landbrug og Fødevarer, Dansk Skovforening, Skatteborgerforeningen og Parcelhusejernes Landsforening.
Bemærkninger til lovforslagets enkelte bestemmelser Til § 1 Til nr. 1 For krav på tilbagebetaling af grundskyld efter ejendomsskattelovens § 1, stk. 4 eller 6, indtræder forældelse, uanset forældelseslovens § 3, stk. 1, tidligst den 1. januar 2014.
 Bestemmelsen medfører, at forældelsesfristen for krav på tilbagebetaling af grundskyld efter lovens § 1, stk. 4 eller 6, som ikke allerede var forældede på tidspunktet for lovens ikrafttræden, forlænges.
 Bestemmelsen gælder kun for borgernes krav på tilbagebetaling af ejendomsskat og ikke for kommunens eventuelle krav mod borgere.
Til § 2 Det foreslås, at loven træder i kraft dagen efter bekendtgørelse i Lovtidende.
