Bekendtgørelse om frugtsaft m.v.1) I medfør af § 7, § 8, stk. 1 og 2, § 17, stk. 1, § 19, § 49, stk. 1, og § 60, stk. 3, i lov om fødevarer, jf. lovbekendtgørelse nr. 250 af 8. marts 2013, fastsættes:
Anvendelsesområde § 1. Denne bekendtgørelse omfatter regler om tilvirkning og sammensætning samt visse supplerende regler for mærkning af frugtsaft og frugtnektar, som defineret i bilag 1, afsnit I.
Sammensætning og tilvirkning § 2. Ved fremstilling af de i bilag 1, afsnit I, anførte produkter må kun anvendes de råvarer, som er anført i bilag 2, og de ingredienser og behandlingsprocesser m.m., som er anført i bilag 1, afsnit II.
Frugtnektar skal tillige opfylde kravene i bilag 3. Frugtsaft fra koncentrat skal tillige opfylde kravene i bilag 4.
Varebetegnelser og supplerende mærkningsbestemmelser § 3. De i bilag 1 anførte varebetegnelser er forbeholdt de deri anførte produkter og skal i alle handelsled benyttes som betegnelse for produkterne, jf. dog stk. 2-6.
 Stk. 2. Æblesaft kan betegnes »æblemost« eller »æblemost fra koncentrat«.
 Stk. 3. Frugtsaft, som er fremstillet af solbær, kirsebær, røde ribs, hvide ribs, hindbær, jordbær eller hyldebær kan betegnes: »Sur . . . saft« eller »Sur . . . saft fra koncentrat« suppleret med angivelse af den/de anvendte frugt/frugter.
 Stk. 4. Frugtsaft, som er tilsat mere end 200 g sukker pr. liter skal betegnes: »Sød . . . saft«, »Sødet . . . saft«, »Sød . . . saft fra koncentrat« eller »Sødet . . . saft fra koncentrat« suppleret med angivelsen af den/de anvendte frugt/frugter.
Stk. 5. Frugtsaft kan også betegnes »frugtjuice«.
Undtaget er dog frugtsaft, jf. stk. 4.
 Stk. 6. Appelsin kan betegnes som »orange« og grapefrugt som »grape«.
 § 4. Når et produkt er fremstillet af en enkelt frugtart, skal navnet på denne frugtart angives i stedet for ordet »frugt«.
Stk. 2. Når et produkt er fremstillet af to eller flere frugtarter, består varebetegnelsen af angivelse af de anvendte frugter.
Denne angivelse anføres i faldende orden efter mængden af frugtsaft eller frugtpuré, jf. ingredienslisten.
Dette gælder dog  ikke for citronsaft og/eller limesaft, der er anvendt til at justere den syrlige smag, jf. bilag 1, afsnit II, nr. 2.
 Stk. 3. Når produktet er fremstillet af tre eller flere frugtarter, kan angivelsen af de anvendte frugter dog erstattes med angivelsen »flere frugter« eller en tilsvarende angivelse eller med antallet af de anvendte frugter.
 § 5. For blandinger af frugtsaft og frugtsaft fra koncentrat, skal mærkningen indeholde angivelsen »fra koncentrat« eller »delvis fra koncentrat«.
 Stk. 2. For frugtnektar, som helt eller delvis er fremstillet af et eller flere koncentrerede produkter skal mærkningen indeholde angivelsen »fra koncentrat« eller »delvis fra koncentrat«.
 Stk. 3. De i stk. 1 og 2 nævnte angivelser skal være iøjnefaldende og med klart synlige bogstaver og skal anføres i umiddelbar nærhed af varebetegnelsen.
 § 6. I mærkningen af koncentreret frugtsaft, jf. bilag 1, afsnit I, nr. 2, der ikke er bestemt til den endelige forbruger, skal det anføres, dersom produktet er tilsat citronsaft, limesaft eller surhedsregulerende midler, som er tilladt efter Europa-Parlamentets og Rådets forordning (EF) nr. 1333/2008 af 16. december 2008 om fødevaretilsætningsstoffer2), og i givet fald med hvor meget.
Stk. 2. Angivelsen, jf. stk. 1, skal være anbragt 1) på emballagen, 2) på en etikette på emballagen eller 3) i et ledsagedokument.
§ 7. For restituerede frugtsafter og frugtnektar er der ingen forpligtelse til i mærkningen at angive de ingredienser, som er strengt nødvendige for restitueringen.
Hvis der er tilsat ekstra frugtpulp eller celler, jf. bilag 2, nr. 7, skal det dog angives i produktets mærkning.
§ 8. Frugtnektar skal mærkes med mindsteindholdet af frugtsaft, frugtpuré eller en blanding af disse bestanddele og angives med følgende formulering: »Indhold af frugt: mindst . . . %«.
Denne angivelse skal angives i samme synsfelt som varebetegnelsen.
 § 9. For frugtarter, der ikke er anført i bilag 4, anvendes den korrekte botaniske betegnelse eller det almindelige navn.
§ 10. En anprisning, ifølge hvilken der ikke er tilsat sukker til frugtnektar, og anprisninger, der må antages at have samme mening for forbrugeren, må kun anvendes, hvis produktet ikke indeholder tilsatte mono- eller disaccharider eller andre fødevarer, der anvendes på grund af deres sødende egenskaber, herunder sødestoffer som fastlagt i Europa-Parlamentets og Rådets forordning (EF) nr. 1333/2008 af 16. december 2008 om fødevaretilsætningsstoffer.
Hvis frugtnektaren har et naturligt indhold af sukker, skal følgende ligeledes angives på mærkningen: »med et naturligt indhold af sukker«.
Straffebestemmelser § 11. Med bøde straffes den, der overtræder § 2, § 3, stk. 1 og 4, § 4, stk. 1 og 2, eller §§ 5-10.
Stk. 2. Straffen kan stige til fængsel i indtil 2 år, hvis overtrædelsen er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter straffelovens kapitel 5.
Ikrafttrædelses- og overgangsbestemmelser § 12. Bekendtgørelsen træder i kraft den 16. december 2013.
 Stk. 2. Samtidig ophæves bekendtgørelse nr. 1147 af 26. september 2013 om frugtsaft m.v.
 § 13. Produkter, som før den 28. oktober 2013 er markedsført eller mærket i overensstemmelse med bekendtgørelse nr. 1412 af 10. december 2010 om frugtsaft m.v., kan markedsføres til og med den 28. april 2015.
 Stk. 2. Udsagnet »fra den 28. april 2015 indeholder frugtsaft ikke tilsat sukker« kan fremgå af mærkningen i samme synsfelt som de i bilag 1, afsnit I, nr. 1-4, nævnte varebetegnelser indtil den 28. oktober 2016.
Fødevarestyrelsen, den 9. december 2013 P.D.V.Hanne Larsen / Mai-Britt Lyngholm Hansen Bilag 1 Varebetegnelser, definitioner af produkterne og karakteristiske egenskaber 1) EU-Tidende 2006 L 404, s. 9.
 2) EU-Tidende 2006 L 404, s. 26.
 3) EU-Tidende 2008 L 354, s. 7.
 4) EU-Tidende 2004 L 338, s. 4.
Bilag 2 Definition af råvarer 1) EU-Tidende 2008 L 354, s. 34 Bilag 3 Særlige bestemmelser for frugtnektar Bilag 4 Minimums-Brix-niveau for rekonstitueret frugtsaft og rekonstitueret frugtpuré 1) Bekendtgørelsen indeholder bestemmelser, der gennemfører Rådets direktiv 2001/112/EF af 20. december 2001 om frugtsaft og visse lignende produkter bestemt til konsum, EF-tidende 2002 L 10, s. 58, Kommissionens direktiv 2009/106/EF af 14. august 2009 om ændring af Rådets direktiv 2001/112/EF om frugtsaft og visse lignende produkter bestemt til konsum, EU-Tidende 2009 L 212, s. 42, og Europa-Parlamentets og Rådets direktiv 2012/12/EU af 19. april 2012 om ændring af Rådets direktiv 2001/112/EF om frugtsaft og visse lignende produkter bestemt til konsum, EU-Tidende 2012 L 115, s. 1. Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet), som ændret ved direktiv 98/48/EF.
 2) EU-Tidende 2008 L 354, s. 16.
