 Henstillet, at den manuelt førte informationscentral hos  

  statsadvokaten for særlig økonomisk kriminalitet blev inddraget under lov om  

 offentlige myndigheders registre, idet dataindholdet fandtes at være af  

 følsom karakter og at kunne have indgribende betydning for den registrerede.
 I anledning af en artikel i dagspressen anmodede Registertilsynet  

  Justitsministeriet om en udtalelse om det oplysningsregister, der føres  

 hos statsadvokaten for særlig økonomisk kriminalitet under  

 betegnelsen Informationscentralen.
 Man udbad sig i den forbindelse en redegørelse for registerets formål,  

 drift og opbygning samt hvilke oplysninger, der indgik i registeret, hvorfra  

 de hidrørte, og til hvem der blev videregivet oplysninger fra registeret samt  

 hvilke sletningsfrister, der fandt anvendelse for registeret.
 Endvidere udbad man sig oplyst, om Justitsministeriet agtede at inddrage  

 det nævnte register under lov om offentlige myndigheders registre, jf. lovens  

 § 3, stk. 1.
 Justitsministeriet meddelte herefter, at man henset til  

  Informationscentralens specielle karakter ikke fandt det påkrævet eller  

 hensigtsmæssigt at inddrage registeret under registerlovgivningen, og anførte  

 en række grunde hertil.
 I sin besvarelse henviste Justitsministeriet samtidig til et medsendt  

 notat vedrørende Informationscentralen hos statsadvokaten for  

  særlig økonomisk kriminalitet, der indeholdte en beskrivelse af bl.a.  

 formål, opbygning, oplysningskilder, de registrerede oplysninger, registerets  

 omfang, videregivelse af oplysninger og sletningspraksis.
 Sagen blev behandlet på et møde i Registerrådet, hvorefter  

 Registertilsynet udtalte, at efter lov om offentlige myndigheders registre §  

 3, stk. 1, kan vedkommende minister efter indhentet udtalelse fra  

 Registertilsynet bestemme, at andre registre med personoplysninger, der føres  

 for den offentlige forvaltning, kan omfattes af loven.
Som vejledende kriterium for hvilke manuelle registre, der findes at burde  

 inddrages under loven i medfør af lovens § 3, stk. 1, er der i delbetænkning  

 om offentlige registre nr. 767/1976 nævnt større manuelle systemer, der  

 indeholder oplysninger af mere personlig karakter, og hvor det derfor kan  

 være rimeligt at gennemføre ganske samme beskyttelsesforanstaltninger som for  

 edb-registre.
Som eksempler er anført strafferegistrene og rigsregistraturen.
 Af bemærkningerne til lovens § 3, stk. 1, fremgår det, at der herved  

 sigtes til større manuelle registre, der indeholder personoplysninger som  

 f.eks. straffeoplysninger og helbredsoplysninger.
 Bl.a. på baggrund heraf havde Registertilsynet tidligere til  

  Justitsministeriet vedrørende spørgsmålet om inddragelse af manuelle  

 registre under loven mere generelt udtalt, at dette spørgsmål navnlig opstår  

 med hensyn til centrale registre, der har et omfattende og meget sensitivt  

 indhold.
Ved vurderingen af spørgsmålet om registerets inddragelse under loven  

 havde Registertilsynet mærket sig, at Informationscentralen var oprettet i  

 henhold til Justitsministeriets skrivelse af 25. juni 1973, og at grundlaget  

 for statsadvokaturen for særlig økonomisk  kriminalitet alene  

 var Justitsministeriets bekendtgørelse nr. 648 af 20. december 1973 om  

 forretningsorden for statsadvokaten for  særlig økonomisk kriminalitet.
Der  

 forelå således ikke i videre omfang formelle regler for den nærmere drift af  

  Informationscentralen.
Registertilsynets fandt i øvrigt, at dataindholdet i  

  Informationscentralen var af så følsom karakter og kunne have så indgribende  

 betydning for den registrerede, at det fandtes velbegrundet, at registeret  

 blev undergivet de regler, der gælder for offentlige myndigheders  

 edb-registre.
Det var således Registertilsynets principielle opfattelse, at  

 registeret opfyldte de generelle kriterier for inddragelse under loven, og  

 man henstillede på denne baggrund, at Informationscentralen hos  

  statsadvokaten for særlig økonomisk kriminalitet blev inddraget under lov om  

 offentlige myndigheders registre i medfør af lovens § 3, stk. 1.
 Justitsministeriet overvejede på den baggrund på ny spørgsmålet om,  

 hvorvidt Informationscentralen burde inddrages under lov om offentlige  

 myndigheders registre.
 Justitsministeriet meddelte herefter, at ministeriet efter en fornyet  

 gennemgang af sagen var sindet at bestemme, at  Informationscentralen, som  

 føres af statsadvokaten for særlig  økonomisk kriminalitet, blev inddraget  

 under lov om offentlige myndigheders registre, jf. lovens § 3, stk. 1.
 Registertilsynet har efterfølgende fået forelagt udkast til forskrifter  

 for registeret til udtalelse.
 (* 1) Registertilsynets Årsberetning 1991 side 49.
