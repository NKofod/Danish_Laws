 I medfør af bestemmelsen i § 19, stk. 2, i lov nr. 333 af 19. juni 1974 om  

 social bistand fastsættes herved efter forhandling med indenrigsministeren og  

 undervisningsministeren følgende regler for underretning om tilfælde af  

 talelidelser samt sværere tilfælde af ordblindhed og læsesvaghed.
§ 1 Det påhviler de sociale udvalg, når de bliver bekendt med et tilfælde af  

 talelidelse, sværere ordblindhed eller læsesvaghed, hvor lidelsen er eller  

 skønnes at ville blive til væsentlig ulempe for den pågældende, og der  

 skønnes at være mulighed for bedring af lidelsen gennem behandling, at  

 underrette et af statens institutter for talelidende.
§ 2 Det påhviler enhver læge, der i sin virksomhed konstaterer  

 tilstedeværelsen af en talelidelse, sværere ordblindhed eller læsesvaghed af  

 det i § 1 nævnte omfang, at underrette et af statens institutter for  

 talelidende.
 Det påhviler læger, jordmødre og sundhedsplejersker, der i deres  

 virksomhed konstaterer, at et barn fødes med eller lider af ganespalte  

 og/eller læbespalte snarest muligt at underrette et af statens institutter  

 for talelidende.
§ 3 I de kommunale skoler, hvor det ikke er muligt at tilrettelægge en  

 tilfredsstillende specialundervisning for den i §§ 1 og 2 omhandlede  

 elevgruppe, påhviler det skolepsykologen efter samråd med eleven og forældre  

 at underrette et af statens institutter for talelidende.
Underretningen, der  

 tillige bør foretages efter samråd med skolens leder, fremsendes gennem de  

 lokale skolemyndigheder.
 I statslige og private skoler påhviler det skolens leder at foretage sådan  

 underretning.
 Samme underretningspligt som i § 1 nævnt har ledere af døgninstitutioner  

 for børn og unge med egen skole samt særforsorginstitutioner, såfremt  

 behandling ikke kan finde sted gennem de nævnte institutioner.
§ 4 Ledere af børnehaver og døgninstitutioner, som modtager børn under  

 skolealderen, har pligt til, når de under deres virksomhed konstaterer  

 tilstedeværelsen af en talelidelse af det i § 1 nævnte omfang at underrette  

 et af statens institutter for talelidende.
§ 5 Underretning vedrørende talelidende, ordblinde eller læsesvage personer  

 bosat øst for Storebælt indsendes til statens institut for talelidende i  

 København, Rygårds Alle 45, 2900 Hellerup, tlf.: HE 9701. Underretning  

 vedrørende personer bosat vest for Storebælt indsendes til statens institut  

 for talelidende i Århus, Tjørnevej 6, 8240 Risskov, tlf.: (06) 17 76 11.  

 Underretning kan indgå til taleinstitutternes amtsafdelinger, jfr.  

 adresselisten i bilaget.
 Underretningen må, foruden oplysning om årsagen til underretningen,  

 indeholde oplysning om pågældendes fulde navn, fødselsår og -dato og adresse  

 samt for børn i skolealderen tillige oplysning om, hvor barnet går skole.
§ 6 Underretningspligten i medfør af socialministeriets bekendtgørelse nr. 140  

 af 26. marts 1976 om underretningspligt over for de sociale udvalg efter  

 bistandsloven betragtes som opfyldt, når underretning til et af statens  

 institutter for talelidende har fundet sted efter de foranstående regler.
§ 7 Bekendtgørelsen træder i kraft den 1. juli 1978.
 Stk. 2.  Samtidig ophæves bekendtgørelse nr. 302 af 30.  

 september 1954 om indberetningspligt vedrørende talelidelser samt sværere  

 tilfælde af ordblindhed og læsesvaghed.
