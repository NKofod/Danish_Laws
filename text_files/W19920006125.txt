 Partistøttenævnet fastslog, at bestemmelsen i partistøtteloven må  

 forstås således, at det er fællesledelsen i kommunen, der er berettiget til  

 at modtage tilskuddet, uanset at nogle kommunalbestyrelsesmedlemmer - valgt  

 på partiets kandidatlister - har brudt med partiet.
Partistøttenævnets skrivelse til en gruppe i en kommunalbestyrelse I en skrivelse, modtaget i partistøttenævnet den 27. januar 1992, har  

 X-Gruppen i Kommunen indbragt Indenrigsministeriets udtalelse af 15. januar  

 1992 over, hvem der inden for Y-Partiet i Kommunen skal have udbetalt  

 økonomisk støtte i henhold til loven om økonomisk støtte til politiske  

 partier, for Partistøttenævnet.
Indenrigsministeriet udtalte i skrivelse af 15. januar 1992, at det er  

 Indenrigsministeriets opfattelse, at det er fællesledelsen for de 5  

 Y-Partiforeninger i Kommunen, der er berettiget til at modtage tilskuddet,  

 uanset at nogle kommunalbestyrelsesmedlemmer - valgt på Y-Partis  

 kandidatlister - har brudt med partiet.
Tilskuddet tilkommer ikke de valgte  

 kandidater.
X-Gruppen har gjort gældende, at det er flertallet af gruppen, der har  

 forladt Y-Partiets partigruppe og ligeledes påpeget, at det er 4 ud af 5  

 partiorganisationer, der har forladt Y-Partiet.
Endvidere udtaler X-Gruppen,  

 at gruppen ikke agter at udbetale partistøtten til den enkelte kandidat til  

 valgarbejde, men til den af flertallet dannede partiorganisation  

 »X-Gruppen i Kommunen« til flertallets politiske arbejde.
Partistøttenævnet har forelagt sagen for kommunalbestyrelsen, der i  

 skrivelse af 10. februar 1992 har udtalt, at ved kommunevalget i 1989 opnåede  

 Y-Partiet 7 af kommunalbestyrelsens 21 pladser.
Den pågældende gruppe blev i  

 sommeren 1991 delt, således at 2 medlemmer forblev som medlemmer af  

 Y-Partiet, mens de øvrige 5 medlemmer dannede en egen gruppe, som de har  

 benævnt »X-Gruppen«.
Partistøttenævnet har endvidere forelagt sagen for Y-Partiets  

 landsorganisation, der i skrivelse af 27. februar 1992 har udtalt, at der  

 fortsat eksisterer en partigruppe i kommunalbestyrelsen.
Efter  

 landsorganisationens opfattelse er det urigtigt, som oplyst af de udmeldtes  

 talsmand, at fire ud af fem partiorganisationer har forladt Y-Parti.
Der er i  

 kommunen fortsat 5 foreninger, som der var ved sidste kommunevalg.
 I denne anledning skal Partistøttenævnet udtale følgende:
 Efter partistøttelovens § 4, stk. 1, jf. lov nr. 940 af 23. december 1986  

 om økonomisk støtte til politiske partier m.v., har en kandidatliste, der har  

 deltaget i det senest afholdte kommunalbestyrelsesvalg, ret til tilskud.  

 Efter partistøttelovens § 11, stk. 2, jf. § 8, stk. 2, skal ansøgning  

 indgives af og tilskud udbetales til vedkommende partiorganisation for så  

 vidt angår kandidatlister, der er opstillet for et parti, der i henhold til  

 den kommunale valglov har anvendt samme bogstavbetegnelse for sine  

 kandidatlister i hele landet.
 Det er Partistøttenævnets opfattelse, at bestemmelsen i partistøttelovens  

 § 11, stk. 2, jf. § 8, stk. 2, må forstås således, at det er  

 partiforeningen/organisationen, der er berettiget til at modtage tilskud.
 Partistøttenævnet er således enig i Indenrigsministeriets udtalelse, og må  

 på denne baggrund fastslå, at det er fællesledelsen i kommunen, der er  

 berettiget til at modtage tilskuddet, uanset at nogle  

 kommunalbestyrelsesmedlemmer - valgt på partiets kandidatlister - har brudt  

 med Y-Parti.
 Kommunalbestyrelsen og partiets landsorganisation har modtaget en kopi af  

 denne skrivelse.
