 Ved spørgsmålet om anerkendelse af faldskader som ulykkestilfælde  

 lempes forsikredes bevisbyrde for så vidt angår kravet om en udefra kommende  

 indvirkning som årsag til faldet.
Ulykkesbegrebet Ved et ulykkestilfælde forstås inden for såvel ulykkesforsikringsretten  

 som arbejdsskade- forsikringsretten traditionelt en tilfældig, af den  

 forsikredes vilje uafhængig, pludselig udefra kommende indvirkning på  

 legemet, som har en påviselig beskadigelse af dette til følge.(* 1) Forsikrede skal bevise, at alle betingelserne i definitionen er opfyldt.  

 Denne bevisbyrde lempes dog af myndighedernes forpligtelse til at fremskaffe  

 nødvendige oplysninger om sagen for at træffe en forsvarlig afgørelse  

 (officialmaksimen).
 En af de væsentlige betingelser er kravet om, at der skal være  

 dokumenteret en »udefra kommende indvirkning«, hvilket  

 almindeligvis fortolkes således, at der kræves en usædvanlig afvigelse i  

 forhold til det af forsikrede igangsatte hændelsesforløb.
Faldskader Særligt inden for skader forårsaget af fald er det et problem, når  

 forsikrede, vidner, arbejdsgiver og læger m.fl. ikke beskriver, at faldet var  

 forårsaget ved, at forsikrede snublede over noget, gled, blev skubbet eller  

 lignende usædvanlige afvigelser.
I denne type sager er der således ikke klart  

 dokumenteret en udefra kommende indvirkning.
Spørgsmålet er derfor, om den  

 manglende dokumentation skal medføre afvisning af faldskader, når der ikke er  

 dokumenteret en årsag til faldet.
Højesterets dom Den seneste dom om faldskader er truffet af Højesteret den 6. marts 1997  

 inden for ulykkesforsikringsretten og trykt i Ugeskrift for Retsvæsen 1997,  

 side 683.
Forsikrede var uden kendte årsager væltet med sin cykel og havde i den  

 forbindelse slået hovedet.
Efterfølgende fik forsikrede tilkendt højeste  

 førtidspension som følge af svær hjerneskade.
Af politirapporten fremgik det,  

 at der ikke var ujævnheder på cykelstien, og at forsikredes cykel var uden  

 skader, ligesom der ingen spor var på uheldsstedet.
Vidner så intet, og  

 forsikrede huskede ikke hændelsen.
Landsretten afviste at anerkende hændelsen som et ulykkestilfælde, da det  

 blev lagt til grund, at det var uoplyst, hvorfor forsikrede væltede med sin  

 cykel.
Da forsikrede derfor ikke havde løftet sin bevisbyrde, var han ikke  

 berettiget til forsikringsdækning.
Højesteret ændrede Landsrettens afgørelse til anerkendelse af hændelsen  

 som et ulykkestilfælde.
Højesteret udtalte, at forsikrede efter det oplyste  

 havde pådraget sig en hjerneskade ved at vælte med sin cykel og slå hovedet.  

 En sådan tilskadekomst var efter sin ydre objektive fremtrædelsesform et  

 ulykkestilfælde, og der var ikke oplyst omstændigheder, som sandsynliggjorde  

 andet.
Principielt møde Ankestyrelsen har i et principielt møde behandlet 2 sager om anerkendelse  

 af faldskader med henblik på præcision af praksis ved faldskader.  

 Afgørelserne er udsendt som Social Meddelelse, SM U-11-97.
Ankestyrelsen fandt grundlag for at fastslå, at den hidtidige forståelse  

 af begrebet ulykkestilfælde ikke kan anses for ændret som følge af  

 Højesterets dom.
Dommen må antages at støtte administrativ praksis, hvorefter  

 forsikredes bevisbyrde ved faldskader lempes, således at det - når det er  

 godtgjort, at der er tale om et fald - indfortolkes, at faldet er sket som  

 følge af en udefra kommende indvirkning, når der ikke er oplyst  

 omstændigheder, som sandsynliggør anden årsag.(* 2) Det er dog stadig forsikrede, der skal godtgøre, at faldet fandt sted, og  

 at skaden skyldtes dette fald helt eller delvist.
De konkrete sager Fælles for de to sager var, at der ikke var oplyst nogen årsag til, at  

 forsikrede faldt, og derfor ikke dokumenteret en udefra kommende indvirkning.
Hjemmehjælper faldt ned ad trappe I den første sag (j.nr. 100395-97) var en 40-årig hjemmehjælper faldet ned  

 ad en trappe, da hun gik fra en klient til en anden.
I faldet forvred hun  

 venstre fod og brækkede en mellemfodsknogle.
Hjemmehjælperen havde oplyst, at trappen var tør, og at hun havde kondisko  

 på.
I Arbejdsskadestyrelsens spørgeskema havde hjemmehjælperen besvaret  

 spørgsmålet om, hvorfor hun snublede, med, at det vidste hun ikke.
 Arbejdsskadestyrelsen havde afvist at anerkende hændelsen som et  

 ulykkestilfælde, da hjemmehjælperen ikke var udsat for en pludselig og  

 uventet påvirkning, da hun snublede på vej ned ad trappen.
 I klagen havde hjemmehjælperen bl.a. anført, at hun ikke var helt klar  

 over, hvad der skete den dag, hun faldt ned ad trappen.
 Ankestyrelsen ændrede Arbejdsskadestyrelsens afgørelse og anerkendte  

 hændelsen som et ulykkestilfælde efter arbejdsskadeforsikringslovens § 9, nr.  

 1.
 Ankestyrelsen henviste til, at efter praksis lempes forsikredes bevisbyrde  

 ved faldskader, således at der - når det er godtgjort, at der er tale om et  

 fald - gælder en formodning for, at faldet er sket som følge af en udefra  

 kommende indvirkning, når der ikke er oplyst omstændigheder, som  

 sandsynliggør anden årsag.
Ankestyrelsen lagde ved afgørelsen til grund, at hjemmehjælperen faldt ned  

 ad en trappe i forbindelse med sit arbejde den 11. juli 1996, hvorved hun  

 forvred venstre fod og brækkede en mellemfodsknogle.
Ankestyrelsen lagde  

 endvidere vægt på, at der ikke forelå oplysninger om, at en indefra kommende  

 årsag, f.eks. besvimelse, skulle have forårsaget faldet på trappen.
Overstyrmand faldt på landgang I den anden sag (j.nr. 102476-97) var en 30-årig overstyrmand faldet, da  

 han gik ned ad landgangen fra et skib for at aflæse skibets dybgang.
Ved  

 faldet brækkede han begge underarme.
På Arbejdsskadestyrelsens spørgeskema havde overstyrmanden på spørgsmålet  

 om, hvorvidt han gled, faldt eller snublede anført, at det kunne han ikke  

 helt præcist sige.
Der lå ingenting i vejen, og der var ingen i nærheden.
 Arbejdsskadestyrelsen havde afvist at anerkende hændelsen som et  

 ulykkestilfælde, fordi der ikke skete noget usædvanligt, da overstyrmanden  

 gik ned ad landgangen.
På forsikringsselskabets anmodning om genoptagelse af sagen havde  

 Arbejdsskadestyrelsen anført, at styrelsen ikke vurderede, at der var  

 grundlag for at genoptage sagen, da der ikke skete noget pludseligt udefra  

 kommende.
Overstyrmanden havde selv oplyst, at han på vej ned ad landgangen  

 snublede, men at der ikke lå noget på landgangen, der fik ham til at falde.
I forsikringsselskabets klage var der henvist til Arbejdsskadestyrelsens  

 tidligere praksis i forbindelse med denne type hændelser og anført, at  

 hændelsen måtte anses for omfattet af arbejdsskadeforsikringsloven.
Det var  

 selskabets opfattelse, at der i faldet (at snuble) må indfortolkes en  

 begivenhed, der herefter fører til slaget mod landgangen.
 Ankestyrelsen ændrede Arbejdsskadestyrelsens afgørelse og anerkendte  

 hændelsen som et ulykkestilfælde efter arbejdsskadeforsikringslovens § 9, nr.  

 1.
 Ankestyrelsen henviste til, at efter praksis lempes forsikredes bevisbyrde  

 ved faldskader, således at der - når det er godtgjort, at der er tale om et  

 fald - gælder en formodning for, at faldet er sket som følge af en udefra  

 kommende indvirkning, når der ikke er oplyst omstændigheder, som  

 sandsynliggør anden årsag.
 Ankestyrelsen lagde herved til grund, at overstyrmanden faldt på en  

 landgang i forbindelse med sit arbejde, hvorved han brækkede begge underarme.  

 Ankestyrelsen lagde endvidere vægt på, at der ikke forelå oplysninger om, at  

 en indefra kommende årsag, f.eks. besvimelse, skulle have forårsaget faldet.
Afsmittende virkning Der har ikke ved Ankestyrelsens principielle ankemøde foreligget sager,  

 der gav grundlag for at tage stilling til om lempelsen af bevisbyrden kan  

 antages at omfatte andre områder end faldskader.
Navnlig har der ikke  

 foreligget sager om faldskader under sportsudøvelse.
 Arbejdsskadestyrelsen har i orientering til forsikringsselskaberne den 16.  

 juni 1997 meddelt, at Højesterets dom alene får betydning for »glide-,  

 falde- og snubleskader«.
 (* 1) Der henvises til Højesterets dom i Ugeskrift for Retsvæsen 1993,  

 side 226, til højesteretsdommer Jørgen Nørgaards kommentar til dommen i  

 Ugeskrift for Retsvæsen 1993, afdeling B, side 220 og til SM U-1-93. Der  

 henvises tillige til forsikringsretlig litteratur, herunder Dansk  

 forsikringsret, 7. udgave fra 1994 af Preben Lyngsø side 805 og  

 Forsikringsret, 2. udgave af Ivan Sørensen, side 364.
 (* 2) Der kan bl.a. henvises til Ivan Sørensen Forsikringsret, 2. udgave,  

 side 362 f., hvor det er anført, at faldskader i sig selv erfaringsmæssigt  

 skyldes en pludselig udefra kommende indvirkning på legemet, hvorfor der ikke  

 bør stilles for store krav til forsikredes bevis for, at faldet også er  

 tilfældigt og sket uden forsikredes vilje, da mange af hverdagens indlysende  

 ulykkestilfælde ellers vil blive afvist.
