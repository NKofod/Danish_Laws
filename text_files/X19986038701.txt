 Om en kommunes adgang til at varetage varmeforsyningsvirksomhed, herunder  

 i den forbindelse til at varetage hensynet til en hensigtsmæssig  

 udnyttelse af kommunens ressourcer.
Udtalt, at det er antaget i de kommunale tilsynsmyndigheders praksis  

 og i den juridiske litteratur, at det efter almindelige kommunalretlige  

 grundsætninger om kommuners opgavevaretagelse som udgangspunkt ikke er  

 en kommunal opgave uden lovhjemmel at drive handel, håndværk,  

 industri eller finansiel virksomhed.
En kommune kan efter de nævnte  

 grundsætninger om kommuners opgavevaretagelse dog som en modifikation  

 til ovennævnte udgangspunkt lovligt varetage forsyningsvirksomhed,  

 herunder varmeforsyningsvirksomhed.
Varmeforsyningsloven indeholder ikke en regulering af  

 spørgsmålet om, hvorvidt en kommunalbestyrelse   ud over de  

 hensyn, som kommunen skal varetage efter varmeforsyningsloven   lovligt i  

 forbindelse med varetagelse af varmeforsyningsvirksomhed kan varetage  

 hensynet til en hensigtsmæssig udnyttelse af dens ressourcer, herunder  

 også de skattefinansierede ressourcer.
Spørgsmålet  

 må derfor afgøres efter almindelige kommunalretlige  

 grundsætninger om kommuners opgavevaretagelse.
En kommune kan efter disse grundsætninger producere varer og  

 tjenesteydelser til eget brug.
Baggrunden herfor er hensynet til en  

 hensigtsmæssig udnyttelse af kommunernes ressourcer.
Denne adgang til  

 produktion til eget brug omfatter også en kommunes  

 varmeforsyningsvirksomhed.
Det er i de kommunale tilsynsmyndigheders praksis og i den juridiske  

 litteratur antaget, at kommuners varetagelse af forsyningsvirksomhed skal ske  

 i overensstemmelse med hvile i sig selv-princippet.
Dette princip  

 indebærer, at forsyningsvirksomhedens indtægter og udgifter set  

 over en årrække skal balancere, samt at der skal være en  

 klar adskillelse mellem den pågældende forsyningsvirksomheds  

 økonomi og kommunens økonomi.
Endvidere udtalt, at en kommunes varetagelse af det i hvile i sig  

 selv-princippet indeholdte forbrugerbeskyttelseshensyn er omfattet af  

 reguleringen i varmeforsyningslovens prisbestemmelser, hvorefter taksterne  

 skal være omkostningsbestemte, og hvori alene nødvendige  

 udgifter kan indregnes.
Tilsynet med disse bestemmelser henhører under  

 Gas- og Varmeprisudvalget, jf. varmeforsyningslovens § 20, stk. 1 og § 21,  

 stk. 1 og 6. Da der således er et særligt klage- og tilsynsorgan,  

 der kan træffe afgørelse om, hvorvidt en kommune har overholdt  

 prisbestemmelserne i varmeforsyningsloven, viger det kommunale tilsyn for  

 så vidt angår overholdelsen af disse bestemmelser.
 Efter ministeriets opfattelse kan der ikke af hvile i sig selv-princippet  

 udledes en pligt for kommunalbestyrelsen til udelukkende at varetage  

 forbrugernes interesser i dispositioner, der angår en kommunal  

 forsyningsvirksomhed, således at kommunalbestyrelsen skulle være  

 afskåret fra tillige at varetage kommunens økonomiske  

 interesser.
Hvile i sig selv-princippet er således ikke til hinder for, at en  

 kommunalbestyrelse beslutter, at en opgave i forbindelse med kommunens  

 varmeforsyningsvirksomhed skal løses af kommunens egne ansatte for  

 derved at sikre en bedre udnyttelse af kommunens ressourcer.  

 Kommunalbestyrelsens beslutning skal dog være i overensstemmelse med  

 varmeforsyningslovens prisbestemmelser.
Herudover må  

 kommunalbestyrelsen som udgangspunkt disponere på grundlag af, hvad  

 kommunalbestyrelsen finder hensigtsmæssigt.
Kommunens disposition  

 må dog ikke være økonomisk uforsvarlig eller i  

 øvrigt indebære en overtrædelse af offentlige  

 retsgrundsætninger, herunder retsgrundsætningen om saglighed i  

 forvaltningen.
 I den konkrete sag havde tilsynsrådet annulleret en kommunes  

 beslutning om at lade kommunens egne ansatte udføre opgaver for en  

 varmeforsyningsvirksomhed, idet tilsynsrådet havde fundet, at  

 kommunalbestyrelsen når den træffer beslutningen om, hvorvidt den  

 selv skal varetage en opgave i forbindelse med forsyningsvirksomheden eller  

 overlade opgaveudførelsen til en privat, alene kan varetage  

 forbrugernes interesser, og således at kommunalbestyrelsen ikke  

 samtidig kan varetage hensyn til kommunens øvrige økonomiske  

 interesser.
Det var på ovennævnte baggrund Indenrigsministeriets  

 opfattelse, at tilsynsrådets annullation hvilede på en forkert  

 retsopfattelse.
Indenrigsministeriet ophævede derfor  

 tilsynsrådets annullation, jf. den kommunale styrelseslov § 61, stk.  

 7.
Om en kommunes adgang til at varetage  

 varmeforsyningsvirksomhed, herunder i den forbindelse til at varetage  

 hensynet til en hensigtsmæssig udnyttelse af kommunens ressourcer Rønne Byråd har ved brev af 2. april 1997  

 klaget til Indenrigsministeriet over Tilsynsrådet for Bornholms Amts  

 annullation af 17. februar 1997 af byrådets beslutning om, at kommunen  

 i 1997 skulle forestå udførelse af 125 fjernvarmestik for  

 Rønne Varmeforsyning, der er en kommunal forsyningsvirksomhed.
 Sagens baggrund:
Ved et møde den 19. marts 1996 behandlede  

 Rønne Kommunes udvalg for teknik og miljø  

 spørgsmålet om teknisk forvaltnings varetagelse af "arbejde  

 for fremmed regning" ved det såkaldte Tekniske Service Center  

 (TSC), der er en del af den kommunale forvaltning.
I udvalgets  

 mødeprotokol er anført bl.a. følgende:
 "Ved temamøde den 29. januar 1996 blev det  

 fremført, at et flertal af udvalget har ønsket, at TSC  

 udfører mere arbejde for fremmed regning.
 Der budgetteres i 1996 med arbejde for fremmed regning  

 således: indtægter 1.350.000 kr., udgifter 800.000 kr. og  

 overskud 550.000 kr.
Da det skønnes, at disse mål ikke kan  

 nås uden en væsentlig forøgelse af stikledningsgravning  

 for Rønne Kommune, er det primo 1996 aftalt, at alle fjernvarmestik  

 fremover rekvireres hos TSC.
Såfremt TSC ikke skulle være i stand  

 til at udføre stik selv til aftalt tid, rekvireres hjælp hos J.  

 O.
Klausen, som der er kontrakt med.
 Forvaltningen indstiller, at den ændrede procedure  

 for rekvirering og udførelse af fjernvarmestikledning godkendes.
VEDTAGET Hidtidig procedure fortsættes til næste  

 udvalgsmøde, hvor skøn over omfanget af arbejde for fremmed  

 regning fremlægges, og den fremtidige procedure  

 fastlægges." I brev af 25. marts 1996 anmodede Rønne Kommune  

 Kommunernes Revisionsafdeling om en nærmere redegørelse for,  

 hvorvidt der var fastsat krav om, hvilke omkostninger mv. der kunne indregnes  

 i TSCs timepriser for mandskab og maskiner, når der blev udført  

 arbejde for forsyningsvirksomheder.
 I udvalget for teknik og miljøs beslutningsprotokol  

 for den 2. april 1996 er anført bl.a. følgende:
" En revurdering af mulighederne for arbejde for fremmed  

 regning i 1996 viser, at det budgetterede overskud kan anslås  

 således:
- Vandforsyning, hoved- og stikledninger ca.
 200.000 kr.
- Andre private, Østkraft og Tele mv.
- 65.000 kr.
- Vejretablering af 125 fjv.stik - 120.000 kr.
- Fjv. til Rahbekken og Østkajen 70.000 kr.
 455.000 kr.
Budgetteret overskud 550.000 kr.
Fornødne fjv.stik à 2.500 kr. svarende til 40 fjv.stik 95.000 kr.
 Det anslås, at der i 1996 skal udføres ca.  

 100-125 stik.
Forvaltningen indstiller, at Tekniske Service Center  

 fortsat udfører de stik, det er muligt med den nuværende  

 mandskabsstyrke og under hensyn til de budgetterede driftsopgaver.  

 Øvrige stik udføres af J.O.
Klausen i overensstemmelse med den  

 indgåede kontrakt.
Fordelingen og koordineringen af  

 stikledningsarbejdet sker fortsat ved byggemøderne.
Forvaltningens indstilling tiltrædes." I brev af 11. april 1996 til Rønne Kommune  

 anførte Kommunernes Revisionsafdeling bl.a. følgende:
 " Under henvisning til kommunens brev af 25. marts  

 1996 om krav til timepriser over for forsyningsvirksomheder kan herved  

 oplyses, at der os bekendt ikke er fastsat overordnede, specifikke krav til  

 omkostningskalkulationer i forbindelse med prisfastsættelsen for  

 maskiner og mandskab ved kommuners udførelse af arbejder for  

 forsyningsvirksomheder.
Der er efter vores opfattelse imidlertid ikke tvivl om, at  

 nævnte kalkulationer skal foretages således, at de giver  

 dækning for samtlige de omkostninger, der er forbundet med  

 udførelsen af de nævnte arbejder, jf. herved, at  

 forsyningsvirksomhederne principielt skal hvile i sig selv, " I brev af 15. april 1996 anmodede Rønne Kommune  

 Kommunernes Revisionsafdeling om en fornyet udtalelse under henvisning til,  

 at det ikke fremgik af revisionsafdelingens brev af 11. april 1996, om der  

 kunne indkalkuleres fortjeneste i de nævnte timepriser.
 I brev af 18. april 1996 til Rønne Kommune  

 anførte Kommunernes Revisionsafdeling bl.a. følgende:
"  det efter vores opfattelse alene vil være  

 kravet til omkostningsneutralitet, der udgør de øvre  

 grænser for timeprisfastsættelsen, således at der ikke  

 direkte eller indirekte sker subsidiering af hverken det skattefinansierede  

 område eller det brugerfinansierede område, og der kan efter  

 vores opfattelse således ikke indkalkuleres direkte fortjeneste i de  

 priser, der af Tekniske Service Center anvendes over for  

 forsyningsvirksomhederne, medens der ikke vil være noget til hinder for  

 at indregne udgifter til administration." Til brug for byrådets behandling af behandling af  

 budgetforslaget for 1997 udarbejdede kommunen "sparekatalog,  

 Budgetforslag 1997   2000, Rønne Kommune", som indeholdt en  

 række besparelsesforslag i forhold til det af administrationen  

 tidligere udarbejdede budgetforslag for 1997. Baggrunden for sparekataloget  

 var, at det af administrationen udarbejdede budgetforslag udviste en stigning  

 i driftsudgifterne på ca. 15. mio. kr. i forhold til det ved  

 budgetvedtagelsen for 1996 godkendte vejledende overslag.
I sparekataloget er der om aktiviteten  

 "Vejvæsen, arbejde for fremmed regning, fjernvarmestik",  

 anført, at der vil kunne findes en besparelse på 200.000 kr.
Der  

 er herom anført følgende:
 "Det er i budgetforslaget forudsat, at 85 af de  

 forventede 125 nye fjernvarmestik pr. år graves og retableres af privat  

 entreprenør.
 Såfremt de 85 nye fjernvarmestik pr. år i  

 stedet graves og etableres af TSC, vil dækningsbidraget til TSC  

 forøges med ca. 200.000 kr./år".
Den 19. august 1996 vedtog økonomiudvalget med  

 henblik byrådets behandling heraf budgetforslag for 1997, hvori en  

 række af sparekatalogets besparelsesforslag, herunder ovennævnte  

 forslag, var indarbejdet.
Budgetforslaget blev den 20. august 1996 fremsendt  

 til byrådet til 1. behandling bl.a. med henvisning til de i  

 sparekataloget anførte besparelsesforslag.
 I et referat af et møde den 29. august 1996  

 udarbejdet af Bruun & Sørensen, Energiteknik A/S, som var  

 kommunens energikonsulent, og hvori repræsentanter for kommunen og J.O.  

 Klausen ApS deltog, er anført bl.a. følgende:
"Det aftaltes på mødet, at der i resten  

 af året foretages en ligelig fordeling af stikgravningen mellem TSC og  

 J.O.
Klausen.
For næste år afhænger situationen af det  

 endelige kommunale budget, men som sagen står i øjeblikket, er  

 det nødvendigt for TSC at grave alle fjernvarmestik for derved at  

 skabe et overskud til at finansiere øvrige aktiviteter såsom  

 vejvedligehold, snerydning mv." Rønne Byråd vedtog den 14. oktober 1996 det  

 af økonomiudvalget fremlagte budgetforslag for 1997.
 Tilsynsrådet for Bornholms Amt anmodede ved brev af  

 17. oktober 1996 under henvisning til omtale af sagen i dagspressen  

 Rønne Kommune om en udtalelse vedrørende  

 spørgsmålet om, hvorvidt kommunen kalkulerede med et overskud  

 ved udførelse af arbejder for Rønne Varmeforsyning.
 Rønne Kommune anførte herefter i udtalelse  

 af 12. november 1996 bl.a. følgende:
 "Det kan hertil oplyses, at Rønne kommunes  

 Tekniske Service Center efter rekvisition i hvert enkelt tilfælde fra  

 Rønne Varmeforsyning udfører opgravning til nye  

 fjernvarmestikledninger fra hovedledningen i vejen til forbrugerens husmur.  

 Når fjernvarmerørene er lagt og trykprøvet, foretager  

 Tekniske Service Center den efterfølgende tildækning og  

 retablering.
 I dagsordenen fra 2. april 1996 er benyttet udtrykket  

 "overskud" og    i det førnævnte  

 "Sparekatalog" er benyttet udtrykket  

 "dækningsbidrag".
 Uanset disse udtryk anvender Tekniske Service Center  

 naturligvis de af byrådet og økonomiudvalget fastlagte  

 forskrifter for beregning af timepriser, hvorved der i overensstemmelse med  

 cirkulære nr. 107 og Kommunernes Revisionsafdeling indregnes  

 omkostningsdækning.
 Under henvisning til ovenstående kan det  

 således konkluderes, at Tekniske Service Center ikke beregner sig  

 overskud, når der udføres arbejde for Rønne  

 Varmeforsyning".
Byrådet traf den 27. januar 1997 beslutning om, at  

 udførelsen af fjernvarmestik i 1997 skulle deles efter de tidligere  

 gældende principper mellem Tekniske Service Center og den tidligere  

 anvendte private entreprenør J.O.
Klausen.
Tilsynsrådet og Rønne Kommune holdt den 29.  

 januar 1997 møde om sagen.
I mødet deltog daværende  

 statsamtmand Johan Erichsen og kontorchef Jørgen Friese fra statsamtet  

 samt borgmester Arne Hansen (AH), kommunaldirektør Finn  

 Lykkegård (FL) og stadsingeniør Ole Bønnelycke (OB) fra  

 kommunen.
I tilsynsrådets referat af mødet er anført  

 bl.a. følgende:
 "AH bemærkede indledningsvis, at kommunen  

 ønskede at kunne holde den stab af medarbejdere, der var i TSC,  

 også fordi det er dyrt at afskedige folk.
FL oplyste  , at der ikke var "vandtætte  

 begreber". Der tales om overskud, uden at der er tale om overskud i  

 regnskabsteknisk forstand.
Der er kalkuleret efter faste principper, og de  

 principper er lovlige.
Man kan have et ønske om et vist  

 aktivitetsniveau og om at opretholde dette niveau for dermed at kunne fordele  

 omkostninger på flere aktiviteter.
OB redegjorde for fordelingen mellem skattefinansiering og  

 brugerbetaling   jo større del, der dækkes ved arbejder for  

 fremmed regning, jo mindre skal der finansieres over skatterne.
Revisionen  

 har aldrig haft bemærkninger til kalkulationerne.
 AH: Kommunen har i det store hele standset for  

 anlægsarbejder, så der er problemer med at skaffe  

 beskæftigelse.
FL: Det har ikke ligget bag, at man skulle forfølge  

 et ulovligt formål.
Der er jo heller ikke ændret   i  

 kalkulationerne for at opnå et bestemt formål.
 AH: Der er taget hensyn til at bevare TSCs kapacitet til  

 at løse de opgaver, der kommer.
" Ved brev af 17. februar 1997 annullerede  

 tilsynsrådet Rønne Byråds beslutning om, at alle  

 fjernvarmestik i 1997 skulle udføres af Tekniske service Center.  

 Tilsynsrådet har i brevet anført, at det har lagt til grund, at  

 kommunens kalkulation af timepriser ved arbejde for fremmed regning er sket i  

 overensstemmelse med vejledning nr. 107 af 30. juni 1995 om kommuners og  

 amtskommuners udførelse af opgaver for andre offentlige myndigheder.  

 Tilsynsrådet har herefter anført bl.a. følgende:
 "Det er således Tilsynsrådets opfattelse,  

 at der ikke ved prisfastsættelsen er sket en overtrædelse af  

 lovgivningen.
 Det fremgår imidlertid af mødet i udvalget  

 for teknik og miljø den 2. april 1996, at baggrunden for beslutning  

 om, at alle fjernvarmestik fremover skulle rekvireres hos Tekniske Service  

 Center, var at opnå de budgetterede mål i den kommunale  

 budgetlægning: indtægter 1.350.000 kr., udgifter 800.000 kr. og  

 overskud 500.000 kr.
 Efter det oplyste, herunder formuleringen af et  

 ændringsforslag til Rønne kommunes budget 1997 (ovenfor  

 anført som "sparekatalog"), er det samme hensyn, der har  

 ligget bag byrådets beslutning i forbindelse med vedtagelsen af  

 budgettet for 1997   om, at Tekniske Service Center i 1997 skal foretage  

 opgravning og retablering af alle de forventede 125 nye stik i 1997.
Som anført af borgmesteren på mødet  

 med Tilsynsrådets formand og sekretariatet, var beslutningen begrundet  

 i ønsket om at opretholde et vist aktivitetsniveau i kommunens  

 tekniske forvaltning.
Det var ikke derved tilsigtet at forfølge et  

 ulovligt formål.
 Tilsynsrådet er enigt med kommunen i, at  

 opretholdelsen af et vist aktivitetsniveau i kommunens tekniske forvaltning  

 er et lovligt formål ved den kommunale budgetlægning.
Det er imidlertid en almindelig antaget  

 retsgrundsætning, at kommunale forsyningsselskabers økonomi skal  

 holdes adskilt fra kommunens øvrige økonomi.
Dette er ofte  

 udtrykt i princippet, om at kommunale forsyningsselskaber økonomisk  

 skal "hvile i sig selv". Baggrunden for denne opfattelse er, at  

 aftagerne af den kommunale forsynings produkter ikke gennem en for høj  

 betaling må bidrage til kommunens øvrige skattefinansierede  

 udgifter eller i modsat fald få tilskud til forsyningen gennem  

 kommunens skattefinansierede indtægter.
En konsekvent gennemførelse af dette princip  

 indebærer efter Tilsynsrådets opfattelse også, at en  

 kommunalbestyrelse, når den handler som forsyningsselskabets  

 bestyrelse, primært skal varetage forsyningsselskabets interesser  

 fremfor de øvrige kommunale interesser.
En beslutning om, hvem der  

 skal udføre arbejder for forsyningsselskabet, skal derfor være  

 begrundet i hensynet til forsyningsselskabet.
Det er efter  

 Tilsynsrådets opfattelse ikke muligt generelt at foretage en  

 afgrænsning af, hvilke hensyn der i sådanne tilfælde kan  

 betragtes som saglige, idet dette i et vist omfang vil afhænge af den  

 konkrete beslutning.
 En beslutning om, at forsyningsselskabet fremover skal  

 aftage en bestemt ydelse fra kommunen for derved at skabe balance i det  

 kommunale budget, varetager imidlertid efter Tilsynsrådets opfattelse  

 ikke et sagligt hensyn, og er således i strid med grundsætningen  

 om magtfordrejning.
 Det er som følge heraf tilsynsrådets  

 opfattelse, at udvalget for teknik og miljø ved den nævnte  

 beslutning den 2. april 1996 og byrådet ved beslutningen i forbindelse  

 med vedtagelsen af budgettet for 1997 har handlet retsstridigt.
 Tilsynsrådet finder efter en samlet vurdering, at  

 der er tale om klart retsstridige beslutninger.
 For så vidt angår beslutningen truffet af  

 udvalget for teknik og miljø vedrører denne alene 1996 og  

 må således anses for at være bragt til endelig  

 udførelse.
 For så vidt angår byrådets beslutning  

 om, at alle fjernvarmestik i 1997 skal udføres af Tekniske Service  

 Center, er denne ikke (i sin helhed) bragt til udførelse.
 Tilsynsrådet har derfor vedtaget at sætte  

 denne beslutning ud af kraft".
Den 27. februar 1997 holdt kommunen og tilsynsrådet  

 møde om sagen.
I et af kommunen udarbejdet og af statsamtmanden  

 telefonisk godkendt referat er anført bl.a. følgende:
"Det essentielle i afgørelsen er dermed, at  

 byrådets beslutninger vedrørende forsyningsvirksomheder skal  

 være begrundet i hensyn til forsyningsvirksomhedernes brugere, men at  

 det ikke udelukker, at byrådet også tager andre hensyn,  

 såfremt det ikke skader eller belaster forsyningsvirksomhedens  

 brugere." I byrådets klage af 2. april 1997 til  

 Indenrigsministeriet over tilsynsrådets afgørelse er  

 anført bl.a. følgende:
 "Byrådet finder, at tilsynsrådets  

 afgørelse og begrundelse er ukorrekt, idet byrådet hele tiden  

 har haft fjernvarmeforbrugernes interesse for øje   også selvom  

 det ikke klart har kunnet ses af det fremsendte materiale til  

 Tilsynsrådet.
 Rønne kommunes entreprenørafdeling, Tekniske  

 Service Center, har igennem mange år udført arbejde for fremmed  

 regning, herunder kommunale forsyningsvirksomheder, Østkraft, Tele  

 Danmark og Vejdirektoratet til priser godkendt af udvalg og byråd.
På mødet den 2. april 1996 i udvalget for  

 teknik og miljø punkt 97 behandles "Arbejde for fremmed  

 regning" og det besluttes, at der i 1996 skal udføres  40  

 fjernvarmestik af Tekniske Service Center og resten af murermester  

 Jørn Ole Klausen.
Der er ikke tale om, at prisen for  

 fjernvarmeforbrugerne skulle være dyrere alt afhængig af, hvem  

 der udførte stikkene.
Altså om stikkene blev udført af  

 den ene eller den anden skulle være det samme for  

 fjernvarmeforbrugerne.
I dagsordenpunktet bruges begrebet  

 "overskud", hvor der vitterligt er tale om dækningsbidrag,  

 men anvendelse af et fejlagtigt begreb giver ikke grundlag for at antage, at  

 fjernvarmeforbrugernes interesser ikke er tilgodeset.
I "Sparekataloget" for budgetforslag for 1997  

 2000 anføres, at såfremt 85 fjernvarmestik i 1997 og 1998  

 udføres af Tekniske Service Center, vil det i hvert af de  

 pågældende år give et dækningsbidrag på ca.  

 200.000 kr. pr. år.
Bemærk, at der er alene tale om  

 dækningsbidrag og ikke som af Tilsynsrådet anført tale om,  

 at "forsyningsselskabet fremover skal aftage en bestemt ydelse fra  

 kommunen for derved at skabe balance i det kommunale budget". Der er  

 fortsat intet belæg for at antage, at byrådet ved sin  

 budgetvedtagelse   hvor antallet blev øget til 125 stikledninger  

 ikke tillige skulle have fjernvarmeforbrugernes interesse for  

 øje." Indenrigsministeriet anmodede ved brev af 8. april 1997  

 tilsynsrådet om en udtalelse.
Tilsynsrådet meddelte i denne  

 anledning ved brev af 28. april 1997 bl.a. følgende:
 "Tilsynsrådet kan henholde sig til sin  

 afgørelse og den deri indeholdte begrundelse, men finder anledning til  

 at bemærke følgende til byrådets brev af 2. april  

 1997:
 Tilsynsrådet har ved sin afgørelse alene  

 fastslået, at en beslutning om at lade Tekniske Service Center  

 udføre de pågældende fjernvarmestik ikke lovligt kan  

 træffes med hensynet til det kommunale budget som eneste  

 begrundelse.
 Der er ikke i byrådets redegørelse af 12.  

 november 1996 til Tilsynsrådet anført andre begrundelser.
 Som det fremgår af   notat vedrørende  

 møde med kommunens repræsentanter den 29. januar 1997 blev denne  

 begrundelse suppleret med hensynet til at sikre beskæftigelsen for de  

 ansatte i kommunens tekniske forvaltning, hvilket efter Tilsynsrådets  

 opfattelse er udtryk for det samme hensyn til det kommunale budget.
 Som det fremgår af   notat vedrørende  

 møde den 27. februar 1997 med repræsentanter for Rønne  

 kommune, har rådet ikke i sagens akter kunnet finde nogen hensyntagen  

 til fjernvarmeforbrugernes interesse i forbindelse med den trufne  

 beslutning.
 Tilsynsrådet har ikke lagt vægt på den i  

 bilagsmaterialet varierende anvendelse af udtrykkene "overskud" og  

 "dækningsbidrag", og der er ikke taget stilling til, om den  

 omhandlede beslutning konkret ville medføre en fordyrelse af prisen  

 for de pågældende arbejder.
 For god ordens skyld vil Tilsynsrådet gøre  

 opmærksom på, at rådets afgørelse ikke hviler  

 på en antagelse om, at forsyningens produkter gennem en for høj  

 betaling bidrager til dækning af kommunens øvrige  

 udgifter".
 Rønne Kommune har den 25. august og 3. og 9.  

 september 1997 samt den 22. januar 1998 efter telefonisk anmodning herom fra  

 Indenrigsministeriet fremsendt oplysninger til brug for ministeriets  

 behandling af sagen, bl.a. kopi af beslutningsprotokol for møder i  

 teknik og miljøudvalget og for byrådsmåder.
 Indenrigsministeriets afgørelse:
Indenrigsministeriet skal indledningsvis udtale, at  

 det tilsyn, som de kommunale tilsynsmyndigheder udøver over for  

 kommunerne, er et retligt tilsyn.
Tilsynet omfatter kun  

 spørgsmål om, hvorvidt der er sket en tilsidesættelse af  

 lovgivningen, herunder offentligretlige retsgrundsætninger, jf. § 61 i  

 lov om kommunernes styrelse (lovbekendtgørelse nr. 59 af 29. januar  

 1998).
 Indenrigsministeriet kan således ikke tage stilling  

 til spørgsmål om hensigtsmæssigheden af en kommunes  

 dispositioner, men alene til spørgsmålet om dispositionens  

 lovlighed.
 Endvidere viger det almindelige kommunale tilsyn normalt,  

 hvis der er en særlig klageinstans, som  kan træffe (eller har  

 truffet) afgørelse i sagen.
 Den kommunale styrelseslovs §§ 61, stk. 1, 2, og 7,  

 1.pkt., har følgende ordlyd:
"§ 61. Har kommunalbestyrelsen truffet en  

 beslutning, der strider mod lovgivningen, kan tilsynsmyndigheden sætte  

 beslutningen ud af kraft.
Under behandlingen af sagen kan tilsynsmyndigheden  

 midlertidigt suspendere den pågældende beslutning.
Er  

 beslutningen bragt til udførelse, kan den dog kun suspenderes eller  

 sættes ud af kraft, hvis Stk. 2. Undlader kommunalbestyrelsen at udføre en  

 foranstaltning, som den efter lovgivningen har pligt til at udføre,  

 kan tilsynsmyndigheden pålægge de medlemmer af  

 kommunalbestyrelsen, som er ansvarlige for undladelsen,  

 tvangsbøder.
Stk. 7. Tilsynsrådets afgørelse efter stk. 1  

 kan af kommunalbestyrelsen ankes til indenrigsministeren.  " Lov om varmeforsyning, jf. lov nr. 382 af 13. juni 1990,  

 som senest ændret ved lov nr. 436 af 10. juni 1997, indeholder bl.a.  

 følgende bestemmelser:
 "§ 1. Lovens formål er at fremme den  

 mest samfundsøkonomiske og miljøvenlige anvendelse af energi  

 til bygningers opvarmning og forsyning med varmt vand samt at formindske  

 energiforsyningens afhængighed af olie.
§ 20. Kollektive varmeforsyningsanlæg   kan i  

 priserne for levering af opvarmet vand, damp eller gas til det indenlandske  

 marked indregne nødvendige udgifter til brændsel,  

 lønninger og andre driftsomkostninger, administration af og salg samt  

 forrentning af fremmedkapital og underskud fra tidligere perioder  

 opstået i forbindelse med etablering og væsentlig udbygning af  

 forsyningssystemerne.
Herudover kan der indregnes driftsmæssige  

 afskrivninger og, med det i § 21 nævnte Gas- og Varmeprisudvalgs  

 tiltræden, henlæggelser til nyinvesteringer og forrentning af  

 indskudskapital efter regler fastsat af miljø- og  

 energiministeren.
 § 21. Priser og andre betingelser for de af § 20  

 omfattede leverancer skal med angivelse af grundlaget for  

 prisfastsættelsen anmeldes til et af miljø- og energiministeren  

 nedsat udvalg (Gas- og Varmeprisudvalget) efter regler fastsat af  

 udvalget.
 Stk. 4. Priser og andre betingelser, der ikke er anmeldt  

 som foreskrevet efter stk. 1, er ugyldige.
 Stk. 5. Finder udvalget, at priser eller andre betingelser  

 er urimelige eller i strid med bestemmelserne i § 20, giver udvalget,  

 såfremt forholdet ikke gennem forhandling bringes til ophør,  

 pålæg om ændring af priser eller betingelser.
" Varmeforsyningsloven indeholder ikke regler om, hvorvidt  

 kommuner kan varetage varmeforsyningsvirksomhed.
Lovens bestemmelser,  

 herunder prisbestemmelser, finder dog anvendelse på såvel  

 kommunale som private varmeforsyningsvirksomheder.
 Om kommuners adgang til at varetage  

 varmeforsyningsvirksomhed bemærkes, at det er antaget i de kommunale  

 tilsynsmyndigheders praksis og i den juridiske litteratur, at det efter  

 almindelige kommunalretlige grundsætninger om kommuners  

 opgavevaretagelse som udgangspunkt ikke er en kommunal opgave uden lovhjemmel  

 at drive handel, håndværk, industri eller finansiel virksomhed.  

 En kommune kan efter de nævnte grundsætninger om kommuners  

 opgavevaretagelse dog som en modifikation til ovennævnte udgangspunkt  

 lovligt varetage forsyningsvirksomhed, herunder  

 varmeforsyningsvirksomhed.
Varmeforsyningsloven indeholder ikke en regulering af  

 spørgsmålet om, hvorvidt en kommunalbestyrelse   ud over de  

 hensyn, som kommunen skal varetage efter varmeforsyningsloven   lovligt i  

 forbindelse med varetagelse af varmeforsyningsvirksomhed kan varetage  

 hensynet til en hensigtsmæssig udnyttelse af dens ressourcer, herunder  

 også de skattefinansierede ressourcer.
Spørgsmålet  

 må derfor afgøres efter ovennævnte kommunalretlige  

 grundsætninger.
En kommune kan efter disse grundsætninger producere  

 varer og tjenesteydelser til eget brug.
Baggrunden herfor er hensynet til en  

 hensigtsmæssig udnyttelse af kommunernes ressourcer.
Denne adgang til  

 produktion til eget brug omfatter også en kommunes  

 varmeforsyningsvirksomhed.
Kommuners varetagelse af forsyningsvirksomhed er i de  

 kommunale tilsynsmyndigheders praksis og i den juridiske litteratur antaget  

 at skulle ske i overensstemmelse med et såkaldt hvile i sig  

 selv-princip.
Dette princip indebærer, at forsyningsvirksomhedens  

 indtægter og udgifter set over en årrække skal balancere,  

 samt at der skal være en klar adskillelse mellem den  

 pågældende forsyningsvirksomheds økonomi og kommunens  

 økonomi.
Baggrunden for dette princip er, at en kommunes engagement  

 på forsyningsområdet alene tjener til at sikre borgernes  

 forsyning med disse forbrugsgoder.
En kommune må derimod ikke anvende  

 sin forsyningsvirksomhed til at forøge sine indtægter (et  

 forbrugerbeskyttelseshensyn), ligesom en kommune ikke må bruge sine  

 skatteindtægter til at give tilskud til den eventuelt begrænsede  

 kreds af kommunens borgere, som får forsyning fra den kommunale  

 forsyningsvirksomhed (hensynet til kommunens skatteydere).
Der kan om hvile i sig selv-princippet henvises til Erik  

 Harder, Dansk Kommunalforvaltning, III, Opgaver, side 139 ff, og Hans  

 Gammeltoft-Hansen, Forvaltningsret, 1994, side 481 f samt betænkning  

 nr. 1153/1988 om Kommunerne og Erhvervspolitikken side 77 f.
Mogens  

 Heide-Jørgensen, Den Kommunale Interesse, 1993, side 467 ff, forholder  

 sig dog kritisk til de kommunale tilsynsmyndigheders praksis om hvile i sig  

 selv-princippet.
En kommunes varetagelse af ovennævnte  

 forbrugerbeskyttelseshensyn er imidlertid for så vidt angår  

 varmeforsyningsvirksomhed efter Indenrigsministeriets opfattelse omfattet af  

 reguleringen i varmeforsyningslovens prisbestemmelser, hvorefter taksterne  

 skal være omkostningsbestemte, og hvori alene nødvendige  

 udgifter kan indregnes.
Tilsynet med overholdelsen af disse bestemmelser  

 henhører under Gas- og Varmeprisudvalget, jf. varmeforsyningslovens §  

 20, stk. 1, og 21, stk. 1 og 6. Da der således er et særligt  

 klage. og tilsynsorgan, der kan træffe afgørelse om, hvorvidt en  

 kommune har overholdt prisbestemmelserne i varmeforsyningsloven, viger det  

 kommunale tilsyn.
Indenrigsministeriet har imidlertid forstået  

 tilsynsrådets afgørelse af 17. februar 1997 således, at  

 der efter tilsynsrådets opfattelse af det ulovbestemte hvile i sig  

 selv-princip, som er omfattet af det kommunale tilsyn, følger en  

 videregående pligt for kommunalbestyrelsen til at varetage  

 forbrugerbeskyttelseshensynet, end hvad der følger af  

 varmeforsyningsloven.
Princippet indebærer således efter  

 tilsynsrådets opfattelse, at kommunalbestyrelsen, når den  

 træffer beslutning om, hvorvidt den selv skal varetage en opgave i  

 forbindelse med forsyningsvirksomheden eller overlade opgaveudførelsen  

 til en privat, alene kan varetage forbrugernes interesser, og således  

 at kommunalbestyrelsen ikke samtidig kan tage hensyn til kommunens  

 øvrige økonomiske interesser.
 Indenrigsministeriet skal hertil bemærke, at der  

 efter ministeriets opfattelse ikke af hvile i sig selv-princippet kan udledes  

 en sådan pligt for kommunalbestyrelsen til udelukkende at varetage  

 forbrugernes interesser i dispositioner, der angår en kommunal  

 forsyningsvirksomhed, således at kommunalbestyrelsen skulle være  

 afskåret fra tillige at varetage kommunens økonomiske  

 interesser.
Hvile i sig selv-princippet er således ikke til  

 hinder for, at en kommunalbestyrelse beslutter, at en opgave i forbindelse  

 med kommunens varmeforsyningsvirksomhed skal løses af kommunens egne  

 ansatte for derved at sikre en bedre udnyttelse af kommunens ressourcer.  

 Kommunalbestyrelsens beslutning herom skal dog være i overensstemmelse  

 med varmeforsyningslovens prisbestemmelser, jf. ovenfor.
Herudover må  

 kommunalbestyrelsen ved beslutningen herom som udgangspunkt kunne disponere  

 på grundlag af, hvad kommunalbestyrelsen finder hensigtsmæssigt.  

 Kommunens disposition må dog ikke være økonomisk  

 uforsvarlig eller i øvrigt indebære en overtrædelse af  

 offentlige retsgrundsætninger, herunder retsgrundsætningen om  

 saglighed i forvaltningen.
 Det er på ovennævnte baggrund  

 Indenrigsministeriets opfattelse, at tilsynsrådet for Bornholms amts  

 annullation af den i sagen omhandlede beslutning hviler på en forkert  

 retsopfattelse.
 Indenrigsministeriet finder endvidere ikke grundlag for at  

 antage, at Rønne Byråds beslutning om at lade alle  

 fjernvarmestikledninger udføre af Tekniske Service Center i 1997 i  

 øvrigt var motiveret af usaglige hensyn eller økonomisk  

 uforsvarlig.
 Det er på baggrund af ovenstående  

 Indenrigsministeriets opfattelse, at Rønne Byråds beslutning om  

 at lade alle fjernvarmestikledninger udføre af Tekniske Service Center  

 i 1997 ikke var ulovlig.
 Da betingelserne i den kommunale styrelseslovs § 61, stk.  

 1, for at annullere byrådets beslutning således ikke har  

 været opfyldt, har Indenrigsministeriet dags dato ophævet  

 tilsynsrådets beslutning af 17. februar 1997, jf. den kommunale  

 styrelseslovs § 61, stk. 7.
 Indenrigsministeriet har sendt kopi af dette brev til  

 Tilsynsrådet for Bornholms Amt.
