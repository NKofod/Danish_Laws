Nr BTL 146 Betænkning over Forslag til lov om visse hovedlandevejsstrækninger (Ring-  

 boulevarden i Randers)   

 Nr L 146 1994-95, 1. samling Afgivet af Trafikudvalget Afgivet: 19950330 Udvalget har behandlet lovforslaget i nogle møder og har herunder stillet spørgsmål til trafikministeren, som denne har besvaret skriftligt.
 Endvidere har udvalget modtaget skriftlige henvendelser fra Danmarks  

 Naturfredningsforening og Kampagnen mod Ringboulevarden.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
Et mindretal (Socialistisk Folkepartis medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag. Ændringsforslagene tager højde for en løsning af de fleste  

 af de problemer, som selve lovforslaget søger at løse.
Samtidig skaber  

 ændringsforslagene ikke de problemer, som lovforslaget skaber, ved at  

 borgerne nord for Randers mere eller mindre bliver lukket ude fra resten af  

 Randers.
Det drejer sig formentlig om ca. 10.000 mennesker, der bliver  

 afskåret fra direkte adgang til skoler, daginstitutioner m.v.
Tallet for,  

 hvor mange der vil blive ramt, er ikke helt sikkert, fordi det ikke er blevet  

 undersøgt, hvilket fremgår af trafikministerens svar til Trafikudvalget.
Men det betyder i hvert fald, at de nævnte personer med Ringboulevarden  

 mere eller mindre bliver afskåret fra resten af byen, selv om der bliver  

 lavet tunneler under Ringboulevarden m.v.
Dertil kommer, at Ringboulevarden  

 har henligget ubebygget i mange år, og arealet er derfor blevet anvendt som  

 et grønt område for beboerne i området.
Det mister de, samtidig med at byen  

 bliver skåret igennem, og den nordlige bydel, der rummer de mere socialt  

 belastede dele af Randers, bliver endnu mindre attraktiv at bo i.
 De stillede ændringsforslag svarer i øvrigt til de forslag, som et  

 mindretal i Århus Amtsråd (Socialistisk Folkeparti, Det Radikale Venstre og  

 Enhedslisten) har peget på.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme imod de stillede ændringsforslag.
Fremskridtspartiet mener ikke, at det 60 år gamle forslag lever op til  

 nutidens krav.
En gennemførelse af projektet vil blive til stor ulempe for  

 befolkningen i Randers.
 Fremskridtspartiet ville kunne støtte et forslag som alternativ B  

 eventuelt med enkelte ændringer.
 Fremskridtspartiet mener, at staten burde spare på det planlagte projekt  

 til fordel for et alternativ og bruge de sparede midler til bekæmpelse af de  

 »sorte pletter«.
Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet kan dog  

 stemme for de stillede ændringsforslag.
Mindretallet finder, at Randers Ringboulevard er et helt forældet projekt  

 udformet i 1930'erne.
Det forventes at løse et trafikalt problem, som man end  

 ikke kender omfanget af, eftersom det ikke er lykkedes at få  

 Trafikministeriet til at gennemføre nye trafikmålinger.
De benyttede  

 trafikmålinger er fra 1982, og der er siden åbnet motorvejsstrækninger, der  

 under alle omstændigheder påvirker den gennemkørende trafik.
 Projektet skaber en lang række miljømæssige og sociale problemer i  

 lokalområdet, hvorfra der også er udgået en omfattende protestbevægelse.  

 Siden projektet blev foreslået, er byen vokset ud omkring de reserverede  

 arealer, og anlægges vejen, vil den påføre store boligområder væsentlige  

 miljøgener langs med anlægget samt overskære væsentlige forbindelseslinjer på  

 tværs af arealet.
Dertil kommer, at et vejanlæg af den foreslåede art vil generere  

 yderligere biltrafik i modstrid med den overordnede miljømålsætning i  

 »Trafik 2005«.
De 39 mio. kr. fra beskæftigelsespakken kunne i  

 stedet anvendes til en forbedring af en kollektiv trafikbetjening, en  

 trafikdifferentiering i området samt en generel trafiksanering i byen,  

 herunder forbedring af mulighed for transport af gods på bane.
 ÆndringsforslagAf et mindretal (SF), tiltrådt af et  

mindretal (EL):
 Til § 1 1) Paragraffen affattes således:
»§ 1. Trafikministeren bemyndiges til at lade anlægge en ny  

 hovedlandevej umiddelbart nord for Randers.
Vejen går fra landevej 462 ved  

 industriområdet Jomfruløkke nord om Randers til det sted, hvor landevej 505  

 passerer motorvejen.« Til § 2 2) Paragraffen udgår.
Bemærkninger Til nr. 1 og 2 Ændringsforslagene indebærer, at Ringboulevarden ikke  

 anlægges.
Til gengæld anlægges der en hovedlandevej nord om Randers.
Det  

 betyder, at al den trafik, der er gennemgående nordfra, ikke skal igennem  

 Randers, samtidig med at trafikken fra industriområdet Jomfruløkke sydpå  

 heller ikke skal passere igennem Randers.
Derimod løser den her foreslåede  

 vejføring ikke problemerne for trafikken i Randers by, som delvis ville blive  

 løst ved anlæggelse af Ringboulevarden.
Men løsning af disse opgaver bør  

 under alle omstændigheder være en opgave for Randers Kommune og kan ske ved  

 forbedringer af det eksisterende vejnet i Randers.
