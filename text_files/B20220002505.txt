Bekendtgørelse om tilskud til projekter, som fremmer teknologier til reduktion af drivhusgasudledningen inden for landbrugssektoren1) I medfør af tekstanmærkning nr. 134 ad 29.24.02 til § 29 på finansloven for finansåret 2022 fastsættes:
Kapitel 1 Anvendelsesområde og definitioner § 1. Denne bekendtgørelse vedrører tilskud til at medfinansiere investeringer i fortrinsvis større projekter, der er målrettet omkostningseffektive teknologier med stort potentiale til at reducere drivhusgasudledningen inden for landbrugssektoren.
 Stk. 2. Tilskud, jf. stk. 1, er målrettet projekter, som vedrører:
 1) Pyrolyseteknologier baseret på anvendelse af biologisk materiale til produktion af højkvalitets biokul til slutanvendelse i landbruget og energibærere som pyrolysegas og -olie.
 2) Tilvejebringelse, forbehandling og karakterisering af biologisk materiale, primært affalds- og sidestrømme fra landbrugs- og fødevaresektoren, til behandling i pyrolyseanlæg.
 3) Karakterisering, anvendelse, lagring og distribution af biokul, pyrolysegas eller olie, produceret ved pyrolyse.
 4) Undersøgelse af jordbrugsforhold, toksikologi og øvrige miljømæssige konsekvenser mv. af relevans ved udbringning af biokul på landbrugsjord.
 Stk. 3. Der kan støttes andre relevante projekter i overensstemmelse med hensigten, jf. stk. 1.
Stk. 4. Den del af projektet, hvortil der ydes tilskud, skal fortrinsvis have karakter af eksperimentel udvikling.
Derudover kan tilskud til industriel forskning forekomme, enten i kombination med eksperimentel udvikling i samme projekt eller som selvstændigt projekt.
§ 2. Tilskud efter denne bekendtgørelse udgør statsstøtte i medfør af artikel 107, stk. 1, i Traktaten om Den Europæiske Unions funktionsmåde.
Støtteordningen er indberettet til Europa-Kommissionen i henhold til Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (den generelle gruppefritagelsesforordning), EU-Tidende 2014, nr.
L 187, s. 1, og administreres i overensstemmelse hermed.
 § 3. I denne bekendtgørelse forstås ved:
 1) Biokul: Produkt med højt kulstofindhold, der dannes f.eks., når biologisk materiale bliver nedbrudt ved høje temperaturer uden ilt i pyrolyseprocessen.
 2) Drivhusgasser: Luftarter, såsom kuldioxid, metan og lattergas, der bidrager til drivhuseffekten.
3) Eksperimentel udvikling: Erhvervelse, kombination, udformning og anvendelse af eksisterende videnskabelig, teknologisk, forretningsmæssig og anden relevant viden og færdigheder, der har som mål at udvikle nye eller forbedrede produkter, processer eller tjenesteydelser.
Dette kan f.eks. også omfatte aktiviteter, der er rettet mod konceptformulering, planlægning og frembringelse af dokumentation vedrørende nye produkter, processer eller tjenesteydelser.
Demonstration er endvidere omfattet.
Eksperimentel udvikling omfatter aktiviteter på TRL-niveau 4-8.
4) Industriel forskning: Planlagt forskning eller kritiske undersøgelser med henblik på erhvervelse af ny viden og nye færdigheder med det formål at udvikle nye produkter, produktionsmetoder eller tjenesteydelser, eller, med henblik på en væsentlig forbedring af eksisterende produkter, at udvikle nye produktionsmetoder eller tjenesteydelser.
Dette omfatter frembringelse af komponenter til komplekse systemer og kan omfatte konstruktion af prototyper i et laboratoriemiljø eller i et miljø med simulerede brugerflader til eksisterende systemer samt pilotlinjer, hvor det måtte være nødvendigt for den industrielle forskning og navnlig for validering af generisk teknologi.
Industriel forskning omfatter aktiviteter på TRL-niveau 2-4.
 5) Innovativ: En ny eller væsentligt ændret måde at forbedre system- og produktydelser på.
 6) Kriseramt: Som defineret i artikel 2, nr. 18 i den generelle gruppefritagelsesforordning.
 7) Projektets påbegyndelse: Som defineret i artikel 2, nr. 23, i den generelle gruppefritagelsesforordning.
 8) Pyrolyse: Termisk proces, hvor materiale bliver nedbrudt ved høje temperaturer uden ilttilførsel og derved omdannes til pyrolysegas, og eventuelt pyrolyseolie, samt et restprodukt.
 9) TRL-niveau: Technology Readiness Level, et udtryk for en teknologis udviklingstrin mellem forskning og kommerciel tilgængelighed som defineret i EU Kommissionens publikation af 2017 DG RTD  TRL Project Technology Readiness Level: Guidance Principles for Renewable Energy Technologies - Final Report, Table 14.
 10) Virksomhedsstørrelse: Som defineret i artikel 2, nr. 2 og 24, i den generelle gruppefritagelsesforordning.
Kapitel 2 Støtteberettigede omkostninger, støtteintensitet og støttens omfang § 4. De støtteberettigede omkostninger, jf. artikel 25, stk. 3, i den generelle gruppefritagelsesforordning, skal kunne henføres til industriel forskning eller eksperimentel udvikling og omfatter:
 1) Personaleomkostninger: Forskere, teknikere og andet hjælpepersonale i det omfang, de arbejder på projektet.
2) Omkostninger til instrumenter og udstyr, i det omfang og i den periode de eller det anvendes til projektet.
Hvis sådanne instrumenter og sådant udstyr ikke anvendes til projektet i hele deres livscyklus, anses kun afskrivningsomkostningerne under projektets varighed beregnet på grundlag af alment anerkendt regnskabspraksis for støtteberettigede.
3) Omkostninger til bygninger, i det omfang og i den periode der gøres brug deraf til projektet.
Hvad angår bygninger, anses kun afskrivningsomkostningerne under projektets varighed beregnet på grundlag af alment anerkendt regnskabspraksis for støtteberettigede.
 4) Omkostninger ved kontraktforskning og køb eller licensering af viden og patenter fra eksterne kilder på armslængdebetingelser samt omkostninger ved konsulentbistand og tilsvarende tjenester, som udelukkende anvendes til projektet.
 5) Yderligere generalomkostninger og andre driftsomkostninger, herunder omkostninger til materialer, forsyninger og lignende produkter, der afholdes i direkte tilknytning til projektet.
 Stk. 2. De støtteberettigede omkostninger opgøres som de nettoomkostninger, der er forbundet med gennemførelsen af projektet, jf. stk. 1, dvs. fratrukket moms, som ikke bæres endeligt af tilskudsmodtager, og tilbagekrediteringer, rabatter, samt lignende.
 § 5. Støtteintensiteten for den enkelte modtager må højst udgøre 25 pct. af de støtteberettigede omkostninger for eksperimentel udvikling og 50 pct. for industriel forskning, jf. dog stk. 2 og 3.
 Stk. 2. Støtteintensiteten kan op til en maksimal støtteintensitet på 80 pct. af de støtteberettigede omkostninger forhøjes med:
 1) 10 procentpoint for mellemstore virksomheder og 20 procentpoint for små virksomheder.
 2) 15 procentpoint, hvis mindst en af følgende betingelser er opfyldt:
 a) Projektets resultater formidles bredt gennem konferencer, publikationer, open access-samlinger, gratis software eller open source-software.
 b) Projektet vedrører et reelt samarbejde:
i) mellem virksomheder, hvoraf mindst én er en SMV, eller gennemføres i mindst to medlemsstater eller i en medlemsstat og i en kontraherende part til EØS-aftalen, og ingen virksomhed afholder mere end 70 pct. af de støtteberettigede omkostninger eller, ii) mellem en virksomhed og en eller flere forsknings- og vidensformidlende organisationer, hvor sidstnævnte afholder mindst 10 pct. af de støtteberettigede omkostninger og har ret til at offentliggøre egne forskningsresultater.
 Stk. 3. Støtte til universiteters og forskningsinstitutioners aktiviteter, der udgør ikke-økonomisk aktivitet, er ikke underlagt bestemmelserne om maksimale støtteintensiteter.
Kapitel 3 Ansøgning om tilsagn af tilskud § 6. Op til en ramme på 194 mio. kr., kan Energistyrelsen give tilsagn om tilskud til projekter forud for projekternes påbegyndelse.
 Stk. 2. Tilsagn meddeles for et maksimalt tilskudsbeløb, dog således at tilskuddet ikke kan overstige den fastsatte procent af det godkendte tilskudsgrundlag for hver enkelt tilskudsmodtager.
 § 7. Energistyrelsen indkalder ansøgninger om tilsagn om tilskud på Statens-tilskudspuljer.dk og på Energistyrelsens hjemmeside.
 Stk. 2. Energistyrelsen fastsætter ved indkaldelsen af ansøgninger de nærmere betingelser for indholdet i projekter, der kan opnå tilsagn om tilskud.
 Stk. 3. Der kan kun indgives én ansøgning pr. projekt.
 § 8. Ansøgning om tilskud skal indsendes digitalt via den ansøgningsportal, som offentliggøres på Energistyrelsens hjemmeside.
 Stk. 2. Ansøgning om tilsagn om tilskud indkaldt i medfør af § 7, stk. 1, skal indeholde følgende oplysninger i ansøgningsblanketten:
 1) Projekttitel.
 2) Navn på hovedansøger, som er projektansvarlig.
 3) Kontaktoplysninger på hovedansøger og medansøgere, herunder CVR-nummer eller andet nationalt identifikationsnummer.
 4) Fuldmagt fra de øvrige medansøgere til hovedansøger om at søge tilskud på vegne af de øvrige medansøgere.
 5) Hovedansøger og medansøgeres virksomhedstype og størrelse.
 6) Beskrivelse af projektorganisationen, herunder beskrivelse af dets organisering, ansvarsfordeling og ledelse bilagt CV for de centrale ressourcepersoner.
 7) Projektets formål, indhold og de indgående teknologiers TRL-niveau, samt evt. relation til andre projekter.
 8) Beskrivelse af projektets gennemførelse i form af en tids- og aktivitetsplan.
 9) Beskrivelse af forholdene for projektet efter afslutningen af tilskudsperioden.
 10) Start og slutdato for projektet.
 11) Projektets beliggenhed.
12) Støttebeløbet for den offentlige finansiering, som projektet kræver, herunder specificeret budget for projektomkostninger og for finansiering heraf fordelt på de enkelte projektdeltagere, tilskud og egen eller anden finansiering.
Budgettet skal underbygges af tilbud eller lignende fra leverandører af anlægskomponenter mv.
Udføres der i samme projekt både eksperimentel udvikling og industriel forskning, angives omkostninger for andelen af forskningsaktiviteter i budgettet.
 13) Projektets forventede resultater ved afslutning og de forventede effekter henset til puljens hensigt, jf. § 1, stk. 1, i tiden efter afslutning.
 14) Risikoanalyse for projektets gennemførelse med angivelse af afværgeforanstaltninger til afbødning af konsekvenserne af utilsigtede forhold og omstændigheder.
 15) Kommunikationsplan for offentlig formidling af projektets indhold, fremdrift og resultater.
 16) Oplysninger om, hvorvidt der til det pågældende projekt søges og eventuelt er truffet afgørelse om anden offentlig støtte til de samme støtteberettigede omkostninger.
 17) Redegørelse for, at det ansøgte tilskud vil have en tilskyndelsesvirkning, således at det ansøgte tilskud vil øge indsatsens omfang, udstrækning eller tempo set i forhold til en situation, hvor der ikke opnås støtte.
 18) Redegørelse for, at projektet er baseret på en prækommerciel anvendelse af en integration af flere innovative delteknologier eller på en ny og innovativ kombination af kendte delteknologier, hvor den samlede teknologiløsning i begge tilfælde befinder sig på TRL-niveau 2-8 ved projektets start og hvor det er projektets formål at der sker en yderligere teknologisk udvikling mod et højere TRL-niveau.
 19) Redegørelse for, at projektet fremmer udviklingen af integrerede og omkostningseffektive teknologiløsninger, som har et stort potentiale for at nedbringe udledningen af drivhusgasser fra landbruget i synergi med opnåelse af betydelige drivhusgasreduktioner i energisektoren.
 20) Redegørelse for, at projektet er velafgrænset og teknisk gennemførligt, samt for at projektets løsninger efterfølgende kan repliceres og skaleres.
 21) Redegørelse for, at projektet kan gennemføres inden for de gældende rammebetingelser og lovgivning for miljøbeskyttelse og landbrugs- og energiforhold mv. eller inden for vedtagne eller forventede, men endnu ikke implementerede ændringer heraf.
 22) Redegørelse for, at projektet kan opnå de nødvendige fysiske etableringstilladelser som bygge- og miljøgodkendelser mv. inden for en rimelig tidshorisont efter indgivelse af ansøgningen om tilskud.
 23) Erklæring om, at ansøgerne råder over den nødvendige egen eller anden finansiering, udover det ansøgte tilskud til projektets gennemførsel.
 24) Erklæring om, at ansøger har SMV-status, hvis dette er tilfældet.
 25) Tro- og loveerklæring om at hovedansøger og medansøgere ikke har modtaget et krav om tilbagebetaling af støtte, som Kommissionen ved en tidligere endelig afgørelse har erklæret ulovlig eller uforenelig med det indre marked, og som ansøger endnu ikke har efterkommet fuldt ud.
 26) Tro- og loveerklæring om, at hovedansøger og medansøgere ikke er kriseramt, jf. § 3, nr. 6.
 27) Projekter med karakter af industriel forskning, skal indeholde en klar beskrivelse af det forskningsmæssige indhold i et særskilt bilag til ansøgningen.
 Stk. 3. Energistyrelsen kan fastsætte yderligere krav, jf. stk. 2. Kravene vil blive kundgjort ved indkaldelsen af ansøgninger, jf. § 7, stk. 2.
Kapitel 4 Afgørelse om tilsagn om tilskud § 9. Energistyrelsen kan træffe afgørelse om tilsagn om tilskud inden for den bevillingsmæssige ramme afsat på finansloven for det pågældende år.
 § 10. Energistyrelsen træffer afgørelse om tilsagn om tilskud efter ansøgningsfristens udløb, jf. § 7, stk. 1.
Stk. 2. Tilskudsmodtager skal inden 4 uger fra tilsagnet om tilskud er meddelt, acceptere dette ved indsendelse af skriftlig accept.
Energistyrelsen kan forlænge denne frist.
§ 11. Energistyrelsen foretager en konkret, individuel vurdering af indkomne ansøgninger, jf. §§ 8 og 12, og foretager på det grundlag en prioritering af de projekter, som kan opnå tilsagn om tilskud.
Dette sker i samarbejde med ministeriet for Fødevarer, Landbrug og Fiskeri.
 Stk. 2. Har det ansøgte projekt karakter af industriel forskning, skal Energistyrelsen indhente forskningsfaglig rådgivning hos Danmarks Innovationsfond efter lov om Danmarks Innovationsfond.
 Stk. 3. Energistyrelsen kan endvidere inddrage anden ekstern rådgivning.
 § 12. Energistyrelsen lægger ved vurderingen efter § 11 vægt på følgende kriterier:
 1) Den generelle kvalitet af ansøgningen.
 2) Om projektet er målrettet de oplistede projekter jf. § 1, stk. 2 og 3.
 3) Potentialet for omkostnings- eller risikoreduktion ved etablering og drift af efterfølgende tilsvarende nærkommercielle eller kommercielle teknologiske løsninger som følge af gennemførelsen af det ansøgte projekt.
 4) Størrelsen af og tidshorisonten for opnåelse af udbredelsespotentialet inden for både landsbrugs- og energisektorerne for den ansøgte teknologiløsning.
 5) Størrelsen af og tidshorisonten for opnåelse af det dermed forbundne reduktionspotentiale for drivhusgasser samt for kulstoftilførsel til jord, jf. nr. 4.
 6) Inddragelse af foranstaltninger til belysning af den agronomiske værdi ved anvendelse af biokul og imødegåelse af tilførsel af uønskede stoffer til landbrugsjord.
 7) Ansøgers faglige, organisatoriske og finansielle styrke med henblik på at sikre den nødvendige robusthed ved gennemførelsen af det ansøgte projekt understøttet af de nødvendige risiko- og følsomhedsanalyser for de væsentligste parametre, som har indflydelse på robustheden.
 8) Graden af projektdeltagelse fra flere led i værdikæden af relevante aktører for at medvirke til at sikre gennemførelsen af det ansøgte projekt i henhold til dets formål og ambition og for at medvirke til at fremme udbredelse af tilsvarende teknologiløsninger efter projektets afslutning.
 9) Graden og kvaliteten af den planlagte erfaringsopsamling fra projektet og af den offentlige formidling af projektresultater.
 Stk. 2. Energistyrelsen kan fastsætte yderligere kriterier med udgangspunkt i hensigten med tilskudsordningen, jf. § 1, stk. 1. Kriterierne vil blive kundgjort ved indkaldelsen af ansøgninger, jf. § 7, stk. 1.
 Stk. 3. For at opnå tilsagn om tilskud skal følgende betingelser som minimum være opfyldt:
 1) Hovedansøger og medansøgere må ikke være kriseramt, jf. § 3, nr. 6.
 2) Hovedansøger og medansøgere har efterkommet krav om tilbagebetaling af støtte, som Kommissionen ved en tidligere afgørelse har erklæret ulovlig og uforenelig med det indre marked.
 3) Arbejdet på projektet må ikke være påbegyndt, jf. § 3, nr. 7, inden opnåelsen af tilsagn om tilskud efter denne bekendtgørelse.
 § 13. Energistyrelsen fastsætter som minimum i tilsagnet:
 1) Det maksimale tilskudsbeløb.
 2) Den maksimale tilskudsprocent i forhold til det godkendte tilskudsgrundlag.
 3) En frist for hvornår projektet skal være afsluttet.
 4) Bestemmelser om regnskab og revision.
 5) En betingelse om, at projektresultaterne stilles til rådighed for offentligheden.
 6) Andre vilkår af betydning for overholdelse af tilsagnet.
 Stk. 2. Energistyrelsen kan nedsætte det ansøgte tilskud, bl.a. hvis:
1) de oplyste omkostninger vurderes for højt ansat, 2) der er medtaget følgearbejder af urimeligt stort omfang, 3) de oplyste omkostninger skønnes at omfatte arbejder uden betydning for projektet, 4) der ikke er modregnet opnåede eller forventede tilbagekrediteringer, rabatter og lignende, eller 5) der er medtaget omkostninger, hvortil der ikke kan ydes tilskud.
 Stk. 3. Energistyrelsen kan i tilsagnet fastsætte yderligere vilkår, jf. stk. 1.
Kapitel 5 Projektændringer § 14. Energistyrelsen kan godkende, at et projekt ændres i forhold til det meddelte tilsagn, hvis ændringen er i overensstemmelse med projektets oprindelige formål.
 Stk. 2. Projektændringen må ikke gennemføres, før Energistyrelsens godkendelse foreligger.
 Stk. 3. Energistyrelsen kan ved godkendelse af projektændringen ændre i tilsagnets vilkår.
Stk. 4. Ved uforudsigelige ændringer, skal anmodningen indsendes til Energistyrelsen hurtigst muligt, efter at ændringen er indtruffet.
Anmodningen skal vedlægges en beskrivelse af ændringens uforudsigelighed.
Kapitel 6 Udbetaling af tilskud § 15. Energistyrelsen kan ikke forudbetale tilskud og der kan kun udbetales tilskud på baggrund af dokumenterede afholdte omkostninger.
 Stk. 2. Energistyrelsen fastsætter i forbindelse med gennemførelsen af støttede projekter vilkår for en regelmæssig rapportering om projektfremdrift og om afholdte støtteberettigede omkostninger som forudsætning for udbetaling af tilskud.
 Stk. 3. Ansøgning om udbetaling af tilskud skal indsendes til Energistyrelsen efter aftale med Energistyrelsen og i takt med, at de tilskudsberettigede omkostninger realiseres.
 § 16. Energistyrelsen træffer efter ansøgning afgørelse om udbetaling af tilskud.
 Stk. 2. Udbetaling af tilskud sker på grundlag af opgørelser af regnskaber for de enkelte projektdeltageres faktiske, afholdte omkostninger og på grundlag af de i tilsagnet om tilskud fastsatte støtteintensiteter for hver deltager og på grundlag af det af Energistyrelsen godkendte budget for støtteberettigede projektomkostninger.
 Stk. 3. Regnskaber skal vedlægges en underskrevet ansøgererklæring udformet efter Energistyrelsens anvisning.
 Stk. 4. Regnskaber skal revideres af en statsautoriseret eller registreret revisor i overensstemmelse med en revisionsinstruks udarbejdet af Energistyrelsen.
Stk. 5. Udbetaling sker til hovedansøger.
Følgende betingelser skal være opfyldt, før der kan udbetales tilskud:
 1) Betingelserne for at kunne opnå tilsagn om tilskud, jf. § 12, stk. 3, og vilkår fastsat i afgørelsen om tilsagn om tilskud, jf. § 13, skal være opfyldt.
 2) Der skal foreligge en af alle projektdeltagere underskrevet samarbejdsaftale om projektets gennemførelse.
 3) For ratevise udbetalinger skal rapportering om projektfremdrift og om afholdte periodiske støtteberettigede omkostninger være fremsendt til og godkendt af Energistyrelsen.
 4) De sidste 20 pct. af det påløbne tilskudsbeløb ved projektets afslutning kan først udbetales, når Energistyrelsen har modtaget og godkendt en faglig slutrapport og et revideret slutregnskab for projektet.
 5) Udbetalingen må ikke overstige de faktiske bogførte, godkendte og betalte støtteberettigede omkostninger.
 Stk. 6. Energistyrelsen kan fastsætte yderligere vilkår for udbetaling af tilskud i afgørelsen, jf. stk. 1.
 Stk. 7. Energistyrelsen kan forlange at få original dokumentation for afholdte tilskudsberettigede projektomkostninger fremsendt.
§ 17. Energistyrelsen kan efter begrundet skriftlig ansøgning tillade, at tilskud udbetales helt eller delvist, selv om ansøger ikke har gennemført projektet.
Ved vurderingen af ansøgningen lægges vægt på, hvorvidt væsentlige dele af projektet er gennemført i overensstemmelse med den oprindelige projektansøgning, og hvorvidt en fuldstændig gennemførelse ville være forbundet med betydelige vanskeligheder.
§ 18. Udbetaling af tilskud sker periodevis på basis af akkumulerede totale afholdte omkostninger.
Tilskud udbetales til hovedansøgers NemKonto.
Kapitel 7 Annullering af tilsagn og tilbagebetaling § 19. Energistyrelsen kan træffe afgørelse om, at tilsagn helt eller delvist annulleres, hvis styrelsen konstaterer ét af følgende forhold:
 1) Tilskudsmodtageren har givet urigtige eller vildledende oplysninger eller fortiet oplysninger af betydning for ansøgning om tilsagn eller ansøgning om udbetaling.
 2) Projektet er ikke gennemført som forudsat i tilsagnet, uden at der er opnået Energistyrelsens godkendelse hertil.
 3) Den i tilsagnet fastsatte frist for projektets gennemførelse og indsendelse af udbetalingsansøgning er overskredet, uden at der er opnået Energistyrelsens godkendelse hertil.
4) Der er indgået aftaler om arbejder eller leverancer m.v., eller påbegyndt arbejder eller gennemført indkøb m.v., vedrørende det tilskudsberettigede projekt, inden modtagelse af skriftligt tilsagn.
Dette gælder dog ikke leverance af tjenesteydelser i forbindelse med udformning og dokumentation af tilskudsansøgning.
 5) Tilskudsmodtageren opfylder ikke tilsagnets vilkår.
 6) Modtageren af en ratevis udbetaling af tilskud ikke opfylder de for ratevis udbetaling fastsatte vilkår.
 7) Tilsagnet ikke er accepteret inden 4 uger fra det er meddelt eller i tilfælde af, at Energistyrelsen har forlænget denne frist, at tilsagnet ikke er accepteret inden for denne.
 8) Ansøgning om udbetaling ikke er indgivet rettidigt.
 9) Udbetaling af tilskud til projektet er i strid med den generelle gruppefritagelsesforordning.
 § 20. Energistyrelsen kan kræve udbetalt tilskud helt eller delvist tilbagebetalt i henhold til de i § 19 opregnede tilfælde.
Stk. 2. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i § 5, stk. 1, i lov om renter og andre forhold ved forsinket betaling (renteloven). Den tillagte rente udgør dog mindst 50 kr. pr. påkrav.
Kapitel 8 Kontrol, oplysningspligt og offentliggørelse § 21. Energistyrelsen kan foretage regnskabsmæssig stikprøvekontrol af ansøgninger om udbetalinger og afsluttede sager om tilskud.
 § 22. Enhver, der modtager tilskud efter denne bekendtgørelse, er forpligtet til efter anmodning at afgive enhver oplysning, der har betydning for Energistyrelsens behandling af ansøgninger om tilsagn eller udbetaling og ved kontrol med de fastsatte betingelser og vilkår.
 Stk. 2. Enhver ansøger eller modtager af tilskud skal gøre Energistyrelsen opmærksom på ændrede forhold, der kan være af betydning for tilsagn om tilskud eller udbetaling af tilskud, eller som strider imod de af Energistyrelsen fastsatte betingelser og vilkår.
 Stk. 3. Underretninger efter stk. 2 skal ske straks fra det tidspunkt, hvor hovedansøger eller medansøger er blevet bekendt med, at forholdet er indtruffet, eller at forholdet vil indtræffe.
 § 23. Energistyrelsen offentliggør tilsagnsmodtagere på www.ens.dk.
Kapitel 9 Klage § 24. Energistyrelsens afgørelser efter denne bekendtgørelse kan påklages til klima-, energi- og forsyningsministeren.
 Stk. 2. Klager over afgørelser efter stk. 1 skal indgives skriftligt inden fire uger efter, at klageren har modtaget afgørelsen.
Kapitel 10 Ikrafttrædelse § 25. Bekendtgørelsen træder i kraft den 20. januar 2022.
Klima-, Energi- og Forsyningsministeriet, den 12. januar 2022 Dan Jørgensen / Stig Uffe Pedersen 1) I bekendtgørelsen er der medtaget visse bestemmelser fra Europa-Parlamentets og Rådets forordning 972/2020/EU af 2. juli 2020 om ændring af forordning (EU) nr. 1407/2013 for så vidt angår forlængelse og ændring af forordning (EU) nr. 651/2014 for så vidt angår forlængelse og relevante tilpasninger, EU-Tidende 2020, nr.
L 215, side 3. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
