(Til Hovedstadsrådet) I.
CIRKULÆRETS FORMÅL OG INDHOLD På baggrund af folketingets vedtagelse af lov om begrænsning af  

 svovldioxidforurening fra kraftværker nedsatte miljøministeren et udvalg, der  

 bl.a. skulle foreslå en procedure for udpegning af egnede deponeringspladser  

 for de restprodukter, der ikke kan nyttiggøres.
Restprodukter består dels af  

 flyveaske og dels af afsvovlingsprodukter som gips og tørprodukt.
 Udvalgets betænkning »Restprodukter fra kulfyrede kraftværker,  

 miljøstyrelsen november 1985« har dannet grundlag for dette cirkulære,  

 der skal sikre mulighed for, at der etableres de nødvendige  

 deponeringspladser for afsvovlingsprodukter inden det første afsvovlingsanlæg  

 igangsættes i hovedstadsområdet medio 1989. Hvilken type afsvovlingsanlæg,  

 der anvendes, forventes afgjort omkring 1. oktober 1986.
 Cirkulæret udstedes i henhold til § 4 i lov om lands- og regionplanlægning  

 (jfr. miljøministeriets lovbekendtgørelse nr. 735 af 21. december 1982) samt  

 § 3 og § 9 i lov om regionplanlægning i hovedstadsområdet (jfr.  

 miljøministeriets lovbekendtgørelse nr. 736 af 21. december 1982).
 Cirkulæret har været forhandlet med de berørte ministerier og styrelser  

 samt Hovedstadsrådet.
Cirkulærets punkt II indeholder forudsætninger for regionplanlægningen og  

 pålæg om udarbejdelse af regionplantillæg.
Punkt III indeholder forskrifter  

 for administration af by- og landzoneloven.
II.
FORUDSÆTNINGER FOR REGIONPLANLÆGNINGEN OG PÅLÆG OM UDARBEJDELSE AF  

 REGIONPLANTILLÆG 1. FORUDSÆTNINGER I medfør af § 4 i lands- og regionplanloven samt § 3 i lov om  

 regionplanlægning i hovedstadsområdet fastsættes herved, at  

 regionplanlægningen skal udføres ud fra den forudsætning, at der skal findes  

 egnede placeringer for deponering af de afsvovlingsprodukter, dvs. gips  

 og/eller tørprodukt, der ikke kan nyttiggøres.
Depoter skal placeres som kystnære landdepoter, hvor grundvandsstrømmen  

 sker mod kysten, og hvor grundvandet mellem depotet og kysten ikke kan  

 anvendes til vandforsyningsformål, eller som marindeponering i form af  

 landindvinding.
Det er en forudsætning, at havvandet kan holdes borte, indtil  

 materialet er hærdnet, medmindre forsøg viser, at tørproduktet kan hærdne  

 direkte i vand.
Ved kystnær deponering bør det sikres, at kysterne ikke er  

 eller vil komme under nedbrydning.
 Ved valg af depoternes placering og størrelse skal det tages i  

 betragtning, at afsvovlingsprodukter fra tørprocessen med mindst 35 pct.  

 flyveaske og behandlet med henblik på hærdning kan placeres i begge typer  

 depoter, mens afsvovlingsgips alene kan deponeres i kystnære landdepoter.
 Det skal endvidere tages i betragtning, at deponering af flyveaske og  

 afsvovlingsprodukter kan ske inden for samme deponeringsplads, men iøvrigt  

 ikke må sammenblandes med andet affald.
 Den samlede deponeringskapacitet for afsvovlingsprodukter inkl. aske skal  

 være på mindst 0,5 mill. kbm svarende til behovet indtil udgangen af 1995. Da  

 det enkelte depot ligeledes skal have en kapacitet på mindst 0,5 mill. kbm  

 vil det være tilstrækkeligt at udlægge areal til et depot, hvis der er tale  

 om et kystnært landdepot, hvor begge typer afsvovlingsprodukter kan placeres.
Ifølge restproduktudvalgets betænkning, kapitel 7, er der mulighed for  

 deponering af afsvovlingsprodukter ved Kyndeløse i Bramsnæs kommune, ved  

 Københavns Lufthavn og på lidt længere sigt ved Prøvestenen.
For de to  

 sidstnævnte placeringer gælder, at der alene kan deponeres tørprodukt eller  

 stabiliseret calsiumsulfit (altså ikke gips), samt at det er nødvendigt at  

 havvandet holdes borte i konstruktionsperioden indtil materialet har hærdnet.
Alle de tre placeringsmuligheder er ud fra en miljømæssig betragtning  

 acceptable.
Der henvises iøvrigt til de forbehold, der er indeholdt i  

 betænkningens kapitel 7.3.
 De nævnte placeringsmuligheder skal ikke betragtes som udpegning af  

 deponeringspladser, men alene som muligheder, der skal indgå i  

 Hovedstadsrådets overvejelser.
 Det vil være hensigtsmæssigt, at depoter placeres på arealer, der muliggør  

 senere udvidelser.
 Som vejledning ved valg af placeringer henvises iøvrigt til  

 restproduktudvalgets betænkning, kapitel 6, om kriterier for udpegning af  

 deponeringspladser for flyveaske og afsvovlingsprodukter.
2. PÅLÆG I medfør af § 9, stk. 1, i lov om regionplanlægning i hovedstadsområdet  

 meddeles herved et pålæg om, at der skal udarbejdes et regionplantillæg, som  

 fastlægger depotets/ depoternes konkrete placering og reserverer de fornødne  

 arealer.
 Det fastsættes herved, at regionplantillægget skal fremsendes til  

 miljøministerens godkendelse senest den 1. april 1987.
 I medfør af § 9, stk. 2, i lov om regionplanlægning i hovedstadsområdet  

 fastsættes det samtidigt, at offentlighedsperioden og fristen for indsigelser  

 nedsættes til 8 uger.
III.
ADMINISTRATION I HENHOLD TIL BY- OG LANDZONELOVEN Når depot(er) for afsvovlingsprodukter er optaget i det godkendte  

 regionplantillæg, er Hovedstadsrådet samt berørte amtsråd og  

 kommunalbestyrelser forpligtet til at medvirke til at friholde arealerne for  

 bygninger eller anlæg, som vil være til hinder for depoternes etablering,  

 jfr. bestemmelsen i § 10, stk. 2, i lov om regionplanlægning i  

 hovedstadsområdet.
 Der må således ikke meddeles tilladelser efter lov om by- og landzoner i  

 strid med de godkendte regionplanretningslinier.
IV.
AFSLUTNING Indtil placering er indarbejdet i regionplanen, kan planstyrelsen efter  

 forhandling med de berørte myndigheder tillade mindre afvigelser fra de  

 herved fastlagte forudsætninger.
 Energiministeriet, miljøstyrelsen og planstyrelsen er, såfremt det ønskes,  

 indstillet på at yde rådgivning om kriterierne for udpegning af egnede  

 arealer og om udarbejdelse af det fornødne planlægningsmæssige grundlag.
