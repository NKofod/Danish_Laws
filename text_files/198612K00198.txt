Nr LSF 198 Forslag til Lov om ændring af lov om radio- og fjernsynsvirksomhed  

 (Danmarks Radio) Fremsat af ministeren for kulturelle anliggender (H.
P.
Clausen) den 18. februar 1987 Vedtaget ved tredjebehandling den 26. maj 1987 Lov nr 374 af 10/06/1987 § 1 I lov om radio- og fjernsynsvirksomhed, jf. lovbekendtgørelse nr. 571 af 8. august 1986, foretages følgende ændringer:
 1. § 4, stk. 1, 1. pkt., affattes således:
»Generaldirektoratet for post- og telegrafvæsenet opretter efter forhandling med ministeren for kulturelle anliggender og bestyrelsen for Danmarks Radio, jf. § 8, de radiofoni- og fjernsynsstationer, som er nødvendige for Danmarks Radio, og varetager stationernes drift.« 2. I § 4, stk. 1, 2. pkt., ændres »radiorådet« til:  

 »bestyrelsen for Danmarks Radio.« 3. Kapitel 2, Danmarks Radio, affattes således:
»Kapitel 2 Danmarks Radio § 6. Danmarks Radio er en selvstændig offentlig institution, der er forpligtet over for hele befolkningen til at udsende radiofoni- og fjernsynsprogrammer omfattende nyhedsformidling, oplysning, underholdning og kunst.
Der skal ved programlægningen lægges afgørende vægt på hensynet til informations- og ytringsfriheden.
Der skal i programudbudet tilstræbes kvalitet, alsidighed og mangfoldighed.
Ved informationsformidlingen skal der lægges vægt på saglighed og upartiskhed.
Stk. 2. Danmarks Radio kan udøve anden programvirksomhed, herunder ved udsendelse til udlandet og ved fremstilling af programmer til distribution på anden måde end gennem udsendelser.
Stk. 3. Danmarks Radio kan udøve anden virksomhed i tilknytning til programvirksomheden eller med henblik på udnyttelse af institutionens tekniske udstyr, særlige sagkundskab m.v.
Stk. 4. Efter regler fastsat af ministeren for kulturelle anliggender er Danmarks Radio forpligtet til at udsende meddelelser af beredskabsmæssig betydning til befolkningen.
§ 7. Danmarks Radios virksomhed finansieres gennem afgifter for benyttelse af radiofoni- og fjernsynsmodtagere samt ved indtægter ved salg af ydelser m.v.
§ 8. Danmarks Radio ledes af en bestyrelse på 11 medlemmer, som beskikkes af ministeren for kulturelle anliggender. 1 medlem (formanden) udpeges af ministeren for kulturelle anliggender, og 9 medlemmer udpeges af Folketinget.
De fastansatte medarbejdere i Danmarks Radio udpeger 1 medlem.
Ministeren for kulturelle anliggender beskikker næstformanden blandt de medlemmer, der er udpeget af Folketinget.
Stk. 2. I tilfælde af udtræden udpeges et nyt medlem for den resterende del af beskikkelsesperioden.
Stk. 3. Medlemmer af Folketinget kan ikke være medlemmer af bestyrelsen.
 Stk. 4. Beskikkelserne gælder for 4 år.
§ 9. Bestyrelsen er Danmarks Radios øverste ledelse og har det overordnede ansvar for, at de bestemmelser for institutionens virksomhed, der er fastsat i loven, overholdes.
Bestyrelsen fastsætter de almindelige retningslinjer for Danmarks Radios virksomhed og ansætter generaldirektøren og øvrige medlemmer af Danmarks Radios direktion.
Stk. 2. Danmarks Radios afgørelser i sager, der vedrører institutionens virksomhed, kan ikke indbringes for anden administrativ myndighed, jf. dog § 15 og §§ 16-18.
Stk. 3. Ministeren for kulturelle anliggender fastsætter en vedtægt for Danmarks Radio efter forslag udarbejdet af bestyrelsen.
§ 10. Generaldirektøren har det daglige programansvar og varetager den daglige administrative og økonomiske ledelse af Danmarks Radio.
Det personale, som ikke ansættes af bestyrelsen, jf. § 9, stk. 1, ansættes af generaldirektøren.
 § 11. Ministeren for kulturelle anliggender nedsætter et programråd.
 Medlemmerne beskikkes for en periode på 4 år.
Stk. 2. Programrådet er et rådgivende organ, der skal drøfte Danmarks Radios programvirksomhed, og som kan afgive udtalelse herom til bestyrelse og direktion.
Stk. 3. Nærmere regler om rådets sammensætning og virksomhed fastsættes i vedtægten for Danmarks Radio.
§ 12. For hvert amt og for Københavns og Frederiksberg Kommuner i fællesskab nedsættes et programråd efter regler, der fastsættes af amtsrådet.
Programrådet er et rådgivende organ, som har til opgave at følge Danmarks Radios regionale programvirksomhed, og som kan fremkomme med synspunkter herom samt om programvirksomheden i øvrigt over for det programråd, der er nævnt i § 11. Medlemmerne beskikkes for en periode på 4 år.
Stk. 2. Nærmere regler for amtsprogramrådenes virksomhed fastsættes i vedtægten for Danmarks Radio.
§ 13. Bestyrelsen fremsætter over for ministeren for kulturelle anliggender forslag til rammefastsættelse tillige med forslag til størrelsen af afgifterne for benyttelse af radiofoni- og fjernsynsmodtagere, jf. § 14.
Stk. 2. Bestyrelsen fastsætter for hvert finansår inden for den af ministeren for kulturelle anliggender fastsatte ramme budgettet for Danmarks Radios virksomhed.
Stk. 3. Når Danmarks Radio har fastsat det budget, som er nævnt i stk. 2, tilsendes det ministeren for kulturelle anliggender og Folketinget til orientering.
Stk. 4. Institutionens regnskab revideres af Rigsrevisionen.
Det af bestyrelsen udarbejdede regnskab for det enkelte finansår forelægges med revisionens bemærkninger ministeren for kulturelle anliggender til godkendelse og tilsendes derefter Folketinget til orientering.
§ 14. Størrelsen af afgifterne for benyttelse af radiofoni- og fjernsynsmodtagere fastsættes af ministeren for kulturelle anliggender efter forslag fra bestyrelsen og med tilslutning fra Folketingets finansudvalg, jf. § 15 v.
Stk. 2. Afgifterne opkræves af Danmarks Radio og indgår i en særlig fond, der benævnes Radiofonden og bestyres af institutionens bestyrelse.
Stk. 3. Ministeren for kulturelle anliggender fastsætter nærmere regler om afgiftspligtens indtræden og ophør m.v.
Efter forhandling med socialministeren og bestyrelsen kan ministeren for kulturelle anliggender fastsætte regler om nedsættelse eller bortfald af afgifterne.
Der kan stilles midler til rådighed af statskassen til dækning af det indtægtstab, sådanne regler medfører.
§ 14 a.
Ministeren for kulturelle anliggender kan efter forhandling med finansministeren stille en statsgaranti til sikring af opfyldelsen af de pensionsforpligtelser, der påhviler Pensionsfonden for Danmarks Radios Tjenestemænd.
§ 15. Der kan stilles midler til rådighed af statskassen til dækning af udgifterne ved dele af Danmarks Radios virksomhed.
Aftale om vilkårene herfor træffes mellem ministeren for kulturelle anliggender, bestyrelsen og den minister, hvis forretningsområde berøres af den pågældende del af virksomheden.
Stk. 2. Ved en aftale efter stk. 1 kan bestemmelserne i § 9, stk. 2, og § 10 fraviges.« 4. I § 15 l indsættes efter stk. 1 som nyt stykke:
»Stk. 2. I tilfælde af udtræden udpeges et nyt medlem eller en ny repræsentant for den resterende del af beskikkelsesperioden.« Stk. 2-5 bliver herefter stk. 3-6.
 5. § 16 affattes således:
»§ 16. Klager over bestemte programmer eller programserier, der er udsendt af Danmarks Radio, skal indgives til Danmarks Radio inden 4 uger efter, at programmet eller programserien er udsendt.
Stk. 2. Danmarks Radios afgørelse i en klagesag efter stk. 1 kan af den, afgørelsen vedrører, indbringes for et nævn, Radionævnet, der nedsættes af ministeren for kulturelle anliggender.
Stk. 3. Radionævnet kan kun optage en sag til behandling, hvis den er indbragt for nævnet inden 4 uger efter, at Danmarks Radios afgørelse er meddelt den pågældende.« 6. I § 19 ændres »radiorådet« til: »bestyrelsen for  

 Danmarks Radio«, og »jf. § 15, 2. punktum« udgår.
 7. I § 23, stk. 4, ændres »§ 15, 3. punktum« til: »§ 15,  

 stk. 2«.
§ 2 Loven træder i kraft den 1. oktober 1987. Bestemmelsen i § 8 om beskikkelse af bestyrelsen træder dog i kraft dagen efter bekendtgørelsen i Lovtidende.
Oprindeligt fremsat lovforslag Blad nr 553 § 1 I lov om radio- og fjernsynsvirksomhed, jf. lovbekendtgørelse nr. 571 af 8. august 1986, foretages følgende ændringer:
 1. § 4, STK. 1, 1. PKT., affattes således:
»Generaldirektoratet for post- og telegrafvæsenet opretter efter forhandling med ministeren for kulturelle anliggender og bestyrelsen for Danmarks Radio, jf. § 8, de radiofoni- og fjernsynsstationer, som er nødvendige for Danmarks Radio, og varetager stationernes drift.« 2. I § 4, STK. 1, 2. PKT. ændres »radiorådet« til:  

 »bestyrelsen for Danmarks Radio.« 3. Kapitel 2 DANMARKS RADIO affattes således:
§ 6. Danmarks Radio er en selvstændig offentlig institution, der er forpligtet over for hele befolkningen til at udsende radiofoni- og fjernsynsprogrammer omfattende nyhedsformidling, oplysning, underholdning og kunst.
Der skal ved programlægningen lægges afgørende vægt på hensynet til informations- og ytringsfriheden.
Der skal i programudbuddet tilstræbes kvalitet, alsidighed og mangfoldighed.
Ved informationsformidlingen skal der lægges vægt på saglighed og upartiskhed.
Stk. 2. Danmarks Radio kan udøve anden programvirksomhed, herunder ved udsendelse til udlandet og ved fremstilling af programmer til distribution på anden måde end gennem udsendelser.
Stk. 3. Danmarks Radio kan udøve anden virksomhed i tilknytning til programvirksomheden eller med henblik på udnyttelse af institutionens tekniske udstyr, særlige sagkundskab m.v.
Stk. 4. Efter regler fastsat af ministeren for kulturelle anliggender er Danmarks Radio forpligtet til at udsende meddelelser af beredskabsmæssig betydning til befolkningen.
§ 7. Danmarks Radios virksomhed finansieres gennem afgifter for benyttelse af radiofoni- og fjernsynsmodtagere samt ved indtægter ved salg af ydelser m.v.
§ 8. Danmarks Radio ledes af en bestyrelse på 11 medlemmer, som beskikkes af ministeren for kulturelle anliggender. 2 medlemmer (formanden og næstformanden) udpeges af ministeren for kulturelle anliggender og 9 medlemmer udpeges af Folketinget.
De fastansatte medarbejdere i Danmarks Radio udpeger 1 repræsentant uden stemmeret.
Stk. 2. I tilfælde af udtræden udpeges et nyt medlem eller en ny repræsentant for den resterende del af beskikkelsesperioden.
Stk. 3. Medlemmer af Folketinget kan ikke være medlemmer af bestyrelsen.
 Stk. 4. Beskikkelserne gælder for 4 år.
§ 9. Bestyrelsen er Danmarks Radios øverste ledelse og har det overordnede ansvar for, at de bestemmelser for institutionens virksomhed, der er fastsat i loven, overholdes.
Bestyrelsen fastsætter de almindelige retningslinjer for Danmarks Radios virksomhed og ansætter generaldirektøren og øvrige medlemmer af Danmarks Radios direktion.
Stk. 2. Danmarks Radios afgørelser i sager, der vedrører institutionens virksomhed, kan ikke indbringes for anden administrativ myndighed, jf. dog § 15 og §§ 16-18.
Stk. 3. Ministeren for kulturelle anliggender fastsætter efter indhentet udtalelse fra bestyrelsen en vedtægt for Danmarks Radio.
§ 10. Generaldirektøren har det daglige programansvar og varetager den daglige administrative og økonomiske ledelse af Danmarks Radio.
Det personale, som ikke ansættes af bestyrelsen, jf. § 9, stk. 1, ansættes af generaldirektøren.
 § 11. Ministeren for kulturelle anliggender nedsætter et programråd.
 Medlemmerne beskikkes for en periode på 4 år.
Stk. 2. Programrådet er et rådgivende organ, der skal drøfte Danmarks Radios programvirksomhed og som kan afgive udtalelse herom til bestyrelse og direktion.
Stk. 3. Nærmere regler om rådets sammensætning og virksomhed, fastsættes i vedtægten for Danmarks Radio.
§ 12. For hvert amt og for Københavns og Frederiksberg kommuner i fællesskab nedsættes et programråd efter regler, der fastsættes af amtsrådet.
Programrådet er et rådgivende organ, som har til opgave at følge Danmarks Radios regionale programvirksomhed og som kan fremkomme med synspunkter herom samt om programvirksomheden i øvrigt over for det programråd, der er nævnt i § 11. Medlemmerne beskikkes for en periode på 4 år.
Stk. 2. Nærmere regler for amtsprogramrådenes virksomhed fastsættes i vedtægten for Danmarks Radio.
§ 13. Bestyrelsen fremsætter overfor ministeren for kulturelle anliggender forslag til rammefastsættelse tillige med forslag til størrelsen af afgifterne for benyttelse af radiofoni- og fjernsynsmodtagere, jf. § 14.
Stk. 2. Bestyrelsen fastsætter for hvert finansår inden for den af ministeren for kulturelle anliggender fastsatte ramme budgettet for Danmarks Radios virksomhed.
Stk. 3. Når Danmarks Radio har fastsat det budget, som er nævnt i stk. 2, tilsendes det ministeren for kulturelle anliggender og Folketinget til orientering.
Stk. 4. Institutionens regnskab revideres af Rigsrevisionen.
Det af bestyrelsen udarbejdede regnskab for det enkelte finansår forelægges med revisionens bemærkninger ministeren for kulturelle anliggender til godkendelse og tilsendes derefter Folketinget til orientering.
§ 14. Størrelsen af afgifterne for benyttelse af radiofoni- og fjernsynsmodtagere fastsættes af ministeren for kulturelle anliggender efter forslag fra bestyrelsen og med tilslutning fra Folketingets Finansudvalg, jf. § 15 v.
Stk. 2. Afgifterne opkræves af Danmarks Radio og indgår i en særlig fond, der benævnes Radiofonden og bestyres af institutionens bestyrelse.
Stk. 3. Ministeren for kulturelle anliggender fastsætter nærmere regler om afgiftspligtens indtræden og ophør m.v.
Efter forhandling med socialministeren og bestyrelsen kan ministeren for kulturelle anliggender fastsætte regler om nedsættelse eller bortfald af afgifterne.
Der kan stilles midler til rådighed af statskassen til dækning af det indtægtstab, sådanne regler medfører.
§ 15. Der kan stilles midler til rådighed af statskassen til dækning af udgifterne ved dele af Danmarks Radios virksomhed.
Aftale om vilkårene herfor træffes mellem ministeren for kulturelle anliggender, bestyrelsen og den minister, hvis forretningsområde berøres af den pågældende del af virksomheden.
Stk. 2. Ved en aftale efter stk. 1 kan bestemmelserne i § 9, stk. 2 og § 10 fraviges.' 4. § 16 affattes således:
»§ 16. Klager over bestemte programmer eller programserier, der er udsendt af Danmarks Radio, skal indgives til Danmarks Radio inden 4 uger efter, at programmet eller programserien er udsendt.
Stk. 2. Danmarks Radios afgørelse i en klagesag efter stk. 1 kan af den, afgørelsen vedrører, indbringes for et nævn, Radionævnet, der nedsættes af ministeren for kulturelle anliggender.
Stk. 3. Radionævnet kan kun optage en sag til behandling, hvis den er indbragt for nævnet inden 4 uger efter, at Danmarks Radios afgørelse er meddelt den pågældende.
5. I § 19 ændres »radiorådet« til: »bestyrelsen for  

 Danmarks Radio« og »jfr. § 15, 2. punktum« udgår.
6. I § 23, STK. 4, ændres »§ 15, 3. punktum« til: »§ 15,  

 stk. 2.« § 2 Loven træder i kraft den BEMÆRKNINGER TIL LOVFORSLAGET ALMINDELIGE BEMÆRKNINGER Lov om radio- og fjernsynsvirksomhed blev senest revideret ved lov nr. 335 af 4. juni 1986 om etablering af TV 2.
Det foreliggende lovforslags formål er at skabe grundlag for en ændring af Danmarks Radios styrelse m.v., således at institutionen får bedre muligheder for at tilpasse sig den nye konkurrencesituation.
Mediekommissionen har i sin betænkning om dansk mediepolitik (Betænkning nr. 1029, 1985) behandlet Danmarks Radios forhold og har fremsat en række anbefalinger bl.a. vedrørende institutionens øverste ledelse.
I folketingssamlingen 1985-86 blev der fremsat to forslag til folketingsbeslutning om Danmarks Radios styrelse (B 60, fremsat af Socialdemokratiet og SF, og B 64, fremsat af RV).
Beslutningsforslagene var til 1. behandling den 23. januar 1986 (se Folketingstidende 1985-86, sp. 5747-5765). Forslagene kom ikke til 2. behandling.
I forbindelse med Folketingets kulturudvalgs behandling af beslutningsforslagene tilkendegav kulturministeren, at lovforslag om Danmarks Radios styrelse m.v. ville blive fremsat i folketingsåret 1986-87, og at lovforslaget for så vidt angår Danmarks Radios styrelse ville tage udgangspunkt i beslutningsforslag B 64. Kulturministeren oplyste endvidere, at han ønskede at overveje, hvorvidt det ville være hensigtsmæssigt at inddrage andre spørgsmål vedrørende Danmarks Radios virksomhed under lovrevisionen.
 Lovforslagets hovedpunkter er følgende:
 Radiorådet nedlægges og erstattes af en mindre bestyrelse.
Der etableres en klar kompetencefordeling mellem bestyrelsen, der har det overordnede ansvar for virksomheden, og driftsledelsen, der har det daglige programansvar og den daglige administrative og økonomiske ledelse.
Denne kompetencefordeling kommer også til udtryk i en ændret klageordning, hvorefter bestyrelsen ikke behandler klager over bestemte programmer eller programserier.
Med henblik på at sikre muligheden for en bredere debat af programvirksomheden etableres som et rådgivende organ et programråd med repræsentation fra en række organisationer m.v., herunder lytter- og seerorganisationer.
Institutionens selvstændighed i forhold til statsmagten præciseres, således at Kulturministeriets beføjelser i forhold til institutionen herefter omfatter godkendelse af budgetramme, regnskab samt med Finansudvalgets tilslutning licensafgifternes størrelse.
Kulturministeriets beføjelser vil nærmere blive fastsat i en vedtægt for Danmarks Radio.
Kompetencer vedrørende personaleforhold henlægges til institutionen, og det foreslås i denne forbindelse, at bestyrelsen udpeger generaldirektøren og andre medlemmer af direktionen, medens øvrige ansættelser henhører under generaldirektøren.
Det forudsættes i denne forbindelse, at en ny bestyrelse for Danmarks Radio får anledning til at vurdere ønskeligheden af en revision af de gældende arbejdsmæssige aftaler med henblik på en bedre udnyttelse af institutionens ressourcer.
Danmarks Radios karakter af offentlig institution foreslås opretholdt.
Dette indebærer, at institutionens opgave fortsat skal være at virke som en samfundsforpligtet virksomhed.
Det må anses for naturligt, at en institution med Danmarks Radios baggrund og ressourcer, fortsat skal indtage en særlig plads i det danske mediebillede med forpligtelser bl.a. med hensyn til kulturlivets trivsel og med hensyntagen også til mindre publikumsgruppers interesser.
Danmarks Radio og TV 2 må som institutioner, der er oprettet af det offentlige, respektere visse overordnede målsætninger med hensyn til kvalitet, alsidighed og mangfoldighed.
Dette forhold udelukker efter ministeriets opfattelse ikke, at der tilstræbes en forskellig programprofil for de to tv-kanaler, der også bortset fra institutionernes forskellige udviklingsstadier og ressourcer i øvrigt - er karakteriseret ved forskelle i styrelse og virksomhedens opbygning.
Lovforslaget tilsigter således at opretholde Danmarks Radio som et grundlæggende element i en mere mangfoldig dansk mediesituation, og at sikre institutionens muligheder for gennem øget selvstændighed at tilpasse sig denne situations ændrede krav.
Lovforslaget har iøvrigt ingen økonomiske og administrative konsekvenser for staten.
BEMÆRKNINGER TIL LOVFORSLAGETS ENKELTE BESTEMMELSER Til § 1 Til nr. 3 ad § 6 ad stk. 1 Med hensyn til Danmarks Radios karakter af selvstændig offentlig institution tilsigter forslaget en styrkelse af institutionens selvstændighed ved henlæggelse af øget kompetence vedrørende budget- og personaleforhold til Danmarks Radios ledelse.
Forslaget indebærer ingen ændring med hensyn til Danmarks Radios offentlige karakter, hvilket bl.a. har betydning for institutionens forhold til lov om offentlighed i forvaltningen, forvaltningsloven samt ombudsmandens kompetence.
Med hensyn til programforpligtelserne bemærkes, at det i overensstemmelse med Mediekommissionens anbefalinger forudsættes, at de landsdækkende kanaler i princippet er undergivet de samme overordnede forpligtelser for programvirksomheden.
Dette indebærer, at der ved programlægningen skal lægges vægt på kvalitet, alsidighed og mangfoldighed.
For Danmarks Radios vedkommende har Radiorådet som programudvalg vedtaget følgende principper for programvirksomheden:
 SAGLIGHED:
Kravet om saglighed i informationsspredningen indebærer en forpligtelse til at lægge vægt på det væsentlige og til, at sagsfremstillingen er korrekt og baseret på en kritisk holdning til de kilder, hvorfra oplysningerne hidrører.
 UPARTISKHED:
Upartiskheden i informationsspredningen forudsætter, at Danmarks Radio som institution ikke tager stilling i kontroversielle spørgsmål, at medarbejderne i Danmarks Radio ikke benytter deres stilling til at fremme personlige interesser, og at der stræbes imod, at opfattelser, der er så væsentlige, at de har krav på almen interesse, i et rimeligt balanceforhold kommer til udtryk i Danmarks Radios programvirksomhed.
 ALSIDIGHED:
Alsidighedsforpligtelsen indebærer ikke blot en forpligtelse til indenfor det samlede programudbud at bringe programmer fra så forskellige områder som nyhedsformidling, oplysning, underholdning og kunst, men også til, at der søges tilvejebragt et varieret udbud af genrer, holdninger og synspunkter, og at der gives den kunstneriske frihed frugtbare muligheder for udfoldelse.
Alsidighedskravet må desuden forstås som en forpligtelse overfor minoriteters ret til at komme til orde med synspunkter og holdninger og som et krav om, at særinteresser ikke dyrkes ensidigt på bekostning af almenhedens synspunkter og holdninger.
 INFORMATIONS- OG YTRINGSFRIHED:
Informations- og ytringsfrihed skal have afgørende vægt ved programlægningen.
Forsøg fra udenforstående på at øve pression mod programvirksomheden skal afvises.
Sikringen af ytringsfriheden i Danmark står i nøje forbindelse med radio/ tv's frie adgang til at indsamle informationer og nyheder og til at offentliggøre dem så korrekt som muligt.
Lovforslaget forudsætter, at disse retningslinjer fortsat er gældende for Danmarks Radios virksomhed.
Spørgsmålet om i hvilket omfang TV 2 vil kunne opfylde alsidighedsforpligtelsen må ses i sammenhæng med kanalens sendetid og ressourcer i øvrigt samt den programprofil, som institutionen udvikler under hensyn til sin særlige opbygning og funktionsmåde.
For al nyhedsformidling, der finder sted i offentligt etablerede kanaler, landsdækkende eller regionale, må det lægges til grund, at principperne om saglighed og upartiskhed skal respekteres, ligesom der skal lægges afgørende vægt på informations- og ytringsfriheden.
For Danmarks Radios vedkommende forudsættes det, at institutionen fortsat skal varetage opgaven som »public service« virksomhed,  

 det vil sige en samfundsforpligtet institution, hvortil der stilles særlige krav om kvalitet i de enkelte programmer, alsidighed i programudbuddet og mangfoldighed i programlægningen.
Særlig hensyntagen til minoritetsbehov må iagttages.
Derudover forudsættes det, at Danmarks Radio fortsat skal varetage væsentlige kulturpolitiske funktioner i relation til musik, teater og kulturliv i øvrigt.
Endvidere kan Danmarks Radios virksomhed som hidtil omfatte undervisningsprogrammer.
Med hensyn til alsidighedskravet bemærkes, at dette krav ligesom efter den gældende ordning ikke kan forlanges opfyldt for den enkelte udsendelse, men at kravet gælder for det samlede udbud af udsendelser.
ad stk. 2 Bestemmelsen omhandler anden programvirksomhed end den sædvanlige programvirksomhed over for den danske befolkning, der er omtalt i stk. 1. Som eksempel herpå kan nævnes: Programvirksomhed til udlandet via kortbølgesender eller eventuelt via satellit.
 Herudover dækker bestemmelsen produktionen af videokassetter o.
 lign.
ad stk. 3 Bestemmelsen er udtryk for ønske om tilvejebringelse af udtrykkelig hjemmel for Danmarks Radios udøvelse af andre aktiviteter end programvirksomhed, hvad enten der er tale om aktiviteter i tilknytning til denne som f.eks. udgivelse af publikationer, eller andre aktiviteter som f.eks. uddannelse eller udlejning af effekter og faciliteter, jf. § 7.
Mediekommissionen har i sin betænkning om dansk mediepolitik behandlet spørgsmålet om uddannelse til medierne.
Spørgsmålet er endvidere omhandlet i en rapport, der er udarbejdet af Mediekommissionens uddannelsesudvalg, og som danner grundlag for kommissionens anbefalinger.
Rapportens hovedkonklusion er, at de allerede eksisterende institutioner inden for medieuddannelsesområdet - journalistuddannelse, filmuddannelse, teateruddannelse og radio/ TV-uddannelse - kan dække det fremtidige uddannelsesbehov, hvis de på passende måde udbygges og samarbejder.
Kulturministeriet må derfor tage forbehold om, at de uddannelsesmæssige opgaver, der for tiden er henlagt til Danmarks Radio, inddrages i en kommende udformning af den samlede offentlige medieuddannelse, idet en koordinering af uddannelsestilbuddene i en fremtid, hvor vilkårene på medieområdet vil ændre sig, må tilstræbes både af praktiske og økonomiske grunde.
ad stk. 4 Det er fundet hensigtsmæssigt, at kulturministeren fastsætter regler om Danmarks Radios forpligtelse i tilfælde af katastrofer eller krise- eller krigssituationer.
Bestemmelsen skal - for så vidt angår krise- og krigssituationer - ses som et led i planlægningen af beredskabet i tilfælde af krig, jf. § 2, stk. 1, i lov om det civile beredskab (lovbekendtgørelse nr. 279 af 3. juni 1985), hvorefter det påhviler den enkelte minister inden for sit administrationsområde at gennemføre det planlægningsarbejde og træffe de foranstaltninger, som til enhver tid måtte være påkrævet med henblik på tilrettelæggelsen af landets civile beredskab.
De nærmere regler om ovennævnte pligt for Danmarks Radio fastsættes i bekendtgørelse, idet det forudsættes, at Danmarks Radio som hidtil i beredskabsspørgsmål samarbejder med de berørte myndigheder. (De nuværende regler på området fremgår af aftale af 20. maj 1985 mellem Civilforsvarsstyrelsen og Danmarks Radio om hurtig alarmering af befolkningen i større områder i krisesituationer).
 Aftalen er tiltrådt af Forsvarsministeriet.
Danmarks Radio er i beredskabsspørgsmål i løbende kontakt med Civilforsvarsstyrelsen.
Civilforsvarsstyrelsen og Danmarks Radio er enige om, at de beredskabsorienterede foranstaltninger i Danmarks Radio på såvel det tekniske som det bygningsmæssige område vil ske i takt med, at Danmarks Radios installationer i bygninger i øvrigt udbygges og moderniseres.
ad § 7 Med hensyn til Danmarks Radios indtægtsgrundlag forudsættes det, at institutionens indtægter overvejende tilvejebringes gennem licensafgifter.
Bestemmelsen tilsigter herudover at skabe udtrykkelig hjemmel for, at Danmarks Radio kan tilvejebringe supplerende indtægter f.eks. ved salg eller udleje af produkter eller tjenesteydelser.
Blandt mulige indtægtskilder kan nævnes renteindtægter og indtægter ved salg af programmer til andre radiofonier, salg af videoprogrammer, salg af lydkassetter/ grammofonplader, salg af »siderettigheder« og »know how«, udlejning af  

 faciliteter, publikations- og forlagsvirksomhed m.v.
For så vidt angår eksternt salg forudsættes det, at der tilstræbes fuld indtægtsdækning, og at der udformes regler for prisfastsættelsen, der sikrer imod konkurrenceforvridning i forhold til private virksomheder.
Det forudsættes endelig, at der ikke sker ændring i den gældende ordning, hvorefter reklameindtægter ikke kan indgå i institutionens indtægtsgrundlag.
ad § 8 ad stk. 1 Det er lagt til grund, at der tilstræbes en ordning med en bestyrelse af begrænset størrelse, der i højere grad end den gældende ordning muliggør varetagelse af en egentlig ledelsesfunktion.
Det forudsættes, at der ved bestyrelsens sammensætning lægges vægt på medlemmernes personlige og faglige kvalifikationer, således at mediemæssig, kulturel og ledelsesmæssig indsigt repræsenteres.
Under hensyn til Danmarks Radios karakter af »public service«-institution anses det for hensigtsmæssigt, at der etableres et repræsentativt ledelsesorgan, der kan varetage indseende med opfyldelsen af de offentlige forpligtelser, som påhviler institutionen.
Dette er baggrunden for forslaget om, at give Folketinget en indflydelse på bestyrelsens sammensætning, idet det herved forudsættes, at der ved udpegelsen tages hensyn til Folketingets politiske bredde.
Det forekommer på denne baggrund ikke velbegrundet, at repræsentanten for institutionens fastansatte medarbejdere har stemmeret.
ad stk. 2 Med henblik på at sikre kontinuitet i bestyrelsens arbejde, foreslås det, at der kun bliver tale om udpegelse af et nyt medlem eller en ny repræsentant i tilfælde af udtræden.
ad stk. 3 Ud fra samme begrundelse, som er gældende for TV 2 ordningen, foreslås det, at folketingsmedlemmer ikke kan have sæde i Danmarks Radios bestyrelse.
ad stk. 4 Genbeskikkelse kan finde sted, men hensynet til en passende fornyelse kan tale for, at umiddelbar genbeskikkelse i almindelighed kun bør finde sted een gang.
ad § 9 ad stk. 1 Med hensyn til bestyrelsens kompetence bør det lægges til grund, at der skal tilstræbes en klar kompetencefordeling mellem bestyrelse og driftsledelse.
Bestyrelsen forudsættes at have det overordnede ansvar for, at lovens forudsætninger på såvel det programmæssige som det økonomiske område overholdes, medens driftsledelsen skal have ansvaret for den daglige virksomhed.
Den gældende ordning, hvorefter regeringen (kulturministeren) har en kompetence med hensyn til udnævnelse af overordnet personale, bør ophøre under hensyn til ordningens begrundelse i monopolsituationen.
Kompetencen til udnævnelse af generaldirektøren og de øvrige medlemmer af direktionen bør ligge hos bestyrelsen.
Kompetencen til at udnævne øvrigt personale ligger hos generaldirektøren.
ad stk. 2 Bestemmelsen tilsigter en præcisering af institutionens øgede selvstændighed gennem udelukkelse af Kulturministeriet som ankeinstans for klager over Danmarks Radios virksomhed.
ad stk. 3 Det forudsættes, at nærmere regler om f.eks. budgetprocedure, regnskabsprocedure, administration af Radiofonden, klageprocedure og forhold til programråd og amtsprogramråd fastsættes i en vedtægt for Danmarks Radio.
Kulturministeren kan foretage ændringer i vedtægten, uanset om dette er foreslået af bestyrelsen.
ad § 10 Bestemmelsen tilsigter at muliggøre en selvstændig, professionel ledelse af den daglige virksomhed jf. forslagets § 16 om ændret procedure vedrørende klager over bestemte programmer eller programserier.
ad § 11 Hensynet til sikring af en bredere offentlig debat om Danmarks Radios programvirksomhed, således som den bl.a. kommer til udtryk i lytter- og seerorganisationers arbejde, bør tilgodeses ved nedsættelse af et programråd med repræsentation, dels fra lytter- og seerorganisationer, dels fra organisationer, foreninger m.v.
som repræsenterer den danske befolknings interesser med hensyn til erhverv, arbejdsmarked, undervisning, kirkelige forhold, kunst, fritid, idræt og forbrugerforhold.
Programrådet skal bestå af 20-30 personer og have en rådgivende funktion over for bestyrelse og direktion.
Med hensyn til programrådets sammensætning bemærkes, at der efter ministeriets opfattelse må lægges særlig vægt på repræsentation af lytter- og seerorganisationer.
Det tænkes herefter lagt til grund, at 1/3 af programrådets medlemmer udpeges af denne kreds af organisationer og foreninger.
Sekretatiatsforretninger i forbindelse med programrådets virksomhed forudsættes varetaget af Danmarks Radio, ligesom det forudsættes, at TV 2 varetager tilsvarende sekretariatsforretninger for det programråd, der er nævnt i § 15 r.
Nærmere regler om rådets sammensætning og virksomhed fastsættes i vedtægten for Danmarks Radio.
ad § 12 Det foreslås at opretholde den gældende ordning med amtsprogramråd, således at disse råd med udgangspunkt i regionens arbejde kan fremføre synspunkter på Danmarks Radios programvirksomhed over for det programråd, der er nævnt i § 11. Sekretariatsforretninger i forbindelse med amtsprogramrådenes virksomhed, forudsættes administreret som hidtil.
ad § 13 Allerede den gældende ordning er baseret på det hovedsynspunkt, at en institution af Danmarks Radios karakter skal have en fri og uafhængig stilling i forhold til statsmagten, ikke blot med hensyn til programlægningen, men også med hensyn til dispositioner på det økonomiske og administrative område.
Dette synspunkt er baggrunden for den bevillingsretlige særstilling, som Danmarks Radio har i dag, og som bl.a. kommer til udtryk derved, at Danmarks Radios budget ikke optages på finansloven.
Den gældende ordning indebærer imidlertid, at kulturministeren tillægges en række kompetencer med hensyn til dels budgetforhold, dels personaleforhold.
Endvidere er det antaget, at kulturministeren i kraft af beføjelsen til godkendelse af institutionens årlige budget kan gennemføre administrative begrænsninger af Danmarks Radios aktivitet.
Omfanget af denne kompetence har dog været genstand for diskussion.
Det er Kulturministeriets opfattelse, at den gældende ordning på en række områder har vist sig uhensigtsmæssig, og at den fornødne samordning med den offentlige sektors økonomiske forhold vil kunne tilgodeses ved en fastlæggelse af de økonomiske rammer for institutionens virksomhed.
Forslaget tilsigter således at præcisere bestyrelsens dispositionsfrihed inden for de rammer, der fastsættes ved kulturministerens godkendelse af budgetramme og licensafgifternes størrelse.
En udvidet adgang for institutionen til at disponere selvstændigt inden for den fastsatte ramme vil endvidere være i overensstemmelse med den ved lovforslaget tilsigtede reorganisering af institutionens opbygning og ansvarsforhold.
Det stedfundne brud på Danmarks Radios monopol på radiospredningsområdet understreger nødvendigheden af, at institutionen får mulighed for større fleksibilitet i sin administration for derigennem til stadighed at kunne tilpasse sin virksomhed til en ændret mediesituation.
Forslaget indebærer, at Danmarks Radio overfor kulturministeren skal fremlægge forslag til budgetramme, indeholdende overslag over forventede drifts- og anlægsudgifter, indtægter i budgetåret samt en redegørelse for påtænkte ændringer i Danmarks Radios aktivitetsniveau.
Endvidere skal der, til brug for bedømmelsen af budgetrammen, gives oplysninger om produktivitetsudviklingen og udviklingen i gennemsnitsløn.
Budgetrammen fastsættes på grundlag af budgetårets pris- og lønniveau.
Hvad særligt angår indtægter bemærkes, at forslaget til rammefastsættelse skal ledsages af forslag til størrelsen af licensafgifter samt skøn over indtægter ved salg af ydelser m.v.
Kulturministerens godkendelse af budgetrammen finder sted, når finansudvalget har givet tilslutning til kulturministerens forslag om licensafgifternes størrelse.
Det forudsættes, at der parallelt med TV 2 ordningen, træffes principiel beslutning om budgetniveauet for en 4-årig periode, således at kulturministeren årligt fastsætter budgetrammen for det følgende år samt en foreløbig ramme for den følgende 3-års periode.
For så vidt angår personaleområdet indebærer forslaget, at der ikke ved rammegodkendelsen tages stilling til personaletallet.
I konsekvens heraf foreslås en ophævelse af den gældende ordning, hvorefter kulturministeren træffer afgørelse om oprettelse og nedlæggelse af stillinger ved Danmarks Radio, jf. at forslaget i øvrigt indebærer, at kulturministeren ikke længere skal have kompetence med hensyn til stillingsbesættelser.
Forslaget vil endelig indebære, at institutionen selvstændigt træffer aftaler om løn- og andre ansættelsesvilkår for personalet.
Til nr. 4 ad § 16 Bestemmelsen tilsigter at indføre en mere hensigtsmæssig procedure i klagesager.
Det forudsættes herved, at det ikke er bestyrelsens opgave, at behandle klager over bestemte programmer eller programserier, men at det er generaldirektørens afgørelse, der kan indbringes for Radionævnet.
Under Justitsministeriet er nedsat et udvalg om medieansvar, der bl.a. overvejer spørgsmålet om, hvorvidt klager over programvirksomheden i Danmarks Radio og i TV 2, skal behandles af et fælles nævn.
Kulturministeriet afventer resultatet af disse overvejelser.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget 1. § 4, STK. 1, 1. PKT., affattes således:
»Generaldirektoratet for post- og telegrafvæsenet opretter efter forhandling med ministeren for kulturelle anliggender og bestyrelsen for Danmarks Radio, jf. § 8, de radiofoni- og fjernsynsstationer, som er nødvendige for Danmarks Radio, og varetager stationernes drift.« 2. I § 4, STK. 1, 2. PKT. ændres »radiorådet« til:  

 »bestyrelsen for Danmarks Radio.« --/ § 4. Generaldirektoratet for post- og telegrafvæsenet opretter efter  

 forhandling med ministeren for kulturelle anliggender og radiorådet de  

 radiofoni- og fjernsynsstationer, som er nødvendige for Danmarks Radio, og  

 varetager stationernes drift.
Udgifterne hertil afholdes forskudsvis af  

 statskassen og refunderes af Danmarks Radio efter aftale mellem ministeren  

 for offentlige arbejder, ministeren for kulturelle anliggender og radiorådet.
/-- 3. Kapitel 2 DANMARKS RADIO affattes således:
§ 6. Danmarks Radio er en selvstændig offentlig institution, der er forpligtet over for hele befolkningen til at udsende radiofoni- og fjernsynsprogrammer omfattende nyhedsformidling, oplysning, underholdning og kunst.
Der skal ved programlægningen lægges afgørende vægt på hensynet til informations- og ytringsfriheden.
Der skal i programudbuddet tilstræbes kvalitet, alsidighed og mangfoldighed.
Ved informationsformidlingen skal der lægges vægt på saglighed og upartiskhed.
Stk. 2. Danmarks Radio kan udøve anden programvirksomhed, herunder ved udsendelse til udlandet og ved fremstilling af programmer til distribution på anden måde end gennem udsendelser.
Stk. 3. Danmarks Radio kan udøve anden virksomhed i tilknytning til programvirksomheden eller med henblik på udnyttelse af institutionens tekniske udstyr, særlige sagkundskab m.v.
Stk. 4. Efter regler fastsat af ministeren for kulturelle anliggender er Danmarks Radio forpligtet til at udsende meddelelser af beredskabsmæssig betydning til befolkningen.
§ 7. Danmarks Radios virksomhed finansieres gennem afgifter for benyttelse af radiofoni- og fjernsynsmodtagere samt ved indtægter ved salg af ydelser m.v.
§ 8. Danmarks Radio ledes af en bestyrelse på 11 medlemmer, som beskikkes af ministeren for kulturelle anliggender. 2 medlemmer (formanden og næstformanden) udpeges af ministeren for kulturelle anliggender og 9 medlemmer udpeges af Folketinget.
De fastansatte medarbejdere i Danmarks Radio udpeger 1 repræsentant uden stemmeret.
Stk. 2. I tilfælde af udtræden udpeges et nyt medlem eller en ny repræsentant for den resterende del af beskikkelsesperioden.
Stk. 3. Medlemmer af Folketinget kan ikke være medlemmer af bestyrelsen.
 Stk. 4. Beskikkelserne gælder for 4 år.
§ 9. Bestyrelsen er Danmarks Radios øverste ledelse og har det overordnede ansvar for, at de bestemmelser for institutionens virksomhed, der er fastsat i loven, overholdes.
Bestyrelsen fastsætter de almindelige retningslinjer for Danmarks Radios virksomhed og ansætter generaldirektøren og øvrige medlemmer af Danmarks Radios direktion.
Stk. 2. Danmarks Radios afgørelser i sager, der vedrører institutionens virksomhed, kan ikke indbringes for anden administrativ myndighed, jf. dog § 15 og §§ 16-18.
Stk. 3. Ministeren for kulturelle anliggender fastsætter efter indhentet udtalelse fra bestyrelsen en vedtægt for Danmarks Radio.
§ 10. Generaldirektøren har det daglige programansvar og varetager den daglige administrative og økonomiske ledelse af Danmarks Radio.
Det personale, som ikke ansættes af bestyrelsen, jf. § 9, stk. 1, ansættes af generaldirektøren.
 § 11. Ministeren for kulturelle anliggender nedsætter et programråd.
 Medlemmerne beskikkes for en periode på 4 år.
Stk. 2. Programrådet er et rådgivende organ, der skal drøfte Danmarks Radios programvirksomhed og som kan afgive udtalelse herom til bestyrelse og direktion.
Stk. 3. Nærmere regler om rådets sammensætning og virksomhed, fastsættes i vedtægten for Danmarks Radio.
§ 12. For hvert amt og for Københavns og Frederiksberg kommuner i fællesskab nedsættes et programråd efter regler, der fastsættes af amtsrådet.
Programrådet er et rådgivende organ, som har til opgave at følge Danmarks Radios regionale programvirksomhed og som kan fremkomme med synspunkter herom samt om programvirksomheden i øvrigt over for det programråd, der er nævnt i § 11. Medlemmerne beskikkes for en periode på 4 år.
Stk. 2. Nærmere regler for amtsprogramrådenes virksomhed fastsættes i vedtægten for Danmarks Radio.
§ 13. Bestyrelsen fremsætter overfor ministeren for kulturelle anliggender forslag til rammefastsættelse tillige med forslag til størrelsen af afgifterne for benyttelse af radiofoni- og fjernsynsmodtagere, jf. § 14.
Stk. 2. Bestyrelsen fastsætter for hvert finansår inden for den af ministeren for kulturelle anliggender fastsatte ramme budgettet for Danmarks Radios virksomhed.
Stk. 3. Når Danmarks Radio har fastsat det budget, som er nævnt i stk. 2, tilsendes det ministeren for kulturelle anliggender og Folketinget til orientering.
Stk. 4. Institutionens regnskab revideres af Rigsrevisionen.
Det af bestyrelsen udarbejdede regnskab for det enkelte finansår forelægges med revisionens bemærkninger ministeren for kulturelle anliggender til godkendelse og tilsendes derefter Folketinget til orientering.
§ 14. Størrelsen af afgifterne for benyttelse af radiofoni- og fjernsynsmodtagere fastsættes af ministeren for kulturelle anliggender efter forslag fra bestyrelsen og med tilslutning fra Folketingets Finansudvalg, jf. § 15 v.
Stk. 2. Afgifterne opkræves af Danmarks Radio og indgår i en særlig fond, der benævnes Radiofonden og bestyres af institutionens bestyrelse.
Stk. 3. Ministeren for kulturelle anliggender fastsætter nærmere regler om afgiftspligtens indtræden og ophør m.v.
Efter forhandling med socialministeren og bestyrelsen kan ministeren for kulturelle anliggender fastsætte regler om nedsættelse eller bortfald af afgifterne.
Der kan stilles midler til rådighed af statskassen til dækning af det indtægtstab, sådanne regler medfører.
§ 15. Der kan stilles midler til rådighed af statskassen til dækning af udgifterne ved dele af Danmarks Radios virksomhed.
Aftale om vilkårene herfor træffes mellem ministeren for kulturelle anliggender, bestyrelsen og den minister, hvis forretningsområde berøres af den pågældende del af virksomheden.
Stk. 2. Ved en aftale efter stk. 1 kan bestemmelserne i § 9, stk. 2 og § 10 fraviges.' --/ § 6. Danmarks Radio er en selvstændig offentlig institution, der ledes af  

 det i § 8 nævnte radioråd, og hvis virksomhed finansieres gennem afgifter for  

 benyttelse af radiofoni- og fjernsynsmodtagere, jfr. dog § 15.
§ 7. Danmarks Radio har til opgave at udsende radiofoni- og  

 fjernsynsprogrammer, der omfatter nyhedsformidling, oplysning, underholdning  

 og kunst, og som er bestemt til modtagelse af almenheden her i landet.
Ved  

 programlægningen skal der lægges afgørende vægt på hensynet til informations-  

 og ytringsfriheden, og der skal i programudbudet tilstræbes den størst mulige  

 alsidighed.
 Stk. 2. Danmarks Radio kan endvidere udøve programvirksomhed på  

 undervisningsområdet, ved udsendelse af kortbølgeprogrammer til udlandet og  

 ved fremstilling af programmer til distribution på anden måde end gennem  

 udsendelser.
 § 8. Radiorådet nedsættes af ministeren for kulturelle anliggender og  

 sammensættes på følgende måde:
 1) 2 medlemmer udpeges af ministeren for kulturelle anliggender.
 2) 1 medlem, der skal være radioteknisk kyndig, udpeges af ministeren for  

 offentlige arbejder.
 3) 2 medlemmer udpeges af de fast ansatte medarbejdere i Danmarks Radio  

 efter regler, der fastsættes af ministeren for kulturelle anliggender.
 4) 12 medlemmer udpeges af folketinget som repræsentanter for lyttere og  

 fjernseere.
 5) Hvert af de i folketingets finansudvalg repræsenterede partier udpeger  

 1 medlem.
 Stk. 2. De af ministeren for kulturelle anliggender anerkendte lytter- og  

 fjernseerorganisationer eller sammenslutninger af sådanne, der repræsenterer  

 mindst 5000 kontingent- og licensbetalende medlemmer, og som har bestået i  

 mindst 1 år, har over for folketinget indstillingsret til valg af de i stk.  

 1, nr. 4, nævnte radiorådsmedlemmer.
 Stk. 3. Anerkendte lytter- og fjernseerorganisationer, der repræsenterer  

 religiøse og nationale mindretal, kan af ministeren for kulturelle  

 anliggender anerkendes som indstillingsberettigede uden hensyn til deres  

 medlemstal.
 Stk. 4. Blandt rådets medlemmer udpeger ministeren for kulturelle  

 anliggender en formand og en næstformand.
 § 9. Radiorådet er Danmarks Radios øverste ledelse og fører tilsyn med, at  

 de i loven fastsatte bestemmelser for institutionens virksomhed overholdes.  

 Rådet fastsætter de almindelige retningslinier for Danmarks Radios virksomhed  

 inden for de i loven givne rammer.
 Stk. 2. Radiorådet har den endelige administrative afgørelse i sager, der  

 vedrører Danmarks Radios programvirksomhed, jfr. dog § 15 og §§ 16-18.
Stk. 3. Radiorådet udarbejder for hvert finansår et budget for Danmarks  

 Radios virksomhed.
Budgettet forelægges ministeren for kulturelle anliggender  

 til godkendelse.
Det godkendte budget tilsendes folketinget til orientering.  

 I driftsåret må overskridelse af budgettets samlede sum ikke ske uden  

 ministerens samtykke.
Stk. 4. Efter aftale mellem ministeren for kulturelle anliggender og  

 finansministeren varetages revisionen af Danmarks Radios regnskab af  

 rigsrevisionen.
Det af radiorådet udarbejdede regnskab for det enkelte  

 finansår forelægges med revisionens bemærkninger ministeren for kulturelle  

 anliggender til godkendelse og tilsendes derefter folketinget til  

 orientering.
Stk. 5. Ministeren for kulturelle anliggender træffer efter indstilling  

 fra radiorådet afgørelse om oprettelse og nedlæggelse af stillinger ved  

 Danmarks Radio.
De af Danmarks Radio trufne aftaler om løn- og andre  

 ansættelsesvilkår for Danmarks Radios personale forelægges ministeren til  

 godkendelse.
Ministeren fastsætter i den i stk. 6 nævnte forretningsorden  

 regler om besættelse af ledige stillinger, herunder om, i hvilke stillinger,  

 ministeren efter indstilling fra radiorådet skal foretage udnævnelsen.
 Stk. 6. Ministeren for kulturelle anliggender udfærdiger efter indstilling  

 fra radiorådet en forretningsorden for rådet og et reglement for de i  

 Danmarks Radio ansatte tjenestemænd.
 § 10. Radiorådet virker tillige som programudvalg og nedsætter desuden et  

 forretningsudvalg.
 Stk. 2. Regler om udvalgenes virksomhed og kompetence og om  

 forretningsudvalgets sammensætning fastsættes i radiorådets forretningsorden.
§ 11. For hvert amt nedsættes et programråd efter regler, der fastsættes  

 af amtsrådet.
Programrådet har til opgave at følge Danmarks Radios  

 programvirksomhed og at fremkomme med synspunkter herom over for radiorådet i  

 dets egenskab af programudvalg.
Formændene for amternes programråd deltager i  

 møder med programudvalget efter regler, der fastsættes i radiorådets  

 forretningsorden.
 § 12. Udpegelse som medlem af radiorådet, forretningsudvalget og  

 programrådene, jfr. §§ 8, 10 og 11, gælder for 4 år fra en 1. april.
§ 13. Danmarks Radios daglige drift ledes, bortset fra den i § 4 nævnte tekniske virksomhed, af en generaldirektør, der udnævnes af  

 ministeren for kulturelle anliggender efter indstilling fra radiorådet.
 § 14. Størrelsen af afgifterne for benyttelse af radiofoni- og  

 fjernsynsmodtagere fastsættes af ministeren for kulturelle anliggender efter  

 indstilling fra radiorådet og med tilslutning fra folketingets finansudvalg.
 Stk. 2. Afgifterne opkræves af Danmarks Radio og indgår i en særlig fond,  

 der benævnes radiofonden og bestyres af radiorådet.
Stk. 3. Ministeren for kulturelle anliggender fastsætter nærmere regler om  

 de i medfør af stk. 1 fastsatte afgifter, herunder om afgiftspligtens  

 indtræden og ophør.
Efter forhandling med socialministeren og radiorådet kan  

 ministeren for kulturelle anliggender fastsætte regler om nedsættelse eller  

 bortfald af afgifterne.
Der kan stilles midler til rådighed af statskassen  

 til dækning af det indtægtstab, sådanne regler medfører for Danmarks Radio.
§ 15. Der kan stilles midler til rådighed af statskassen til dækning af  

 udgifterne ved Danmarks Radios virksomhed på de i § 7, stk. 2, nævnte områder.
Aftale om vilkårene herfor træffes mellem  

 ministeren for kulturelle anliggender, radiorådet og den minister, hvis  

 forretningsområde berøres af den pågældende del af virksomheden.
Ved en sådan  

 aftale kan bestemmelserne i § 9, stk. 1 og 2, fraviges.
/-- 4. § 16 affattes således:
»§ 16. Klager over bestemte programmer eller programserier, der er udsendt af Danmarks Radio, skal indgives til Danmarks Radio inden 4 uger efter, at programmet eller programserien er udsendt.
Stk. 2. Danmarks Radios afgørelse i en klagesag efter stk. 1 kan af den, afgørelsen vedrører, indbringes for et nævn, Radionævnet, der nedsættes af ministeren for kulturelle anliggender.
Stk. 3. Radionævnet kan kun optage en sag til behandling, hvis den er indbragt for nævnet inden 4 uger efter, at Danmarks Radios afgørelse er meddelt den pågældende.
--/ § 16. Radiorådets afgørelser i anledning af klager over bestemte  

 programmer eller programserier, der er udsendt af Danmarks Radio, kan af den,  

 afgørelsen vedrører, indbringes for et nævn, radionævnet, der nedsættes af  

 ministeren for kulturelle anliggender.
Stk. 2. Radionævnet kan kun optage en sag til behandling, hvis den er  

 indbragt for nævnet inden 4 uger efter, at radiorådets afgørelse er meddelt  

 den pågældende.
Radiorådets afgørelser skal indeholde oplysning om adgangen  

 til at indbringe afgørelsen for radionævnet og om fristen herfor.
/-- 5. I § 19 ændres »radiorådet« til: »bestyrelsen for  

 Danmarks Radio« og »jfr. § 15, 2. punktum« udgår.
--/ § 19. §§ 16-18 gælder tilsvarende med hensyn til afgørelser truffet af  

 andre end radiorådet i overensstemmelse med en i henhold til § 15 indgået  

 aftale, jfr. § 15, 2. punktum.
/-- 6. I § 23, STK. 4, ændres »§ 15, 3. punktum« til: »§ 15,  

 stk. 2.« --/ § 23. Danmarks Radio er erstatningsansvarlig for skade, der retsstridigt  

 forvoldes ved institutionens radiofoni- og fjernsynsudsendelser.
Ansvaret  

 gælder dog ikke for skade forvoldt ved transmission af offentlige møder eller  

 af aktuelle begivenheder, medmindre skaden er forvoldt i tjenesten af en  

 ansat i Danmarks Radio.
 Stk. 2. Erstatning, som Danmarks Radio har måttet udrede efter stk. 1, kan  

 kræves betalt af skadevolderen i det omfang, det findes rimeligt under hensyn  

 til handlingens beskaffenhed, skadevolderens stilling og omstændighederne i  

 øvrigt.
Stk. 3. Skadevolderens erstatningsansvar over for skadelidte kan nedsættes  

 eller bortfalde, hvis det findes rimeligt under hensyn til de i stk. 2 nævnte  

 omstændigheder og til skadelidtes interesse.
Erstatning, som skadevolderen  

 har måttet udrede, kan kræves betalt af Danmarks Radio i det omfang, ansvaret  

 endeligt skal påhvile institutionen efter Stk. 2.
 Stk. 4. Bestemmelserne i stk. 1-3 finder tilsvarende anvendelse på skade,  

 der retsstridigt forvoldes ved radiofoni- og fjernsynsudsendelser fra andre  

 institutioner, selskaber m.v. end Danmarks Radio, jfr. § 15, 3. punktum.
