 En ansøger, der modtog mellemste invalidepension indtil 1. januar  

 1984, hvor lov om invalidepension og førtidspension trådte i kraft, fandtes  

 ikke berettiget til ægteskabstillæg i forbindelse med indgåelse af ægteskab i  

 august 1984. Ankestyrelsen fandt, at overgangsreglerne i § 4, stk. 1, i lov  

 nr. 248 af 8. juni 1983 om ændring af lov om invalidepension m.v. efter  

 bemærkningerne til lovforslaget og sigtet med lovbestemmelsen skulle forstås  

 således, at reglen fandt anvendelse dels på personer, der ved lovens  

 ikrafttræden den 1. januar 1984 havde ret til og fik udbetalt  

 ægteskabstillæg, idet de var gift og oppebar invalidepension, og dels på  

 personer, der var gift, og som havde ansøgt om pension inden 1. januar 1984,  

 men endnu ikke havde fået tilkendt pension.
 REDEGØRELSE FOR SAGEN:
En ansøger, der modtog mellemste invalidepension, indgik ægteskab i august  

 1984. Fra september 1984 ydede socialforvaltningen supplerende hjælp efter  

 bistandslovens § 43 til hustruen.
Hjælpen ophørte pr. 1. december 1984. I  

 april 1984 havde hustruen søgt om førtidspension.
I denne forbindelse havde  

 hun været optaget til arbejdsprøvning fra 26. november 1984 til 11. januar  

 1985, hvorunder hun fik udbetalt løn/sygedagpenge. Ægteparret fraflyttede  

 kommunen den 28. februar 1985.
 Ansøgerens hustru har klaget til amtsankenævnet over størrelsen af det  

 »hustrubidrag«, socialforvaltningen havde ydet til mandens pension.
 AFGØRELSEN, DER KLAGES OVER:
 Amtsankenævnet pålagde socialforvaltningen at udbetale ægteskabstillæg til  

 ansøgeren for perioden 18. august 1984 til 28. februar 1985. Under hensyn til  

 at ansøgeren ved ikrafttrædelsen af reglerne om førtidspension pr. 1. januar  

 1984 modtog mellemste invalidepension, fandt amtsankenævnet, at ansøgeren ved  

 indgåelse af ægteskab den 18. august 1984 fik ret til ægteskabstillæg, jfr. §  

 4, stk. 1, i lov nr. 248 af 8. juni 1983 om ændring af lov om invalidepension  

 m.v. og ophævelse af lov om pension til enker m.fl.
 KLAGEN TIL ANKESTYRELSEN:
 Socialforvaltningen anførte bl.a., at det fandtes lovstridigt at udbetale  

 ægteskabstillæg til en mellemste førtidspensionist, der først havde indgået  

 ægteskab den 18. august 1984. Socialforvaltningen henviste til, at udbetaling  

 af ægteskabstillæg blev ophævet den 1. januar 1984. Socialforvaltningen  

 henviste endvidere til, at såfremt amtsankenævnets afgørelse skulle følges  

 fremover, ville alle enlige pensionister (før 1. januar 1984) ved indgåelse  

 af ægteskab få ret til ægteskabstillæg mange år frem.
 LOVGRUNDLAG:
 Lov nr. 248 af 8. juni 1983 om ændring af lov om invalidepension m.v., §  

 4, stk. 1.
 ANKESTYRELSENS AFGØRELSE:
Ankestyrelsen finder, at overgangsreglerne i § 4, stk. 1, i den ovennævnte  

 lov efter bemærkningerne til lovforslaget og sigtet med lovbestemmelsen skal  

 forstås således, at reglen finder anvendelse dels på personer, der ved lovens  

 ikrafttræden den 1. januar 1984 havde ret til og fik udbetalt tillægget, idet  

 de var gift og oppebar invalidepension, og dels på personer, der var gift, og  

 som havde ansøgt om pension inden den 1. januar 1984, men endnu ikke havde  

 fået tilkendt pension.
Den sidste gruppe ville ikke have kunnet få  

 ægteskabstillæg, såfremt overgangsreglen ikke var indsat.
 Ankestyrelsen er enig med socialforvaltningen i, at overgangsbestemmelsen  

 ikke har tilsigtet at give alle, der var invalidepensionister før 1. januar  

 1984, og som efter 1. januar 1984 indgik ægteskab, ret til ægteskabstillæg.
 Ankestyrelsen ændrer således amtsankenævnets afgørelse.
 De ydelser, der måtte være udbetalt i overensstemmelse med amtsankenævnets  

 afgørelse, kan dog ikke kræves tilbagebetalt.
