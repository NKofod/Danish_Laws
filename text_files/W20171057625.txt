Erstatningsansvarslovens § 1 - andet tab, nævnets j.nr. 13-520-01161 Ansøger blev som følge af et overfald forsinket 13 måneder i sin uddannelse som speciallæge.
Ansøgeren søgte som følge heraf om erstatning for tabt arbejdsfortjeneste.
Ansøgeren henviste i den forbindelse til, at han som følge af tilskadekomsten blev forsinket i forhold til afslutningen af sin speciallægeuddannelse, og at han havde haft tabt arbejdsfortjeneste svarende til forskellen mellem den løn, som han modtog som reservelæge, og den løn han havde kunnet oppebære ved en stilling som speciallæge på et tidligere tidspunkt.
Nævnet afslog at tilkende ansøgeren erstatning for tabt arbejdsfortjeneste, da ansøger var raskmeldt og havde genoptaget sit arbejde som reservelæge i den periode, hvor der blev søgt om tabt arbejdsfortjeneste.
Nævnet fandt derimod, at der efter omstændighederne kunne tilkendes ansøger erstatning for andet tab efter erstatningsansvarslovens § 1 for det indtægtstab, som ansøger havde lidt som følge af tilskadekomsten.
 Erstatningen for forlænget uddannelse blev skønsmæssigt fastsat til i alt 100.000 kr. som kompensation for det tab, som ansøger led som følge af forlængelse af speciallægeuddannelsen.
