Skriftlig fremsættelse (20. november 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af boafgiftsloven og skatteforvaltningsloven (Ensartet bo- og gaveafgift ved generationsskifte og forbedret henstandsordning) (Lovforslag nr.
L 76) Med nedsættelsen af bo- og gaveafgiften til 5 pct. ved virksomhedsoverdragelser blev der givet en meget stor skattelettelse til nogle af de mest velhavende danskere.
Den prioritering er regeringen uenig i.
Regeringen ønsker at investere i fællesskabet og tage fat på de udfordringer, Danmark står overfor.
Det sker eksempelvis ved at øge investeringer i uddannelse.
 Derfor foreslås det, at skattelettelsen rulles tilbage, så der igen er en ensartet bo- og gaveafgift på 15 pct. for overdragelse af erhvervsvirksomheder m.v.
 Samtidig skal der være gode og stabile vilkår for at drive virksomhed i Danmark, herunder for de familieejede virksomheder, der bidrager med investeringer og arbejdspladser i hele Danmark.
 Derfor foreslås det samtidig at indføre et retskrav på henstand med betaling af bo- og gaveafgiften i op til 30 år ved virksomhedsoverdragelser m.v., så der er sikkerhed for, at afgiften altid kan betales i løbet af en længere årrække, så likviditeten kun påvirkes i mindre grad, og der fortsat kan investeres i virksomheden, selvom der er sket generationsskifte.
Endelig foreslås det at ændre den rentesats, som henstandsbeløb for bo- og gaveafgift forrentes med.
Rentesatsen foreslås ændret fra den gældende rentesats på 1 pct. p.a. over Nationalbankens diskonto, dog mindst 3 pct. p.a., til standardrenten i selskabsskattelovens § 11 B, stk. 2. Det er vurderingen, at standardrenten er et bedre udtryk for markedsrenten.
 Det er vigtigt, at lovforslaget vedtages, inden afgiftsforhøjelsen skal træde i kraft den 1. januar 2020. Lovforslaget sendes derfor af tidsmæssige årsager i høring samtidig med fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
