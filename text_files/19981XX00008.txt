Skriftlig fremsættelse (7. oktober  

 1998) Sundhedsministeren (Carsten Koch):
 Hermed tillader jeg mig for Folketinget at  

 fremsætte:
Forslag til Lov om virksomhedsansvarlige  

 læger (Lovforslag nr.
L 24).
 Formålet med lovforslaget er - ved indførelse  

 af en pligt til at udpege en læge, der er ansvarlig for hele  

 virksomheden - at tilgodese patienternes sikkerhed og kvaliteten af det  

 sundhedsfaglige arbejde på private sygehuse, klinikker m.v., hvor der  

 foretages lægelig patientbehandling m.v.
 Lovforslaget indebærer, at de sygehuse, klinikker  

 m.v., som ikke hører til det offentlige sygehusvæsen, skal  

 organisere sig således, at der ikke er tvivl om, hvem der varetager den  

 sundhedsfaglige ledelse, og dermed hvem der har det overordnede ansvar for  

 den udøvede sundhedsfaglige virksomhed, herunder det overordnede  

 ansvar for patienternes sikkerhed og for kvaliteten af det sundhedsfaglige  

 arbejde.
 Der skal således udpeges en virksomhedsansvarlig  

 læge, som skal påse, at den sundhedsfaglige virksomhed, som  

 udøves på sygehuset, klinikken m.v., udføres i  

 overensstemmelse med god faglig praksis og med de pligter, der i  

 øvrigt er fastsat i lovgivningen for sundhedsfaglig virksomhed,  

 herunder for lægers og andet sundhedspersonales virksomhed.
 Sundhedsstyrelsen skal gives meddelelse om udpegelsen af  

 den virksomhedsansvarlige læge med henblik på  

 tydeliggørelse af ansvarsforholdene, således at hverken den  

 virksomhedsansvarlige læge, patienter, pårørende,  

 personale eller tilsynsmyndigheder er i tvivl om, hvem henvendelser i  

 spørgsmål vedrørende den sundhedsmæssige virksomhed  

 skal rettes til.
 Det foreslås, at loven træder i kraft den 1.  

 juli 1999.
 Idet jeg i øvrigt henviser til lovforslaget og  

 bemærkningerne hertil, tillader jeg mig hermed at anbefale lovforslaget  

 til Folketingets velvillige behandling.
