 1. Efter at det ved Højesteretsdom af 27. marts 1987  

 er statueret, at en efterlevende ægtefælle, der var pensionist ved  

 indkomstårets udløb og hensad i uskiftet bo, havde krav på 1 almindeligt  

 personfradrag og 1 personfradrag for ugifte pensionister, udsendtes  

 SD-cirkulære 1987-31. Cirkulæret vedrører de tilfælde, hvor  

 statsskattedirektoratet automatisk ændrer skatteberegningen, således at  

 eventuel overskydende skat udbetales til den efterlevende ægtefælle uden  

 ansøgning.
 2. Hvis den efterlevende ægtefælle, som opfylder  

 betingelserne i SD-cirkulære 1987-31, punkterne 1 - 4, er afgået ved døden,  

 vil udbetaling af overskydende skat ske som nedenfor anført i pkt. 3 - 6.
 3. Udbetalingen af den overskydende skat vil ske  

 automatisk til de boer, der er omfattet af punkterne 4 og 5 i nærværende  

 cirkulære.
 4. Skiftes boet efter længstlevende og har  

 ligningskommissionen ikke inden den 1. december 1987 godkendt  

 værdiansættelserne i den endelige boopgørelse, kontrollerer kommunen i  

 forbindelse med godkendelse af værdiansættelserne i § 14-opgørelsen eller den  

 endelige boopgørelse, om boet har krav på overskydende skat.
I bekræftende fald foranstalter kommunen, at der på grundlag af en ny  

 slutopgørelse eller årsopgørelse sker udbetaling til den person, der i  

 henhold til § 14-opgørelsen er berettiget til at modtage og kvittere for  

 tilbagebetaling af skat på boets vegne.
Er ingen berettiget hertil, skal  

 udbetaling ske til den skifteret, der behandler boet.
 5. For sidstafdøde, der har uafsluttede skattesager,  

 der vedrører det indkomstår, hvor de blev enker/enkemænd, vil der automatisk  

 blive anvendt det forhøjede personfradrag ved skatteansættelser, der medfører  

 udskrift af en ny slutopgørelse eller årsopgørelse.
6. Vedrørende de øvrige boer, dvs. hvor boet efter  

 længstlevende er skattemæssigt afsluttet, har Justitsministeriet meddelt, at  

 automatisk tilbagebetaling ikke kan finde sted til skifteretterne.
Arvingerne  

 må i disse tilfælde rette henvendelse til den skifteret, der har behandlet  

 boet, med anmodning om en eventuel genoptagelse med henblik på udbetaling af  

 overskydende skat.
 Det er herefter skifteretten, der anmoder sidstafdødes bopælskommune om at  

 foranledige den overskydende skat udbetalt.
