 Efter Rådets direktiv 72/166/EØF om indbyrdes tilnærmelse af  

 medlemsstaternes lovgivning om ansvarsforsikring for motorkøretøjer og  

 kontrollen med forsikringspligtens overholdelse ophæves forsikringskontrollen  

 for køretøjer, der er hjemmehørende i en EF-medlemsstat, ved at indføre en  

 ordning, hvorefter de nationale grønkortbureauer i medlemsstaterne indgår  

 aftale om at garantere gensidig forsikringsdækning i tilfælde af skade,  

 forvoldt af uforsikrede køretøjer.
 Efter direktivets art. 7, stk. 3, kan EF-Kommissionen beslutte, at  

 direktivets ordning, hvorefter forsikringskontrollen ophæves for køretøjer,  

 der er hjemmehørende i EF-lande, også skal anvendes på køretøjer, der hører  

 hjemme i tredielande, med hvis nationale grønkortbureau EF har indgået en  

 lignende aftale.
 Island har den 3. december 1992 undertegnet den multilaterale  

 garantioverenskomst med virkning fra den 1. januar 1993. EF-Kommissionen har  

 som følge heraf den 21. december 1992 besluttet, at medlemsstaterne fra den  

 1. januar 1993 skal afstå fra at gennemføre kontrol med ansvarsforsikringen  

 for motorkøretøjer, der normalt er hjemmehørende i Island.
Efter § 16, stk. 2, i Justitsministeriets bekendtgørelse nr. 504 af 22.  

 juli 1987 om udenlandske køretøjers adgang til Danmark, som senest ændret ved  

 bekendtgørelse nr. 419 af 1. juni 1992, skal told- og skatteregionerne  

 kontrollere, at islandsk indregistrerede køretøjer under kørsel i Danmark er  

 omfattet af en gyldig ansvarsforsikring.
Bekendtgørelsen om udenlandske  

 køretøjers adgang til Danmark vil derfor snarest blive ændret for at  

 gennemføre Kommissionens beslutning.
Justitsministeriet skal dog, indtil bekendtgørelsen er udstedt, og efter  

 aftale med Skatteministeriet, anmode om, at forsikringspligten uden videre  

 anses for opfyldt for køretøjer, der er hjemmehørende i Island.
Kontrol med  

 om køretøjer, der er registreret i Island, er omfattet af en  

 ansvarsforsikring skal herefter undlades.
 Ordningen træder i kraft straks.
P.M.V.
E.B.
