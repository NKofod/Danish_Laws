Anpartsreglerne  

 Dispensation LR af 23/2-1999 Reference LV 1998 E.F. 1.4.5.
 Et interessentskab bestående af 3 partnere i et  

 advokatfirma ansøgte Ligningsrådet om dispensation fra  

 anpartsreglerne vedrørende fast ejendom i personskattelovens § 4, stk.  

 1, nr. 12, 1. pkt., jf. § 4, stk. 6.
 Det var oplyst, at de 3 interessenter i fællesskab  

 med skæringsdag den 1/10-1998 havde erhvervet en fast ejendom med en  

 tilhørende entreprisekontrakt om opførelse af en blandet  

 udlejningsejendom fra et entreprenørfirma, som ingen af  

 interessenterne havde tilknytning til eller indflydelse på.
 Ejendommen, der skulle indrettes med et  

 erhvervslejemål og et antal beboelseslejemål, blev overtaget med  

 en eksisterende lejekontrakt vedrørende erhvervslejemålet til en  

 lejer, som interessenterne ikke havde tilknytning til eller indflydelse  

 på, ligesom ejendommen i øvrigt skulle udlejes til lejere uden  

 tilknytning til interessenterne.
 Af salgsmaterialet fremgik, at ejendommen fuldt udlejet  

 ville være overskudsgivende efter afskrivninger, hvilket kunne  

 underbygge, at skattemæssige overvejelser ikke havde været  

 afgørende, og at ejendommen var egnet som investeringsobjekt.
Det kunne endvidere lægges til grund, at der ikke  

 var tale om en skattemæssig pakkeløsning eller et led i et  

 større ejendomsprojekt med flere ejere end de 3 interessenter.
De 3  

 interessenter havde dernæst ikke noget fællesskab med de  

 øvrige ejendomsejere, som fik deres ejendomme administreret af det  

 pågældende advokatfirma, hvortil administrationen tænktes  

 overført, eller med advokaterne i det pågældende  

 advokatfirma.
Ligningsrådet fandt ud fra en samlet  

 helhedsbedømmelse af de faktiske omstændigheder, at der ikke  

 forelå et investeringsprojekt for passive investorer, hvor  

 skattemæssige overvejelser må antages at have haft en  

 væsentlig betydning for anskaffelsen.
Ligningsrådet anså  

 det endvidere for godtgjort, at udlejningen ikke udgjorde en del af en  

 fælles udlejning for mere end 10 ejere, og fandt at betingelsen i  

 personskattelovens § 4, stk. 6, om, at omstændighederne i øvrigt  

 talte for en dispensation fra personskattelovens § 4, stk. 1, nr. 12, 1.  

 pkt., var opfyldt.
 Kommentar:
 Dispensationsreglen vedrørende personskattelovens  

 anpartsregler blev ændret ved lov nr. 492 af 24/6-1992, jf. § 4, stk.  

 1, nr. 12, sammenholdt med § 4, stk. 6. Ved lovændringen blev  

 dispensationsadgangen begrænset til afskrivningsberettiget fast ejendom  

 og inventar heri, mens der ikke længere kunne gives dispensation  

 vedrørende andre aktiver efter disse regler.
 Om driftsmidler og skibe, jf. nu personskattelovens § 4,  

 stk. 1, nr. 13 og § 4, stk. 7.
 Til opnåelse af dispensation vedrørende  

 udlejning af afskrivningsberettiget fast ejendom og inventar heri anskaffet  

 den 30/4-1992 eller senere kræves herefter, dels at det skal  

 godtgøres, at der ikke foreligger fælles udlejning for flere end  

 10 personer, og dels tillige, at omstændighederne i øvrigt taler  

 for at give dispensation.
 Siden lovændringen i 1992 har Ligningsrådet  

 behandlet et antal dispensationsansøgninger, og Ligningsrådet  

 har på baggrund af lovforarbejderne og cirkulæret været  

 tilbageholdende med at give dispensationer.
 Forud for den aktuelle sag har Ligningsrådet  

 således meddelt dispensation i 3 tilfælde refereret i TfS.  

 1997,616. Dispensationerne blev meddelt, fordi ejernes udlejning efter  

 Ligningsrådets skøn ud fra en samlet helhedsbedømmelse af  

 de faktiske omstændigheder ikke havde karakter af at være et  

 investeringsprojekt for passive investorer, hvor skattemæssige  

 overvejelser måtte antages at have haft væsentlig betydning for  

 anskaffelsen.
Afgørelsen i den aktuelle sag følger samme  

 linie som Ligningsrådets praksis på området i  

 øvrigt.
Ligningsrådet fandt dog bl.a., at det forhold, at  

 investorerne selv havde erhvervet ejendommen på eget initiativ, og uden  

 at der forelå en "pakkeløsning" eller et masseudbud,  

 samt at ejendommen efter de foreliggende budgetter ville være  

 overskudsgivende, indicerede, at der ud fra en helhedsvurdering ikke  

 forelå et investeringsprojekt for passive investorer, hvor  

 skattemæssige overvejelser måtte antages at have haft  

 væsentlig betydning for anskaffelsen.
 En omstændighed, der også vil kunne  

 tillægges betydning ved bedømmelsen, er i hvilket omfang  

 investeringen finansieres ved optagelse af lån.
 Ligningsrådets afgørelse i  

 dispensationssagerne er ikke bindende for hverken den skattepligtige eller  

 ligningsmyndighederne, når udlejningen efterfølgende har  

 ændret sig, ligesom ændringer i ejerkreds eller  

 administrationsaftale mv. kan medføre, at der på ny skal  

 ansøges om dispensation.
