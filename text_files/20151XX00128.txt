Skriftlig fremsættelse (11. november 2015) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om naturgasforsyning (Bemyndigelse til fastsættelse af regler om opgørelse af produktions- og tilførselsomkostninger for opgraderet og renset biogas m.v.) (Lovforslag nr.
L 52) Formålet med lovforslaget er at sikre, at Danmark overholder vilkårene i Europa-Kommissionens afgørelse fra november 2013 om godkendelse af støtteordninger til opgraderet og renset biogas m.v.
Vilkårene er, at Danmark skal overvåge, hvordan driftsbesparelserne for de berørte anlæg, herunder opgraderings- og rensningsanlæg, udvikler sig for at sikre, at der ikke er tale om overkompensation.
Med lovforslaget foreslås det derfor, at der indsættes en bemyndigelse i lov om naturgasforsyning til, at ministeren kan fastsætte regler om, at Energinet.dk skal opgøre omkostningerne til produktion og tilførsel af opgraderet biogas og af renset biogas, der leveres til henholdsvis det sammenkoblede system og til bygasnet.
Formålet er, at der skal kunne foretages en regelmæssig vurdering af, om de gældende pristillæg til opgraderet og renset biogas kan føre til overkompensation.
I forlængelse heraf foreslås det endvidere at enhver, der modtager støtte til opgraderet og renset biogas og biogasproducenter, der leverer biogas til disse støttemodtagere, skal give Energinet.dk oplysninger, der er nødvendige for at opgøre omkostningerne ved produktion og tilførsel af opgraderet biogas og renset biogas til henholdsvis det sammenkoblede system og til bygasnet.
Formålet er også med denne bestemmelse at gøre det muligt for ministeren at foretage overkompensationsvurderingen.
 Lovforslaget vil træde i kraft den 1. februar 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
