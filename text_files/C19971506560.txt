(Til landets blodbanker og sygehuse) Forord Denne vejledning til landets blodbanker om tapning af bloddonorer  

 erstatter Sundhedsstyrelsens cirkulære af 17. februar 1960 om vejledning  

 angående tapning af bloddonorer.
 Vejledningen er udarbejdet i samarbejde med Sundhedsstyrelsens  

 Transfusionsmedicinske Råd.
Sundhedsstyrelsen, august 1997 Einar Krag Michael von Magnus Indholdsfortegnelse I.
Indledning II.
Bloddonation i Danmark III.
Udvælgelse af bloddonorer Udvælgelse af donorer til andre tappeprocedurer IV.
Vurdering af donors helbred Almentilstand Puls og blodtryk Måling af hæmoglobinværdier ved blod tapning Smitterisiko V.
Information af bloddonorer VI.
Blodtapningens udførelse Risikobetonet arbejde eller fritidsbeskæftigelse Fornyet tapning Særlige forhold vedrørende plasma- og cytaferese VII.
Generelt om blodbankens forpligtigelse ved blodtapning Registrering af blodtapninger Personale ved blodbanker Utensilier, blodbeholdere og aseptik I.
Indledning Med lov nr. 465 af 10. juni 1997 om fremskaffelse og anvendelse af humant  

 blod og blodprodukter til lægemiddelformål m.v. er der nu fastsat regler for  

 forholdene vedrørende blodtransfusion.
Formålet med denne vejledning er dels at sikre bloddonorerne bedst muligt  

 mod komplikationer ved tapning og dels at opnå bedst mulig sikkerhed ved  

 anvendelse af blodprodukter til patientbehandling.
Ved udvælgelse af  

 bloddonorer skal der både tages hensyn til om donor er rask og problemfrit  

 kan afgive blod, og til at recipienten sikres mod overførsel af smitsomme  

 sygdomme eller medikamenter.
II.
Bloddonation i Danmark En bloddonor er enhver person, der i landets blodbanker, herunder mobile  

 blodbanker, tappes for blod eller blodkomponenter, som skal anvendes til  

 patienter i sygdomsbehandling eller til fremstilling af blodderivater eller  

 reagenser til diagnostiske eller andre formål.
I medfør af lov om fremskaffelse og anvendelse af humant blod og  

 blodprodukter til lægemiddelformål m.v. må der ved blodtransfusion i Danmark  

 alene anvendes blod fra frivillige, ubetalte bloddonorer.
Dette anbefales  

 internationalt, da udenlandske undersøgelser har vist, at risikoen for  

 overførsel af smitsomme sygdomme er større med blod hidrørende fra betalte  

 bloddonorer end med blod fra ubetalte bloddonorer.
Der må ikke ydes betaling eller anden form for kompensation til  

 bloddonorerne for det afgivne blod.
Mindre gaver, som har relation til  

 bloddonorvirksomheden som fx nåle, emblemer o.l., anses ikke for betaling.
Bloddonorerne skal sikres anonymitet.
Donors persondata må ikke oplyses  

 til recipienten eller andre, ligesom donor ikke må oplyses om patienternes  

 navne.
Det anbefales ikke at anvende donorer, som patienten selv vælger.
III.
Udvælgelse af bloddonorer Donor bør være fyldt 18 år. Øvre aldersgrænse er almindeligvis 65 år, men  

 kan bero på et klinisk skøn.
Personer, som er fyldt 60 år, anbefales  

 almindeligvis ikke optaget som nye donorer.
 Den person, som skal være bloddonor, må kunne give pålidelige og nøjagtige  

 oplysninger om identitet samt nuværende og tidligere helbredstilstand og skal  

 kunne forstå den til enhver tid givne skriftlige donorinformation resp.  

 relevante spørgeskemaer.
Nye donorer skal udspørges om helbredstilstanden, herunder tidligere og  

 nuværende sygdomme, medicinindtagelse, vaccinationer samt om ophold i  

 geografiske områder med øget risiko for blodbårne smitsomme sygdomme  

 (malaria, hepatitis B/C, HIV, HTLV). Det anbefales, at der anvendes et  

 standardiseret spørgeskema til at indhente disse oplysninger.
Der er normalt  

 ikke behov for udførelse af egentlig lægelig helbredsundersøgelse af  

 bloddonorer i Danmark.
Hos donorer, der regelmæssigt giver blod, anbefales det før hver tapning  

 at supplere helbredsoplysningerne med en kortfattet udspørgen for at afgøre,  

 om der er noget til hinder for tapningen.
Dette kan fx foretages ved et  

 spørgeskema vedrørende eventuelle ændringer i helbredstilstand,  

 medicinindtagelse eller udlandsrejser siden sidste tapning.
 Det er vigtigt at personen er frit stillet , således at der er mulighed  

 for selveksklusion.
 Helbredsskemaerne skal bedømmes af passende kvalificeret personale, som er  

 trænet i at anvende de standardiserede udvælgelseskriterier for bloddonorer.
 Sundhedsstyrelsen anbefaler, at blodbankerne anvender de kriterier for  

 udvælgelse af bloddonorer og det donorspørgeskema, som fremgår af Dansk  

 Selskab for Klinisk Immunologi's vejledning: Transfusionsmedicinske  

 Standarder.
Kun raske personer uden tidligere alvorlige sygdomstilstande bør  

 accepteres som bloddonorer.
Donor skal vurderes at kunne afgive en  

 standarddonation (450 ml +/- 10%) op til 4 gange årligt uden risiko for  

 helbredet.
Personer med legemsvægt under 50 kg bør almindeligvis ikke være  

 bloddonorer, da den i alt udtagne blodmængde ikke bør overstige 13% af  

 personens skønnede blodvolumen.
Såfremt der er afvigelser fra de accepterede udvælgelseskritierier, skal  

 det forelægges den for blodtapningen ansvarlige læge til afgørelse.
Hvis  

 lægen er i tvivl, bør donor afvises. Årsagen til afvisningen bør forklares  

 donor, og afvisningen registreres.
 I tilfælde, hvor forhold taler imod bloddonation, skal der tages stilling  

 til, om helbredsforholdene medfører permanent eller midlertidig udelukkelse  

 (dage, uger eller måneder).
I særlige tilfælde og efter den for blodtapningen ansvarlige læges skøn  

 kan tapning finde sted fra personer, som ikke opfylder alders- og  

 helbredskriterierne.
Såfremt donor i sådanne tilfælde ikke er myndig, skal  

 der foreligge en skriftlig tilladelse fra indehaveren af forældremyndigheden.
Udvælgelse af donorer til andre tappeprocedurer (plasmaferese eller  

 cytaferese) I tilfælde af anvendelse af særlige tappeprocedurer bør der kun rettes  

 henvendelse herom til donorer, der har været tappet ved almindelig  

 blodtapning flere gange.
Bloddonoren skal informeres fuldt ud om de anvendte  

 tappeprocedurers udførelse, de dermed eventuelle forbundne gener og det  

 formodede tidsforbrug.
Informationen bør gives både skriftligt og mundtligt.  

 Der må kun anvendes donorer, der efter en grundig information samtykker i at  

 lade sig tappe ved en sådan teknik.
Såfremt den givne information giver  

 anledning til tvivl hos donor vedrørende deltagelse i denne specielle  

 tappeprocedure, bør donor ikke anvendes til plasma- eller cytaferese.
IV.
Vurdering af donors helbred Almentilstand.
Umiddelbart før tapningen skal det ved et klinisk skøn og udspørgen af  

 donor afgøres, om der er noget til hinder for tapningen.
Der lægges vægt på  

 almentilstand, cyanose, dyspnoe, plethora, usædvanlig bleghed, ikterus, tegn  

 på spirituspåvirkning, medicinindtagelse eller psykisk uligevægt.
Puls og blodtryk Det anbefales, at der foretages rutinemæssig måling af puls og blodtryk.  

 Pulsen bør være regelmæssig og frekvensen mellem 50-110/min.
Blodtrykket bør  

 som hovedregel ikke overstige 180 mmHg systolisk og 100 mmHg diastolisk.  

 Normalt foretages der ikke tapning, hvis blodtrykket er under 100 mmHg  

 systolisk.
Måling af hæmoglobinværdier ved blodtapning For at sikre bloddonor mod udvikling af blodmangel ved for hyppig tapning  

 skal donors hæmoglobinkoncentration måles i tilslutning til hver blodtapning.
 Måling på blodprøve udtaget ved tapningens afslutning er i almindelighed  

 mest praktisk, men ved mistanke om anæmi hos donor bør  

 hæmoglobinkoncentrationen undersøges i blodprøve udtaget inden tapning finder  

 sted.
 For personer, som regelmæssigt er bloddonorer, bør der foreligge oplysning  

 om hæmoglobinkoncentrationen ved sidste tapning, før tapningen finder sted.
 Hvis målingen foretages på blodprøve udtaget før tapningen, bør  

 hæmoglobinkoncentrationen ligge inden for følgende grænseværdier.
 De samme grænser gælder almindeligvis for plasmaferese- og  

 cytaferesedonorer.
 Bloddonor bør undersøges nærmere, såfremt hæmoglobinkoncentrationen  

 afviger fra de nævnte øvre og nedre grænser, eller hvis  

 hæmoglobinkoncentrationen imellem to på hinanden følgende tapninger falder  

 mere end 1,3 mmol/l (20 g/l).
Smitterisiko I de senere år er alt donorblod screenet for visse smittemarkører.
Det  

 drejer sig bl.a. om undersøgelse for HIV-infektion, hepatitis B- og hepatitis  

 C-infektion.
Der har endvidere været undersøgelse for nogle sjældnere  

 virusinfektioner.
Dette giver en ret stor sikkerhed for at undgå smitte via  

 blod og blodprodukter.
Der er dog stadig en vis risiko for smitte i den  

 periode, der kaldes »det seronegative vindue«, som er tidsrummet  

 fra smitte er påført til antistof kan påvises i blodet.
Denne risiko søges  

 minimeret ved de øvrige sikkerhedsforanstaltninger, der iværksættes i  

 forbindelse med bloddonation.
 Ved smittemarkørscreeningen af donorblod er der inden for de sidste ti år  

 fundet 30 anti-HIV positive bloddonorer, hvoraf 19 (ca. 2/3) var  

 førstegangsdonorer eller donorer, der havde haft en længerevarende (>5 år)  

 passivitet i deres donorvirksomhed(i det følgende sammenfattende betegnet  

 »opstartsdonorer«), medens 1/3 var regelmæssige donorer.
 For såvel hepatitis B- som hepatitis C-virus er der fundet 15-20  

 seropositive donorer pr. år, hvoraf langt de fleste var opstartsdonorer og  

 kun 0-2 var regelmæssige donorer.
Da opstartsdonorer kun udgør ca. 10% af den samlede donorpopulation, er  

 der således et betydeligt højere smittepres blandt disse end blandt  

 regelmæssige donorer.
Det højere smittepres indebærer endvidere, at der er en  

 vis risiko for, at der blandt opstartsdonorerne er nogle, der er smittet så  

 kort tid inden fremmødet, at de endnu er i »det seronegative  

 vindue«.
 Risikoen accentueres af, at der blandt opstartsdonorerne kan være enkelte  

 personer, hvis første fremmøde væsentligst er motiveret af ønsket om at blive  

 testet.
For at eliminere denne smitterisiko anbefales det, at nye donorer og  

 donorer, der møder første gang efter længerevarende (>5 år) passivitet i  

 deres donorvirksomhed, ikke tappes ved første fremmøde, men at der kun tages  

 blodprøver.
Der bør herefter gå 2 måneder, før donor indkaldes til egentlig  

 blodtapning.
V.
Information af bloddonorer Alle donorer skal, forinden de accepteres til blodafgivning, have  

 gennemlæst relevant informationsmateriale om AIDS: Sundhedsstyrelsens  

 »Vigtig meddelelse til alle bloddonorer om AIDS«.
En donor skal,  

 efter at have læst den nødvendige donorinformation, være frit stillet til at  

 afstå fra blodgivning.
 Inden blodtapningen finder sted, skal donor underskrive en erklæring om,  

 at vedkommende mener:
1. at være fuldstændig rask, 2. ikke at have haft smitsom gulsot, malaria eller  

 syfilis, 3. at have læse den aktuelle donorinformation om AIDS  

 og 4. ikke at have været udsat for risiko for HIV-smitte.
VI.
Blodtapningens udførelse Under tapningen skal donor ligge ned og konstant overvåges.
Donor skal  

 blive liggende under opsyn på tappelejet i nogle minutter efter tapningens  

 afslutning.
Donor skal tilbydes rigeligt at drikke både før og efter  

 tapningen.
Ved en normal donortapning tappes donor for 450 ml +/- 45 ml fuldblod.  

 Derudover udtages blod i blodprøveglas til de laboratorieundersøgelser, der  

 er nødvendige for at blodet må anvendes.
Ingen donor må tappes for mere end  

 600 ml fuldblod pr. gang inklusive laboratorieprøver.
Fra personer med  

 legemsvægt mellem 50 og 60 kg bør maksimalt tappes 500 ml pr. gang inklusive  

 de nødvendige laboratorieblodprøver.
 Donor skal hvile i mindst 10 minutter efter blodtapningen, og der skal  

 herunder tilbydes donor rigeligt at drikke, ligesom donor skal være under  

 passende opsyn.
 Hvis donor viser tegn på ildebefindende, skal blodtapningen omgående  

 afbrydes og foranstaltninger til behandling af tilstanden iværksættes.  

 Donorer, der besvimer eller frembyder andre symptomer på utilpashed i  

 tilslutning til tapningen, skal efter at være fuldt restituerede befordres i  

 bil til deres bestemmelsessted (ikke som fører af eget motorkøretøj), og de  

 skal være under ledsagelse, indtil tilsynet kan varetages af andre.
 I tilfælde af skader, komplikationer eller gener hos donor opstået under  

 eller efter blodtapningen, og som med rimelighed kan henføres til denne, skal  

 blodbankens læge påse, at donor kommer under passende lægebehandling, og at  

 tilfældet anmeldes på særlig skadesanmeldelsesblanket til  

 BiD/Patientforsikringen.
 Risikobetonet arbejde eller fritidsbeskæftigelse.
 Der bør hengå mindst 12 timer mellem en blodgivning og optagelse af  

 arbejde eller fritidsaktiviteter, som indebærer særlig risiko, eksempelvis  

 førere af offentlige massetransportmidler (tog, fly, busser), kranførere,  

 stilladsarbejdere, faldskærmsudspring, dykning.
Fornyet tapning Der skal almindeligvis gå mindst tre måneder imellem to tapninger, hvor  

 der afgives en fuld portion blod.
For kvinder i den fertile alder, bør der  

 dog almindeligvis tilstræbes et længere interval for at nedsætte risikoen for  

 jernmangelanæmi.
Det bør tilstræbes, at lokale donorkorps har en sådan størrelse, at den  

 maksimale tappefrekvens for donorer kun forekommer kortvarigt.
Dette er af  

 betydning for donorernes helbred og systemets fleksibilitet ved større  

 nødhjælpssituationer.
Særlige forhold vedrørende plasma- og cytaferese Det bør tilstræbes, at plasmaferese- og cytaferesedonorer ikke tappes  

 hyppigere end ved almindelig bloddonation d.v.s. maksimalt 4 gange årligt.
 Der bør ikke udtages mere end 650 ml plasma pr. gang ved plasmaferese.
Ved plasmaferese- og cytaferesetapninger kan intervallerne mellem  

 donationerne afkortes, da der ikke er behov for den samme restitutionsfase  

 til gendannelse af de afgivne blodkomponenter.
Der bør dog gå mindst 2 uger  

 fra en almindelig blodtapning har fundet sted til plasmaferese eller  

 cytaferese udføres, og ligeledes mindst 2 uger fra plasma-/cytaferese til  

 almindelig blodtapning, dog minimum 3 måneder, hvis der har været et  

 erytrocyttab svarende til en almindelig blodtapning.
Der bør gå mindst tre  

 døgn mellem to på hinanden udførte trombafereser eller leukafereser og 2 uger  

 mellem to plasmafereser.
VII.
Generelt om blodbankens forpligtelse ved donortapning Tapning af bloddonorer ved almindelig blodtapning, ved plasmaferese eller  

 cytaferese skal foregå i en af Lægemiddelstyrelsen godkendt blodbank eller  

 ved mobile blodtapninger foretaget i blodbankernes regi.
Der bør i den enkelte blodbank foreligge en skriftlig instruktion til  

 personalet om blodtapning omfattende donorudvælgelseskriterier, registrering  

 og opskrivning af bloddonorer, de til blodtapningen hørende registrerings- og  

 kontrollæsningsforanstaltninger og beskrivelse af selve  

 blodtapningsteknikken.
Såfremt blodtapning finder sted under anvendelse af  

 specielle blodtapningsmaskiner (celleseparatorer eller  

 plasmaferese-maskiner), skal den ansvarlige læge sikre sig, at det personale  

 der udfører disse tapninger, er særligt instrueret i anvendelsen og  

 funktionen af det anvendte apparatur.
Der bør foreligge en skriftlig  

 instruktion på dansk om apparaturets betjening.
Registrering af blodtapninger Blodbanken har journalpligt og skal føre optegnelse om bloddonor og om  

 anvendelse af det tappede donorblod og de deraf fremstillede blodkomponenter.  

 Oplysningerne skal opbevares i mindst 10 år fra sidste tapning.
Blodbanken skal føre optegnelser over de anvendte bloddonorer med  

 angivelse af entydig personidentifikation, dato og tappenummer for hver  

 blodtapning.
Uregelmæssigheder ved tapningen og eventuelle komplikationer  

 skal noteres.
Resultater af de udførte laboratorieundersøgelser skal noteres.
 Hvis en donor afvises eller ekskluderes, skal årsagen til afvisningen  

 noteres.
Blodbanken skal ved registreringen drage omsorg for, at anonymiteten i  

 donorrecipient forholdet bevares.
Blodprodukter, som udgår fra blodbanken, må  

 ikke indeholde personidentificerbare oplysninger, undtagen hvor der er tale  

 om autotransfusion.
Personale ved blodbanker Blodtapningen foregår under ansvar af en læge.
Den ansvarlige læge skal  

 sikre sig, at donortapningen udføres af fagligt kvalificeret personale, som  

 er uddannet i hygiejne og aseptik samt i udførelse af venepunktur og tapning  

 af donorblod med de dertil hørende kontrolforanstaltninger.
Personalet skal være kvalificeret til at iagttage donors kliniske tilstand  

 og kunne observere tegn på eventuelt forestående ildebefindende såsom  

 manglende koncentrationsevne hos donor, bleghed, hurtigt åndedræt eller  

 svedudbrud, og skal kunne yde øjeblikkelig førstehjælp.
I tilfælde af  

 komplikationer skal relevante foranstaltninger hurtigt kunne iværksættes,  

 ligesom adgang til hurtig lægehjælp skal være sikret.
 Tappepersonalet er ansvarlig for, at donor hjemsendes i helbredsmæssig god  

 almentilstand.
 Utensilier, blodbeholdere og aseptik.
Blodtapning skal foregå under iagttagelse af relevante hygiejniske  

 forholdsregler.
Der bør til blodprøvetagning og blodtapning anvendes sterilt  

 engangsudstyr.
Anvendes brugsfærdige, lukkede, sterile blodposesystemer skal  

 disse være registrerede og godkendte af Lægemiddelstyrelsen, resp.  

 CE-mærkede.
 Ved blodtapningen anvendes på og omkring punkturstedet den samme teknik  

 til desinfektion af huden, som anvendes før kirurgiske indgreb.
