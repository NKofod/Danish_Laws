Klage over for sen iværksættelse af yderligere udredning efter en operation i tyktarmen Nævnet fandt grundlag for at kritisere overlægen for hans behandling af patienten dagen inden operationen, idet han burde have iværksat yderligere udredning af hende på et tidligere tidspunkt.
 Nævnet lagde herved vægt på, at oplysningerne om stigende nyresvigt og infektionstal, fortsat væskeophobning og fri luft i bughulen sammenholdt med fundene med røntgenundersøgelsen foretaget tre timer tidligere burde have foranlediget yderligere udredning, idet der var gået mere end syv dage siden den primære operation.
 Nævnet fandt ikke grundlag for at kritisere lægen, der havde foretaget operationen, idet lægen havde foretaget operationen efter retningslinierne for behandling af en kræftsvulst i den opadgående del af tyktarmen.
 Nævnet fandt videre ikke grundlag for at kritisere den afdelingslæge, der havde tilset kvinden i forbindelse med de første symptomer med opkastninger, kvalme og tynd mave, idet nævnet lagde vægt på, at lægen havde iværksat relevante undersøgelser og reageret relevant på resultatet af disse.
 Nævnet lagde vægt på, at den iværksatte røntgenundersøgelse og CT-scanning ikke viste tegn på lækage, samt at der ikke var påvirkning af bughinden samt naturlige, svage tarmlyde.
 Nævnet fandt endvidere ikke grundlag for at kritisere reservelægen, der havde tilset patienten natten inden operation, idet han tilså hende fem gange i løbet af natten, samt tog kontakt til overlægen, som var bagvagt, da røntgenbillederne viste let væskeophobning i lungerne og fri luft i bughulen, samt at nyresvigtet tiltog.
