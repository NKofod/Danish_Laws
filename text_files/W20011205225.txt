Landsskatteretskendelse Sociale ydelser - selvstændig erhvervsdrivende - sygedagpenge fra offentlig frivillig sygeforsikring A klager for indkomstårene 1996 og 1997 over, at  

 skatteankenævnet har nægtet at nedsætte den personlige  

 indkomst med sygedagpenge.
Det fremgår af sagens oplysninger, at klageren den  

 14. oktober 1993 har tilmeldt sig ordningen om frivillig dagpengesikring for  

 selvstændigt erhvervsdrivende i henhold til lov om dagpenge ved sygdom  

 eller fødsel § 20. Tilmelding til den frivillige dagpengesikring for  

 selvstændigt erhvervsdrivende medfører, at man alt efter valg af  

 forsikringstype kan få sygedagpenge fra kommunen fra 1. eller 3.  

 sygedag og indtil 14. sygedag, hvorefter alle er berettiget til at få  

 sygedagpenge, uanset om man er forsikret eller ej.
Klageren har i 1996 og  

 1997 modtaget sygedagpenge fra kommunen via denne ordning.
Klageren har ved indkomstopgørelsen for de  

 pågældende indkomstår medregnet ydelserne til den  

 skattepligtige indkomst som personlig indkomst.
Klagerens revisor har senere  

 rettet henvendelse til skatteafdelingen for at få reguleret de  

 selvangivne dagpengeydelser, idet det er hans opfattelse, at beløbene  

 er skattefrie.
 De stedlige skattemyndigheder har ved den påklagede  

 ansættelse nægtet at nedsætte klagerens personlige  

 indkomst.
Afgørelsen er begrundet med, at dagpenge fra en  

 frivillig offentlig ordning ikke er omfattet af pensionsbeskatningslovens §  

 53 A, og overgangsreglerne i lov nr. 429 af 26. juni 1998 § 6, stk. 3. De  

 modtagne dagpenge er derimod skattepligtige i henhold til statsskattelovens §  

 4 litra c.
Der er herved blandt andet henvist til, at ved ændring af  

 pensionsbeskatningsloven den 28. juni 1998 er sygeforsikringer, der tidligere  

 var omfattet af pensionsbeskatningslovens § 50, stk. 1, nr. 3,  

 overført til pensionsbeskatningslovens § 53 A, således at  

 manglende fradragsret for præmien medfører skattefrie  

 udbetalinger, og modsat vedrørende fradragsberettigede udenlandske  

 ordninger, hvor sumudbetalinger bliver skattepligtige.
Af indledning til  

 lovforslag 98 1997/1998 fremgår, at det er hensigten at skabe en  

 skattemæssig ligestilling af indkomstskattepligtige forsikrings- og  

 pensionsordninger, hvad enten disse er oprettet i Danmark eller i udlandet,  

 og hvad enten der er tale om forsikringer eller ordninger oprettet i  

 pensionskasser.
Det fremgår ikke af lovtekst, -forslag.  

 bemærkninger eller lignende, at offentlige sygesikringsordninger er  

 omfattet af pensionsbeskatningslovens § 53 A eller tidligere  

 pensionsbeskatningslovens § 50. Der er videre henvist til, at sygeforsikring  

 gennem den frivillige ordning ligesom andre offentlige sygeforsikringer  

 må anses for en social sikring.
Indbetalingen til ydelserne  

 dækker kun en del af udgifterne, og resten er finansieret over  

 skatterne.
Det er ikke skatteankenævnets opfattelse, at den frivillige  

 ordning er omfattet af skattefriheden i pensionsbeskatningslovens § 53 A,  

 idet ordningen ikke er oprettet på almindelige forsikringsretlige  

 vilkår gennem et privat forsikringsselskab eller lignende.
Der er  

 endvidere henvist til, at årsagen til at præmien til den  

 frivillige forsikringsordning ikke er fradragsberettiget er, at der i 1977  

 blev lavet en lovændring, således at forsikringspræmien  

 blev halveret til gengæld for mistet fradragsret.
 Klagerens revisor har over for Landsskatteretten nedlagt  

 påstand om, at klagerens personlige indkomst for indkomstårene  

 1996 og 1997 nedsættes med henholdsvis 2.617 kr. og 4.531 kr.
Revisor har til støtte herfor anført, at  

 udbetalingerne er skattefri i henhold til pensionsbeskatningslovens § 53 A.  

 Der er henvist til, at klageren i 1993 er tilmeldt ordningen om frivillig  

 forsikring for selvstændige erhvervsdrivende og derfor opfylder  

 betingelserne i pensionsbeskatningslovens § 53 A og overgangsbestemmelserne i  

 lov nr. 429 af 26. juni 1998 § 6, stk. 3, således at udbetalingerne i  

 de pågældende år er skattefri.
Der er tale om en syge- og  

 ulykkesforsikring, der ejes af den forsikrede.
Det fremgår ikke af  

 lovteksten, at offentligt tegnede sygeforsikringer ikke er omfattet.
Der er  

 endvidere henvist til, at præmie til offentligt tegnede forsikringer  

 ikke er fradragsberettiget.
 Landsskatterettens bemærkninger:
Landsskatteretten kan tiltræde det af  

 skatteankenævnet anførte, hvorefter den frivillige  

 dagpengesikring i henhold til lov om dagpenge ved sygdom eller fødsel  

 § 20, der er en offentligt administreret ordning, ikke er omfattet af  

 pensionsbeskatningslovens § 53 A.
Retten finder herefter, at de modtagne  

 ydelser er skattepligtig indkomst i henhold til statsskattelovens § 4 litra  

 c.
Det er derfor med rette, at ydelserne er medregnet til klagerens  

 skattepligtige indkomst.
Den påklagede afgørelse  

 stadfæstes derfor.
