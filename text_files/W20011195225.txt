Kendelse fra Pressenævnet i sag nr.  

 130/2000 Kørelærer Gruppen ApS har ved advokat  Kjeld  

  Nørgaard klaget til Pressenævnet over en udsendelse bragt i  

 Danmarks Radio den 27. september 2000 og den 17. oktober 2000, idet man  

 mener, at god presseskik er tilsidesat.
Af udsendelsen bragt den 27. september 2000 i  

 tv-programmet "Rapporten", der er en opfølgning på en tidligere  

 sendt udgave af "Rapporten" sendt den 21. marts 2000 fremgår, at Speak: "Man siger, at vi danskere bliver snydt hele  

 tiden, at vi betaler for meget for næsten alt ting.
Men hvad sker der,  

 hvis nogen forsøger sig med lave priser.
Jo, en køreskole fra  

 København, Tip Top Trafik, havde etablerede sig i Århus med  

 lavere priser end de fleste køreskoler der.
De blev kritiseret af en  

 af kørelærerne,  Chris  Poulsen, og så fik de en  

 indkaldelse til et møde, hvor det godt kunne se ud som om, at nogen  

 forsøgte at lave et kartel for at holde priserne oppe.
Hvad  

 kørelærerne i Århus ikke vidste var, at "Rapportens"  

 skjulte kamera var med til mødet. "Rapporten" er i Toldbodgade i  

 Århus på vej til det møde, der formentligt er ulovligt.  

 Tip Top Trafik har sendt en repræsentant til mødet, og det er i  

 samarbejde med ham, at "Rapportens" skjulte kamera også er med.  

 Mødet bliver afholdt på køreskolen Kør Danmark, og  

 her står  Chris  Poulsen, der tidligere har forsøgt at presse  

 Tip Top Trafik.
Til mødet er også  Henrik  Østergaard  

  Rasmussen, der har skrevet under på mødeindkaldelsen, hvor en  

 kreds af kørelærere i Århus altså vil have, at Tip  

 Top Trafik skal sige ja til at hæve priserne." Chris  Poulsen: "Vi kan gøre to ting, enten  

 kan vi gøre det svært for jer, eller også går vi ned  

 og dumper priserne, og så bliver vi billigere end jer.
Uanset hvad I  

 gør, så går vi hundrede kroner under jer, og så  

 bomber vi markedet tilbage herovre, og så dør I på et  

 tidspunkt." Speak: "Mødet er indkaldt af  Henrik  

  Østergaard  Rasmussen, og han forklarer her det, som sammenslutningen  

 af kørelærer ser som selve problemet." Henrik  Østergaard  Rasmussen: "Og det  

 gør heller ikke noget, at der er en prisforskel på 200-300 kr.,  

 men når det er 1.500 - 3.000 kr. billigere at få et  

 kørekort, så opstår problemet." Ukendt: "Jeg har lige regnet en lille bitte smule  

 på det.
Der er ca. 3.500 elever i Århus om året rundt  

 regnet.
Hvis vi alle sammen sætter prisen ned fra 4.500 for pakken til  

 2.995 så bliver 5.250.000 kr. i elevernes lommer " Det er en forskel på 5.250.000. Prøv lige at  

 tænk på det, og hvis vi har 70 sådan ca., så er det  

 75.000 kroner pr. mand.
Det er da fuldstændig åndsvagt at vinke  

 farvel til dem." Speak: "Rapporten" er hos Konkurrencestyrelsens  

 direktør  Finn  Lauritzen.
Han så udsendelsen om  

 køreskolerne og de skjulte optagelser fra mødet, men på  

 grund af jura så er tv-optagelser i sig selv ikke nok til at give  

 bøder til kørelærerne, forklarer han.
Finn  Lauritzen: "Det vi så på  

 skærmen, var helt klart nok, og jeg er ikke personligt i tvivl om, at  

 det, der foregik der, var ulovligt, men af de her mere juridiske grunde og  

 retssikkerhedsmæssige grunde så nøjes vi formentligt med,  

 at de nu får det gule kort så at sige.
De får altså  

 et klart påbud om, at det må de aldrig nogensinde gøre  

 mere.
Skulle det så vise sig, at der kommer mere, så får de  

 et bødekrav næste gang." Speak: "Vi er i Århus og dernede ved det  

 hvide skilt med de blå bogstaver, kan man se Tip Top Trafiks kontor.  

 Efter vi sendte udsendelsen, så er der sket noget.
I den samme bygning  

 som Tip Top der ovre på hjørnet, der er der åbnet en meget  

 billig køreskole   Kørekort 2.700 kroner   og dem, der  

 står bag køreskolen derovre, de kalder sig for  

 Kørelære Gruppen.
Hvem er det, der står bag den nye og  

 meget billige køreskole tæt på Tip Top Trafik.
Jo, en i  

 gruppen er såmænd  Henrik  Østergaard  Rasmussen, der  

 inviterede til mødet, hvor man forsøgte at få Tip Top  

 Trafik til at sætte priserne op, ellers ville man lave priskonkurrence,  

 sagde  Chris  Poulsen,  Henrik  Østergaard  Rasmussens kollega." Chris  Poulsen: "Ja, men hvis vi ikke kan få  

 jer i en fornuftig tale, og vi ikke kan få et fornuftigt samarbejde med  

 jer, så gør vi alt for at genere jer her i Århus.
Vi kan  

 gøre to ting, enten kan vi gøre det svært for jer, eller  

 også går vi ned og dumper priserne, og så bliver vi  

 billigere end jer.
Uanset hvad I gør, så går vi hundrede  

 kroner under jer, og så bomber vi markedet tilbage herovre, og så  

 dør I på et tidspunkt." Speak: "I dag siger ejeren af Tip Top Trafik:" Niels  Andersen: "I Århus er der sket det,  

 at man har realiseret de ting, man sagde på mødet om, at man  

 ville gå under os i pris, og man ville gøre alt for at få  

 os ud af byen, og man har lavet en ny køreskole simpelthen flyttet den  

 ned i samme bygning som os, og de skriver så, at de har tyve biler  

 på gaden." Speak: "Og det er mange altså?" N.A.: "Det er mange biler at have på gaden  

 der, vi har tre, og det har så betydet, at de selvfølgelig har  

 fået en masse kunder, for de er virkelig gået langt ned i  

 pris." Speak: "Nu er der nogen, der er endnu billigere end  

 dig, er det ikke godt for forbrugerne?" N.A.: "Det er godt for forbrugerne.
Jeg synes, at  

 det er godt, at der er kommet billige kørekort i Århus.
Og vi er  

 glade for, at kunne betjene dem, vi betjener." Speak: "Når de nu ligger og konkurrerer med  

 dig?" N.A.: "Ja." Speak: "Er det så fordi, tror du, at de har  

 set lyset, at de siger ja, men det er rigtigt, vi skal konkurrere, vi skal  

 altså virkelig ud og give så god en service så billigt som  

 muligt.
Er det derfor, de gør det, tror du?" N.A.: "Nej, jeg tror, de gør det for at  

 få mig smidt ud af byen.
Og når jeg så er ude af byen,  

 så vil man så hæve priserne igen.
Det var ligesom det, man  

 sagde på mødet også." Speak: "Bliver du knækket?" N.A.: "Nej, jeg bliver ved.
Jeg har ligesom sat  

 mig stædigt i og sagt, at det her det skal virke, og jeg er ked af, at  

 konkurrenterne hader mig, men jeg bliver ved." Speak: "Hvad er det, der får det her til at  

 handle om mere end penge for dig?" N.A.: "Jeg er godt sur og gal i skrællen  

 over det, der er sket, og jeg synes, det er en mærkelig måde at  

 drive et liberalt erhverv på.
At man simpelthen generer hinanden, det  

 vil jeg ikke finde mig i." Speak: "Tip Top Trafik har ikke alene fået  

 problemer i Århus, det fik man også i Odense-afdelingen, hvor  

 køreskolens elever brugte denne manøvrebane.
Men de lokale  

 kørelærere truede med en boykot af banen, hvis Tip Top Trafik  

 fik lov til at fortsætte efter "Rapportens" afslørende  

 udsendelse." N.A.: "Allerede få dage efter blev vi smidt  

 ud af manøvrebanen i Odense.
Den første bane man skal på,  

 inden man må køre ud i trafikken.
Og det er en bane, der er  

 nødvendig for os at køre på, for at kunne få  

 eleverne igennem.
Der blev vi smidt ud på det grundlag, at vi havde  

 deltaget i det her program, og vi havde brugt skjulte optagelser.
Det var man  

 ikke glade for.
Så vi måtte så finde en anden bane og  

 begyndte så at køre på en anden bane i nærheden af  

 Odense, hvor man også fik os barrikaderet.
Og det synes vi  

 selvfølgelig ikke er særlig rart.
Så vi har fundet en  

 bane, der ligger tredive kilometer væk og må nu ligge og  

 køre eleverne frem og tilbage der til.
Og det er selvfølgelig  

 besværligt for os, men vi føler ikke rigtigt, vi kan gøre  

 noget ved det." Speak: "Det lyder jo som meget grove trusler, I har  

 været udsat for." N.A.: "Jeg er også rystet over, at det  

 foregår på den måde.
Jeg troede ikke, at man kunne afvise  

 folk på den måde.
Vi er billige i pris, og det kan man ikke  

 acceptere." Speak: "Hvordan ved du det?" N.A.: "Det har de sagt direkte til os, da vi blev  

 smidt ud af bane nummer to." Speak: "At det var prisen, det handlede om?" N.A.: "Det var prisen, det handlede om, ja.
Og det  

 er jo det samme som for Århus.
Så det er faktisk bare en  

 fortsættelse af historien fra sidste tv-program." Speak: "Det med, at hele gruppen af  

 kørelærere i Århus, der tilsyneladende har oprettet et  

 særligt firma med det formål at få lukket Tip Top Trafik  

 med dumpingpriser og det om de to manøvrebaner i og tæt på  

 Odense, der angiveligt er presset til at udelukke Tip Top Trafik, det  

 fortalte "Rapporten" til Konkurrencestyrelsens direktør." F.L.: "Jeg synes, at det er helt  

 forfærdeligt, at sådan noget foregår på den her  

 måde her i Danmark.
Hvis det du beskriver, det er rigtigt.
Så  

 nærmer vi os jo nærmest mafialignende tilstande." Speak: "Når vi tænker på det med  

 kørebanerne i Odense-området?" F.L.: "Ja, man må sige, inden vi bruger  

 juridiske fagord om det, så er det jo chikane, de to historier du  

 beskriver der.
Det drejer sig jo åbenbart om, at ham manden, der vil  

 konkurrere, ham kommer de efter på alle leder og kanter.
De håber  

 formentligt på, at han bliver så træt af at drive  

 forretning i hvert tilfælde i Århus, at han holder op med det.  

 Den adfærd, du beskriver der, er ulovlig, og den vil vi også se  

 på, om vi kan komme efter." Af udsendelsen bragt i programmet "Rapporten" den 17.  

 oktober 2000 fremgår, at Speak: "Rapportens" skjulte kamera var i marts med  

 til mødet mellem en gruppe kørelærere i Århus og  

 lavpriskøreskolen Tip Top Trafik.
Et møde, hvor nogle af de  

 århusianske kørelærere ulovligt forsøgte at presse  

 den billige konkurrent Tip Top Trafik til at sætte priserne op." Chris  Poulsen: "Enten kan vi gøre det  

 svært for jer, eller også går vi ned og dumper priserne, og  

 så bliver vi billigere end jer.
Uanset hvad I gør, så  

 går vi hundrede kroner under jer, og så bomber vi markedet  

 tilbage herovre, og så dør I på et tidspunkt." Speak: "I "Rapportens" opfølgningsprogram i  

 september fortalte vi så, at nogen af kørelærerne fra  

 mødet nu har åbnet en køreskole, der lokker med  

 kørekort til spotpriser.
Køreskolen ligger i samme bygning som  

 det billige Tip Top Trafik.
Direktøren for Tip Top Trafik  Niels  

  Andersen, han sagde dengang til "Rapporten", at han mener, at det er et  

 forsøg på at dumpe priserne, nøjagtigt som der blev sagt  

 ved mødet, så han bliver nødt til at lukke sin  

 køreskole." N.A.: "Jeg tror, de gør det for at få  

 mig smidt ud af byen, og når jeg så er ude af byen, så vil  

 man så hæve priserne igen." Speak: "Sådan sagde  Niels  Andersen   i  

 "Rapportens" opfølgningsprogram, og han fortalte, at  

 Kørelærer Gruppen havde sat tyve biler ind på markedet,  

 som kører med elever til spotpriser.
Det er ikke helt korrekt.  

 Kørelærer Gruppen er indgået i et samarbejde med en  

 række andre kørelærere, der tilsammen har tyve biler, der  

 kører til den samme ekstremt billige pris.
En af  

 kørelærerne bag Kørelærer Gruppen, han hedder  

  Henrik  Østergaard  Rasmussen, mener i det hele taget, at det som  

  Niels  Andersen fra Tip Top Trafik siger er forkert.
Han har nogen  

 kommentarer, som ved en beklagelig fejl ikke kom med i "Rapportens"  

 opfølgningsprogram.
Derfor kommer de her.  Henrik  Østergaard  

  Rasmussen mener nemlig, at den nye køreskole med de lave priser intet  

 har med Tip Top Trafik eller mødet at gøre." Henrik  Østergaard  Rasmussen: "Vi har  

 slået os sammen nogle kollegaer for at lave en stor køreskole  

 for at give kørekort til alle kategorier.
At det tilfældigvis  

 lige ligger i nærheden af Tip Top Trafik, har intet med det at  

 gøre.
Vi ville meget hellere have ligget nede ved  

 Banegårdspladsen nede i Århus, hvis vi kunne det, ikke  

 også.
Så det har intet med det at gøre.
Slet ikke.
De  

 lokaler er købt langt før alt det ballade, det kom." Speak: " Henrik  Østergaard  Rasmussen siger  

 også, at grunden til, at han har slået sig sammen med sine  

 kolleger om den nye butik er, at de så kan tilbyde kørekort til  

 både bil, motorcykel, lastbil og busser.
Om grunden til, at de har sat  

 priserne drastisk ned, siger han." Henrik  Østergaard  Rasmussen: "Jo, men  

 hele problemet er jo, at hvert eneste år, når julen er forbi,  

 når du starter i januar måned, så er der ikke ret mange,  

 der vælger at tage kørekort.
I år har vi været nede  

 på de laveste årgange blandt de attenårige.
Og når  

 krybben er tom, så bides hestene, og så breder panikken sig.
Og  

 så føler vi os tvunget til at gå ned i pris for i det hele  

 taget at få noget at køre med." Speak: " Henrik  Østergaard  Rasmussen siger  

 altså, at den nye køreskole ikke er startet på grund af  

 Tip Top Trafiks lave priser.
Han siger også, at den nye  

 køreskoles egne lave priser skyldes det lave antal af  

 attenårige.
Det er altså hans kommentar til sagen. "Rapporten"  

 skal endnu engang beklage, at de ikke blev bragt i  

 opfølgningsprogrammet, men nu er de altså bragt.
Farvel og  

 på gensyn." Klageren har oplyst, at han ved brev af 9. oktober 2000  

 har klaget til Danmarks Radio (DR) over tv-udsendelsen "Rapporten" den 27.  

 september 2000, der blandt andet omfattede Kørelærer Gruppen  

 ApS.
Klageren har her anført, at udsendelsen bygger på urigtige  

 informationer, og at DR ikke har givet klageren mulighed for at komme med et  

 adækvat genmæle til de i udsendelsen fremsatte påstande.
 Klageren har ved brev af 13. november 2000 til  

 Pressenævnet oplyst, at klagen over god presseskik fastholdes trods  

 DR´s delvise beklagelse.
 For så vidt angår udsendelsens urigtige  

 informationer, har klageren anført fem punkter i tv-udsendelsen:
 Klageren har anført, at ovenstående forhold  

 let kunne være afdækket ved oplysninger fra klageren, og det er  

 klagerens opfattelse, at reglerne for god presseskik er overskredet i en  

 situation, hvor der yderligere under udsendelsen bruges udtryk, der relaterer  

 sig til klagerens forretningsadfærd i form af "chikane", "mafia" og  

 "kartel".
 Klageren har desuden anført, at  Henrik  

  Østergaard  Rasmussen fra Kørelærer Gruppen ApS forinden  

 tv-udsendelsen den 27. september 2000 var blevet kontaktet af en kvindelig  

 journalist fra DR, som i en lang telefonsamtale fik samtlige relevante  

 oplysninger, og fik tilbudt at lade telefonbåndet afspille med et  

 billede af klageren.  Henrik  Østergaard  Rasmussen ville endvidere  

 gerne deltage i en udsendelse, blot ville han ikke acceptere, at der skulle  

 klippes i optagelsen.
 Klageren finder det uacceptabelt, at telefoninterviewet  

 med  Henrik  Østergaard  Rasmussen ikke var med i tv-udsendelsen den  

 27. september 2000. Det er ikke acceptabelt, at et professionelt foretagende  

 som DR efter at have indhentet et interview undlader at medtage dette og i  

 stedet bygger udsendelsen op om ukorrekte udsagn, som imødegås i  

 telefoninterviewet.
 Klageren har desuden anført, at den delvise  

 berigtigelse som DR foretog i tv-udsendelsen den 17. oktober 2000 ikke giver  

 det samme gensvar, som anvendelse af telefoninterviewet i den oprindelige  

 udsendelse ville have gjort.
Klageren har for så vidt angår tv-udsendelsen  

 den 17. oktober 2000 videre anført, at der helt unødvendigt  

 anvendes optagelser med skjult kamera, der således har været  

 anvendt i tre forskellige tv-udsendelser, hvorved bemærkes, at  

 billederne stammede fra et møde, som intet havde med  

 Kørelærer Gruppen ApS at gøre, men derimod  

 vedrørte foreningen Danske Kvalitets Køreskoler.
Den  

 nævnte forening prøvede ikke at lave et kartel som hævdet  

 i tv-udsendelsen, og udsagnet herom i tv-udsendelsen den 27. september 2000,  

 hvor udsagnet sammenkædes med Kørelærer Gruppen ApS, burde  

 have været dementeret i tv-udsendelsen den 17. oktober 2000. Klageren  

 har i den forbindelse henvist til brev af 12. oktober 2000 fra  

 Konkurrencestyrelsen.
Klageren har desuden anført, at  

 Kørelærer Gruppens opstart intet havde med mødet at  

 gøre, og at det, at personkredsen var delvist sammenfaldende med  

 Kørelærer Gruppen, var en absolut tilfældighed.
En  

 række kørelærere havde gennem en årrække  

 forsøgt at finde egnede lokaler til at etablere en stor  

 køreskole med undervisning til alle kørekortkategorier.
Ca. 3  

 måneder før mødet blev Kørelærer Gruppens  

 nuværende lokaler sat til salg eller leje, hvilket blev meddelt under  

 DR´s telefoninterview med klageren.
At Kørelærer Gruppen  

 først overtog lokaler den 1. april skyldtes blandt andet den tidligere  

 lejers opsigelsesvarsel.
 Herudover har klageren anført, at  Chris  Poulsen,  

 der udtalte sig under mødet, på daværende tidspunkt kom  

 fra Køre-Center Århus, og klageren finder det på den  

 baggrund uforståeligt, at man kan påstå, at der er  

 dokumentation for sammenfaldende interesser mellem  Chris  Poulsens    

 udtalelser og Kørelærer Gruppen, som ikke havde fået en  

 endelige konstellation, navn m.m. på det pågældende  

 tidspunkt.
Klageren har anført, at det ville være  

 rimeligt, hvis DR udleverede hele råbåndet fra den skjulte  

 kameraoptagelse.
Under mødet udtaler klageren, at der ikke må  

 diskuteres prisaftaler, idet man hverken kan eller må lave  

 sådanne aftaler.
Endvidere har klagerne oplyst, at er det  Chris  

  Poulsens   erindring, at han under mødet på et  

 spørgsmål fra en medarbejder fra Tip Top Trafik  

 vedrørende en pris på vistnok 3.900 kr. svarede, "at det er der  

 ikke nogen, der kan blande sig i, da man hverken kan eller vil blande sig i  

 andres priser". Klageren finder, at det klip, man har anvendt fra  

 mødet, er misvisende, og et gennemsyn af råbåndet for hele  

 mødet vil vise et helt andet billede, end det billede tv-udsendelsen  

 har givet.
DR har oplyst, at tv-udsendelsen den 27. september 2000  

 følger op på et indslag i "Rapporten" den 21. marts 2000.  

 Udsendelsen indeholdt optagelser med skjult kamera.
Efter udsendelsen den 21.  

 marts 2000 blev der indleveret et krav om genmæle, som blev afvist af  

 DR og afgørelsen blev ikke indbragt for Pressenævnet.
For så vidt angår tv-udsendelsen den 27.  

 september 2000 har DR ved brev af 13. oktober til klageren beklaget, at  

 telefoninterviewet med  Henrik  Østergaard  Rasmussen ikke blev bragt  

 i opfølgningsudsendelsen den 27. september 2000, hvilket skyldtes en  

 fejl fra DR´s side.
Klagerens relevante kommentarer blev efterfølgende  

 bragt i slutningen af "Rapporten" den 17. oktober 2000, hvor seertallet var  

 højest.
DR har på den baggrund anført, at man hurtigt og  

 effektivt berigtigede det passerede og gav klageren et optimalt gensvar.
DR har endvidere anført, at tv-udsendelsen den 17.  

 oktober 2000 indeholdt dele af optagelserne foretaget med skjult kamera for  

 at sikre forståelsen af berigtigelsen.
Herudover er optagelserne ikke  

 påklaget for de to forudgående udsendelsers vedkommende, hvorfor  

 det også må være i orden at benytte optagelserne for at  

 give den rigtige sammenhæng.
DR har for så vidt angår  

 spørgsmålet om, hvorvidt det omtalte møde vedrørte  

 Kørelærer Gruppen anført, at mødet var indkaldt  

 med det formål at diskutere prispolitik.
Mødeindkaldelsen var  

 underskrevet af  Henrik  Østergaard  Rasmussen, som deltog på  

 mødet, hvor man forsøgte at presse Tip Top Trafik til at  

 sætte priserne op.  Henrik  Østergaard  Rasmussen er medstifter  

 af Kørelærer Gruppen, og DR er derfor ikke enig i, at  

 mødet ikke havde noget med Kørelærer Gruppen at  

 gøre.
Kørelærer Gruppen har en personkreds, der delvis er  

 sammenfaldende med Danske Kvalitets Køreskoler, og  

 Kørelærer Gruppen er dannet efter tv-udsendelsen den 21. marts  

 2000.
For så vidt angår spørgsmålet, om  

 Danske Kvalitets Køreskoler har indført et kartel, har DR  

 anført, at Danske Kvalitets Køreskoler ikke har klaget, og at  

 denne del af klagen vedrører udsendelsen fra 21. marts 2000. På  

 den baggrund finder DR ikke, at Pressenævnet kan behandle klagepunktet.  

 For det tilfælde, at Pressenævnet måtte behandle  

 klagepunktet, har DR oplyst, at følgende udsagn fremgår af  

 udsendelserne den 27. september og 17. oktober 2000: "Enten gør vi det  

 svært for jer alle, eller også går vi ned og dumper  

 priserne, sådan at vi er billigere, at uanset hvad I gør,  

 så går vi 100 kr. under jer.
Og så bomber vi markedet  

 tilbage herovre, og så dør I på et tidspunkt". Citatet  

 stammer fra  Chris  Poulsen fra Danske Kvalitets Køreskoler.  

 Udtalelsen blev ikke imødegået af klageren, som havde inviteret  

 til mødet.
Det gøres ikke gældende, at  Chris  Poulsen    

 er fra Kørelærer Gruppen, men sammenfaldet af interesser er  

 tydeligt dokumenteret.
DR´s dokumentation blev i udsendelsen påtalt af  

 Konkurrencestyrelsens direktør, der derefter udstedte et påbud  

 til Danske Kvalitets Køreskoler.
Det er DR´s opfattelse, at udtalelsen  

 indikerer, at der er tale om karteldannelse.
 DR har endvidere efter fast praksis afvist at udlevere  

 hele råbåndet fra den skjulte kameraoptagelse.
 DR har for så vidt angår klagerens konkrete  

 forhold anført følgende:
 Ad punkt 1: Antal skolevogne.
 DR har henvist til sit brev af 13. oktober 2000 til  

 klageren, hvor man har beklaget, at seerne har kunnet få det indtryk,  

 at det er Kørelærer Gruppen, der rådede over 20 biler.  

 Herudover har DR henvist til en annonce i ugeavisen "Århus  

 Onsdag" indrykket af Central Køreskolen, som samarbejder med  

 Kørelærer Gruppen og til tv-udsendelsen den 17. oktober 2000,  

 hvor DR berigtiger udsagnet.
 Ad punkt 2: Pris på kørekort.
DR har anført, at prisen på kørekortet  

 bliver læst op direkte fra Kørelærer Gruppens  

 butiksvindue, hvor der står: "Kørekort.
Bilpakke:  

 Teorikursus, manøvrebane, køreteknisk kursus: kun 2.700  

 kr." Ad punkt 3: Lokaliteter.
 DR har beklaget, at telefoninterviewet med klageren ikke  

 blev bragt og henvist til berigtigelsen i "Rapporten" den 17. oktober  

 2000.
 Ad punkt 4: Prispolitik.
 DR har ligeledes her beklaget, at man ikke bragte  

 klagerens kommentar og har henvist til berigtigelsen i "Rapporten" den 17.  

 oktober 2000.
 Ad punkt 5: Kørebaner i Odense.
 DR har anført, at det fremgår af udsendelsen  

 den 27. september 2000, at "Tip Top Trafik har ikke alene fået  

 problemer i Århus, men at man også fik problemer i  

 Odense-afdelingen, hvor køreskolens elever brugte manøvrebanen.  

 De lokale kørelærere truede med en boykot af banen, hvis Tip Top  

 Trafik fik lov til fortsætte efter "Rapportens" afslørende  

 udtalelser". Som det fremgår, er der i udsendelsen en klar og tydelig  

 adskillelse mellem kørelærere i Århus og i Odense.
 I sagens behandling har følgende  

 nævnsmedlemmer deltaget: Per Sørensen, Bo Maltesen, Kaare R.  

 Skou og Kirsten Dyregaard.
 Pressenævnet udtaler:
Det er Pressenævnets opfattelse, at der som  

 udgangspunkt ikke uden samtykke bør bringes optagelser med skjult  

 kamera.
En sådan fremgangsmåde kan kun undtagelsesvis være  

 berettiget efter en nøje afvejning i hvert enkelt tilfælde af  

 den samfundsmæssige interesse i forhold til den enkeltes krav på  

 beskyttelse.
Pressenævnet finder, at der er en klar  

 samfundsmæssig interesse i en omtale af, om der etableres prisaftaler  

 inden for liberale erhverv.
Nævnet finder imidlertid ikke, at Danmarks  

 Radio i de pågældende udsendelser var berettiget til at  

 offentliggøre optagelserne med skjult kamera.
Nævnet har i den  

 forbindelse lagt vægt på, at Danmarks Radio ikke har givet  

 deltagerne i mødet mulighed for at kommentere indholdet af de skjulte  

 optagelser inden offentliggørelsen.
Pressenævnet udtaler derfor  

 på dette punkt kritik af Danmarks Radio.
Danmarks Radio har erkendt, at man ved en fejl ikke bragte  

 et telefoninterview med  Henrik  Østergaard  Rasmussen i  

 tv-udsendelsen den 27. september 2000. Selv om Danmarks Radio  

 efterfølgende har beklaget fejlen og bragt et telefoninterview med  

  Henrik  Østergaard  Rasmussen den 17. oktober 2000, finder  

 Pressenævnet, at fejlen er så alvorlig, at Danmarks Radio har  

 tilsidesat god presseskik.
Pressenævnet udtaler derfor også  

 på dette punkt kritik af Danmarks Radio.
 På baggrund af berigtigelsen den 17. oktober 2000 og  

 udsendelsernes oplysninger i øvrigt, finder Pressenævnet, at  

 Danmarks Radio i fornødent omfang har berigtiget de øvrige  

 påklagede forhold.
 I medfør af medieansvarslovens § 49  

 pålægger Pressenævnet herefter den ansvarshavende  

 redaktør af Danmarks Radio at offentliggøre  

 følgende:
"Kendelse fra Pressenævnet Danmarks Radio bragte den 27. september 2000 programmet  

 "Rapporten", der var en opfølgning på "Rapporten" bragt den 21.  

 marts 2000.
I opfølgningsudsendelsen blev der bragt et indslag  

 vedrørende Kørelærer Gruppen ApS i Århus, hvori der  

 blandt andet blev vist optagelser med skjult kamera.
I samme udsendelse  

 undlod Danmarks Radio på grund af en fejl at bringe en kommentar fra  

  Henrik  Østergaard  Rasmussen fra Kørelærer Gruppen ApS  

 til udsendelsens kritiske oplysninger vedrørende selskabet.
Danmarks  

 Radio har efterfølgende beklaget fejlen og bragt  Henrik  

  Østergaard  Rasmussens kommentar i "Rapporten" den 17. oktober  

 2000.
Kørelærer Gruppen har på baggrund af  

 "Rapporten" den 27. september og 17. oktober 2000 klaget til  

 Pressenævnet over, at der i udsendelserne vistes optagelser med skjult  

 kamera fra et møde hos en række kørelærere i  

 Århus.
Kørelærer Gruppen har desuden klaget over, at  

 Danmarks Radio i udsendelsen den 27. september 2000 ikke bragte  Henrik  

  Østergaard  Rasmussens kommentar til udsendelsens kritiske  

 oplysninger om selskabet.
Endelig har Kørelærer Gruppen klaget  

 over en række oplysningerne i udsendelsen, som selskabet ikke finder  

 rigtige.
 Pressenævnet udtaler:
Det er Pressenævnets opfattelse, at der som  

 udgangspunkt ikke uden samtykke bør bringes optagelser med skjult  

 kamera.
En sådan fremgangsmåde kan kun undtagelsesvis være  

 berettiget efter en nøje afvejning i hvert enkelt tilfælde af  

 den samfundsmæssige interesse i forhold til den enkeltes krav på  

 beskyttelse.
Pressenævnet finder, at der er en klar  

 samfundsmæssig interesse i en omtale af, om der etableres prisaftaler  

 inden for liberale erhverv.
Nævnet finder imidlertid ikke, at Danmarks  

 Radio i de pågældende udsendelser var berettiget til at  

 offentliggøre optagelserne med skjult kamera.
Nævnet har i den  

 forbindelse lagt vægt på, at Danmarks Radio ikke har givet  

 deltagerne i mødet mulighed for at kommentere indholdet af de skjulte  

 optagelser inden offentliggørelsen.
Pressenævnet udtaler derfor  

 på dette punkt kritik af Danmarks Radio.
Danmarks Radio har erkendt, at man ved en fejl ikke bragte  

 et telefoninterview med  Henrik  Østergaard  Rasmussen i  

 tv-udsendelsen den 27. september 2000. Selv om Danmarks Radio  

 efterfølgende har beklaget fejlen og bragt et telefoninterview med  

  Henrik  Østergaard  Rasmussen den 17. oktober 2000, finder  

 Pressenævnet, at fejlen er så alvorlig, at Danmarks Radio har  

 tilsidesat god presseskik.
Pressenævnet udtaler derfor også  

 på dette punkt kritik af Danmarks Radio.
 På baggrund af berigtigelsen den 17. oktober 2000 og  

 udsendelsernes oplysninger i øvrigt, finder Pressenævnet, at  

 Danmarks Radio i fornødent omfang har berigtiget de øvrige  

 påklagede forhold.
København den 9. maj 2001 Per Sørensen, Bo Maltesen, Kaare R.
Skou og Kirsten  

 Dyregaard" Afsagt den 9. maj 2001.
