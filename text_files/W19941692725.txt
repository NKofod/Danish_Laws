Sag nr. 62: Skagen Antennelaug mod Eurosport Sales Organisation S.C.S.  

 Sagen vedrørte bl.a. spørgsmålet om nævnets kompetence, da tvisten mellem  

 parterne bl.a. vedrørte spørgsmålet om, hvorvidt TV-programmet Eurosport, som  

 udsendes i ukodet form via satelitten Astra I, var omfattet af  

 ophavsretslovens § 22 a.
Nævnet afviste sagen, da indklagedes satellit var en  

 kommunikationssatelit og dermed ikke var omfattet af ophavsretslovens § 22 a  

 og nævnets kompetence.
 I sag nr. 62:
Skagen Antennelaug ved formanden P.M.
Sørensen, Skagen mod Eurosport Sales Organisation, S.C.S, Boulogne, Frankrig Blev af nævnet angående vederlag for benyttelse af litterære og  

 kunstneriske værker samt fotografier (Tvangslicensnævnet) den 15. november  

 1994 afsagt sålydende   kendelse:
Ved lov nr. 274 af 6. juni 1985 indføjedes som § 22 a i Ophavsretsloven en  

 bestemmelse, hvorefter værker, som udsendes i radio eller fjernsyn, måtte  

 fordeles over kabelanlæg og videresendes ved hjælp af radioanlæg, når dette  

 skete uden ændringer og samtidig med udsendelsen.
Ophavsmanden skulle dog  

 have krav på vederlag, som om fornødent fastsættes af Tvangslicensnævnet, jf.  

 den ændrede lovs § 54, stk. 1.
 Ved lov nr. 231 af 8. april 1992 ændredes lov om radiokommunikation bl.a.  

 således, at oprettelse og drift af modtagere for programstof, der sendes via  

 satellit bestemt for direkte modtagning hos almenheden eller med  

 kabelfordeling for øje, kan ske uden tilladelse, jf. lovbekendtgørelse nr.  

 297 af 22. april 1992 § 1, stk. 1, nr. 3. I bemærkningerne til det pågældende  

 lovforslag blev det i denne forbindelse anført, at der herved ville være  

 ligestilling mellem programstof, der sendes via DBS-satellit (Direct  

 Broadcast Satellite) og via KMK-satelit (kommunikationssatellit).
 Ved lov nr. 1065 af 23. december 1992 om radio- og fjernsynsvirksomhed  

 blev det bl.a. bestemt, at »spredning af programmer« i denne lov  

 omfatter udsendelse af programmer ved hjælp af radioanlæg, således også  

 kommunikationsatellit, samt fordeling af programmer ved hjælp af kabelanlæg  

 til private beboelser, som foregår uden nogen samtidig udsendelse over  

 radioanlæg, jf. nu lovbekendtgørelse nr. 578 af 24. juni 1994 § 2. Ifølge  

 bemærkningerne til lovforslaget var det et hovedformål med dette at  

 tilvejebringe bedre overensstemmelse mellem lovens indhold og den  

 teknologiske udvikling, navnlig på satellitområdet.
 Kulturministeren har endvidere den 9. februar 1994 fremsat forslag til lov  

 om ophavsret bl.a. indeholdende bestemmelser om satellitter, men dette  

 lovforslag er ikke færdigbehandlet i Folketinget.
I præamblen til Rådets direktiv 93/83/EØF af 27. september 1993 om  

 samordning af visse bestemmelser vedrørende ophavsrettigheder og  

 ophavsretsbeslægtede rettigheder i forbindelse med radio- og tv-udsendelser  

 via satellit og viderespredning pr. kabel (SAT/CAB Direktivet) punkt 6, siges  

 det, at i ophavsretlig henseende behandles tilgængeliggørelse for almenheden  

 via direkte sendende satellit således for tiden forskelligt fra  

 tilgængeliggørelse for almenheden via kommunikationssatellit; da individuel  

 modtagelse af udsendelser fra begge satellittyper i dag er mulig og  

 økonomiske overkommelig, er der ikke længere nogen begrundelse for denne  

 forskel i den retlige behandling.
Ifølge forslaget til dette direktiv af 11.  

 september 1991 siges det endvidere, at modtagelse af programsignaler, der  

 spredes via kommunikationssatellit, i ophavsretlig henseende hidtil har ført  

 en skyggetilværelse, og den telekommunikationsretlige sondring er blevet  

 bibeholdt i ophavsretslovgivningen.
 Under denne tvist har klageren Skagen Antennelaug ved formanden P.M.  

 Sørensen, Skagen, påstået indklagede Eurosport Sales Organisation SCS,  

 Boulogne, Frankrig, tilpligtet at anerkende, at der af Tvangslicensnævnet  

 meddeles klageren tilladelse til at distribuere programmet Eurosport i det  

 klageren tilhørende fællesantenneanlæg i Skagen.
 Indklagede, der efter det oplyste udsender en TV-kanal i ukodet form via  

 kommunikationssatellitten ASTRA 1 A, hvorfra den kan modtages af enhver, der  

 er i besiddelse af en parabolantenne, som rettes mod den pågældende satellit,  

 har påstået klagen afvist som faldende uden for Tvangslicensnævnets  

 kompetence.
 Ved en af fogedretten i Skagen den 4. november 1993 afsagt kendelse, som  

 den 7. april 1994 er stadfæstet af Vestre Landsret, har fogedretten forbudt  

 klageren at kabeldistribuere programmet Eurosport, der udsendes af  

 indklagede, og har pålagt klageren at afbryde kabeldistributionen af  

 programmet ved hovedforbindelsen på antenneanlægget.
 Nævnet skal udtale:
Nævnets kompetence er fastlagt ved bestemmelsen i ophavsretslovens § 54.  

 Efter lovens § 54, stk. 1 har nævnet kompetence for så vidt angår udsendelser  

 inden for området af ophavsretslovens § 22 a, og det fremgår af  

 forarbejderne, at der herved er draget en grænse mellem rundspredende  

 satellitter og kommunikationssatellitter, til hvilken sidste gruppe  

 indklagedes satellit hører, og denne opdeling er ikke bortfaldet ved den  

 senere tekniske udvikling.
Selv om der har været overvejelser om at ændre  

 afgrænsningen for § 22 a i overensstemmelse med den tekniske udvikling,  

 finder nævnet ikke grundlag for at antage, at der af lovgivningsmagten med  

 ændring af lovgivningen inden for ophavsretten er truffet bestemmelse om at  

 sidestille kommunikationssatellitter med rundspredende satellitter i  

 henseende til nævnets kompetence.
For så vidt angår nævnets kompetence efter  

 ophavsretslovens § 54, stk. 2, hvorefter nævnet har kompetence til at meddele  

 tilladelse for rettigheder efter § 48, stk. 1, må anvendelsesområdet for §  

 54, stk. 1 og stk. 2 være sammenfaldende, således at nævnet ikke har  

 kompetence til at meddele tilladelse efter § 48 uden for området af § 22 a.
 Herefter vil sagen være at afvise fra nævnet.  Thi bestemmes:
 Denne sag afvises.
