Ændringsforslag stillet den 13. december 2010 uden for betænkningen Ændringsforslag til 2. behandling af Forslag til lov om ændring af pensionsafkastbeskatningsloven, pensionsbeskatningsloven og forskellige andre love (Forlængelse af ratepensionsordninger under udbetaling, justering af reglerne for pensionsordninger med løbende udbetalinger og krav til placering af midlerne i godkendte udenlandske pensionsordninger m.v.) [af skatteministeren (Troels Lund Poulsen)] Til § 1 Af skatteministeren:
 13) Nr. 24 affattes således:
 »24. § 22, stk. 1, 3. pkt., ophæves, og i stedet indsættes:
»Af den beregnede endelige skat for indkomståret beregnes renter fra den 8. januar i året efter indkomståret og til den 15. januar i året efter indkomståret.
Skatten med tillæg af beregnede renter indbetales samtidig med indsendelse af opgørelsen.
Pengeinstituttet m.v. kan vælge at betale renten på vegne af pensionsopsparerne og efterfølgende ud fra kriterier fastsat i det enkelte pengeinstitut m.v. vælge at foretage en individuel renteberegning og renteopkrævning for den enkelte pensionsopsparer.
Renten svarer til den rente, der er nævnt i § 27, stk. 5, for året efter indkomståret.«« [Pengeinstitutterne får mulighed for at betale renten af pensionsafkastskatten på vegne af pensionsopsparerne og efterfølgende vælge at foretage en individuel renteberegning og renteopkrævning for den enkelte pensionsopsparer på baggrund af kriterier fastsat i det enkelte institut] Bemærkninger Til nr. 13 I lovforslagets § 1, nr. 24, foreslås det at pålægge pensionskunderne en markedsrente af den beregnede pensionsafkastskat fra den 8. januar efter indkomstårets udløb og til den 15. januar efter indkomstårets udløb.
Renten neutraliserer den rentefordel, der er for kunderne ved at have pensionsafkastskatten stående på kontoen op til 1 uge længere end efter gældende regler, og er en konsekvens af den foreslåede udskydelse af opgørelses- og indbetalingsfristen for pengeinstitutterne i lovforslagets § 1, nr. 23.
 Ifølge branchen vil det pålægge institutterne uforholdsmæssigt store administrative omkostninger at beregne og indeholde renten for hver enkelt pensionsopsparer, ligesom branchen ikke har mulighed for at nå at indrette deres systemer på en renteberegning og rentebetaling på kundeniveau senest den 22. januar 2011. Det foreslås derfor, at pengeinstitutterne får mulighed for at vælge at betale renten på vegne af samtlige pensionsopsparere og efterfølgende ud fra kriterier fastsat i det enkelte pengeinstitut m.v. foretage en individuel renteberegning og renteopkrævning for den enkelte pensionsopsparer.
 Pengeinstitutter m.v., der vælger at betale renten på vegne af pensionsopsparerne, foretager dermed ikke nødvendigvis en individuel renteberegning og rentebetaling for hver eneste pensionsopsparer, men kan f.eks. vælge kun at foretage en individuel renteberegning og renteopkrævning hos de pensionsopsparere med en pensionsafkastskat, og dermed et rentebeløb, over en vis størrelse.
