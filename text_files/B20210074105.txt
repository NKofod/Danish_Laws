 Bekendtgørelse om ændring af bekendtgørelse om våben og ammunition m.v.
§ 1 I bekendtgørelse nr. 1444 af 1. december 2016 om våben og ammunition m.v., som ændret senest ved bekendtgørelse nr. 134 af 30. januar 2021, foretages følgende ændringer:
 1. Indledningen affattes således:
»I medfør af § 1, stk. 1 og 3-5, § 1 a, § 2, stk. 1 og 2, § 2 a, stk. 3 og 5, § 2 b, § 2 c, stk. 1, § 2 e, § 2 g, § 2 h, § 3, stk. 1-3, § 4, § 4 a, § 4 b, § 6, stk. 1 og 5-8, § 6 a, stk. 1, § 6 b, stk. 3, § 9, stk. 1 og 2, og § 10, stk. 3, i lov om våben og eksplosivstoffer m.v., jf. lovbekendtgørelse nr. 920 af 29. august 2019, som ændret ved lov nr. 123 af 30. januar 2021, lov nr. 124 af 30. januar 2021 og lov nr. 125 af 30. januar 2021 og § 40, stk. 5, i lov om jagt og vildtforvaltning, jf. lovbekendtgørelse nr. 265 af 21. marts 2019, som ændret ved lov nr. 126 af 30. januar 2021, fastsættes:« 2. I § 12 indsættes som stk. 4:
»Stk. 4. Rigspolitiet kan meddele erhvervsdrivende generel tilladelse til med henblik på transport at besidde våben og ammunition mv., der ikke er omfattet af en tilladelse efter stk. 1, hvis de af den erhvervsdrivendes ansatte, der har adgang til de pågældende våben, er fyldt 20 år og opfylder betingelserne i § 48, og det i øvrigt efter en konkret vurdering anses for ubetænkeligt at give tilladelse.« 3. § 18, stk. 1, nr. 1, affattes således:
 »1) slag- eller stødvåben, herunder knojern, totenschlægere, gummiknipler og lignende, jf. dog § 58 a,«.
 4. § 18, stk. 1, nr. 3, affattes således:
»3) spraydåser til selvforsvarsbrug, herunder tåregasampuller, -spraydåser og -patroner, jf. dog § 58 a.« 5. Efter § 58 indsættes før overskriften før § 59:
»Udenlandske civile statsmyndigheder § 58 a.
Toldpersonale ansat af den svenske stat kan i forbindelse med toldkontrol på Øresundsforbindelsen bære, indføre og udføre peberspray og slag- og stødvåben i overensstemmelse med tillægsaftale om toldpersonale ansat af den svenske stats mulighed for at bære, indføre og udføre peberspray og slag- og stødvåben til aftale mellem Danmark og Sverige om grænsetoldsamarbejde vedrørende Øresundsforbindelsen.« § 2 Bekendtgørelsen træder i kraft den 1. maj 2021.
