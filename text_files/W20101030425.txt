Ankestyrelsens principafgørelse 123-10 om barseldagpenge - forlængelse - barn - sygehusindlæggelse - ikke genoptaget arbejde Resume:
Perioden med ret til barselsfravær forlænges med den periode, barnet har været indlagt på hospital inden for de første 46 uger efter fødslen.
Den periode, hvor barnet blev passet i hjemmet i forlængelse af hospitalsophold kunne ikke begrunde yderligere forlængelse.
 Love:
Lov om ret til orlov og dagpenge ved barsel - lovbekendtgørelse nr. 1084 af 13. november 2009 - § 14 Afgørelse:
 Ankestyrelsens Beskæftigelsesudvalg har i møde truffet afgørelse i din sag om hvorvidt perioden med barselsdagpenge kan forlænges med den periode et barn er passet i hjemmet efter et hospitalsophold med operation.
Resultatet er  du er ikke berettiget til forlængelse af barselsdagpenge svarende til den periode din datter blev passet i hjemmet efter operation.
 Det betyder, at din barselsperiode ophørte den 1. april 2008.
 Vi er således kommet til samme resultat som Beskæftigelsesankenævnet i Statsforvaltningen V.
Begrundelsen for afgørelsen Din ret til barselsfravær er forlænget med 4 dage svarende til dit barns hospitalsophold.
 Vi har lagt vægt på, at din datter, der er født den 11. maj 2007, var indlagt på hospital fra den 6. til den 9. november 2007.
 Det er en betingelse for at få forlænget barselsdagpenge, at der er tale om barnets hospitalsindlæggelse.
Du opfylder ikke betingelsen om yderligere forlængelse under pasning af barnet i hjemmet, fordi indlæggelsen fandt sted under de første 46 uger efter fødselen.
Der har ikke været tale om genoptagelse af arbejdet.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 29. juni 2009  Klagen til Ankestyrelsens Beskæftigelsesudvalg af 15. juni 2009  Nævnets genvurdering A Kommune har forlænget barselsperioden med 4 dage svarende til varigheden af barnets hospitalsindlæggelse, da barnet var cirka ½ år gammelt.
Moderen var fortsat på barselsorlov og havde ikke genoptaget arbejdet.
 Nævnet tiltrådte kommunens afgørelse.
 Nævnet har begrundet afgørelsen med, at der ikke er hjemmel til at forlænge barselsperioden med den tid barnet er passet i hjemmet efter indlæggelse.
 Du har klaget over nævnets afgørelse.
 I klagen til Ankestyrelsen er det anført, at du har fået dårlig rådgivning af A Kommune.
 Nævnet har ved genvurdering bemærket, at klager over sagsbehandling skal rettes til kommunalbestyrelsen.
