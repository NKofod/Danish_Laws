Nr BTL 135 Betænkning over Forslag til lov om ændring af lov om miljøbeskyttelse  

 (Udarbejdelse af grønt regnskab)   

 Nr L 135 1994-95, 1. samling Afgivet af Miljø- og Planlægningsudvalget Afgivet: 19950511 Udvalget har behandlet lovforslaget i en række møder og har herunder  

 stillet spørgsmål til miljø- og energiministeren, som denne har besvaret  

 skriftligt.
 Endvidere har udvalget modtaget skriftlige henvendelser fra:
Dansk Erhvervsjordbrug, Dansk Familielandbrug, Dansk Handel & Service, Dansk Industri, De danske Landboforeninger og Foreningen af Registrerede Revisorer.
 Der er af miljø- og energiministeren og af et mindretal stillet  

 ændringsforslag, hvorom henvises til de ledsagende bemærkninger.
 Miljø- og energiministeren har over for udvalget oplyst følgende:
I forbindelse med lovforslagets behandling i udvalget er det blevet  

 påpeget fra industriens organisationer, at det er vigtigt for virksomhederne  

 at kunne beskytte konkurrencefølsomme oplysninger om produktionsforhold,  

 specielt oplysninger om råvarer samt om produktionens indhold heraf og dens  

 emissioner.
Industriens organisationer har blandt andet peget på, at en sådan  

 beskyttelse vil kunne opnås, såfremt der indføres lovhjemlet adgang for  

 virksomhederne til at benytte indeksering af oplysninger i det grønne  

 regnskab.
 Således som lovforslaget er formuleret, og som det også fremgår af  

 bemærkningerne til lovforslaget, er der med dette ikke nogen ændringer i de  

 regler, som i forvejen er gældende til beskyttelse af konkurrencefølsomme  

 oplysninger om produktionsforhold, herunder om råvarer og produktionens  

 indhold heraf samt dens emissioner.
 Virksomhederne kan i dag beskytte disse informationer i overensstemmelse  

 med offentlighedsloven og lovgivningen om aktindsigt i miljøoplysninger.  

 Virksomhederne vil også fremover efter vedtagelse af lovforslaget kunne  

 beskytte de konkurrencefølsomme oplysninger efter disse regler.
 Denne beskyttelse kan ske ved indeksering, ved at samle oplysninger om  

 enkeltstoffer i passende stofgrupper eller på anden måde.
 Krav om aktindsigt fra tredjemands side med hensyn til oplysninger, som  

 måtte foreligge hos en forvaltningsmyndighed i forbindelse med grønne  

 regnskaber, afgøres efter forvaltningsloven, offentlighedsloven og lov om  

 aktindsigt i miljøoplysninger (gennemførelse af et EF-direktiv), således som  

 det ligeledes fremgår af bemærkningerne til lovforslaget.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de af miljø- og energiministeren  

 stillede ændringsforslag.
 Lovforslaget om grønne regnskaber er en naturlig forlængelse af den  

 rivende udvikling, der sker på miljøområdet.
Det overordnede mål med lovforslaget er at sikre offentligheden og  

 medarbejdere lettilgængelig information om, hvorledes de miljøtunge  

 virksomheder påvirker miljøet.
Information og viden er en væsentlig  

 forudsætning for at indbygge miljøhensyn i alle beslutninger og initiativer,  

 herunder investeringer, valg af leverandører og forbrugeradfærd.
Lovforslaget giver også virksomhederne mulighed for en bedre intern  

 miljøforvaltning.
Virksomhederne kan prioritere deres miljøarbejde gennem  

 miljøstyring og dokumentere forbedringerne i form af grønne regnskaber.
Gennem lovforslaget leverer Folketinget værktøjet til virksomhederne.
De  

 grønne regnskaber vil inspirere virksomhederne til at fokusere på valg af  

 råvarer, ressourceforbrug, produktionsprocesser og forureningsindhold.
 Det er flertallets klare opfattelse, at for dansk industris fortsatte  

 konkurrenceevne er miljøhensyn i hele produktionsprocessen, »fra vugge  

 til grav«, en af de afgørende parametre.
 Det bliver nu muligt for virksomhederne at bruge det grønne regnskab som  

 baggrund for en egentlig nøgletalsstyring af virksomhedens miljøforhold med  

 de fordele, som det erfaringsmæssigt indebærer i form af besparelser på  

 ressourceforbrug, øgede afsætningsmuligheder, større værditilvækst og bedre  

 image.
Dansk industri er karakteriseret ved nicheproduktion.
På grund af den  

 stigende konkurrence på verdensplan vil dansk industri også fremover være  

 nødt til hele tiden at finde nye nicher for at overleve.
En af disse nicher  

 er den grønne produktion.
Og her har Danmark allerede et forspring.
Men vi  

 kan ikke tillade os at hvile på laurbærrene, for også den grønne niche vil, i  

 takt med at bevidstheden om miljøhensynene stiger på verdensplan, blive  

 præget af hårdere og hårdere konkurrence.
Derfor er det vigtigt at gøre dansk  

 industris forspring så stort som muligt.
 Lovforslaget vil medvirke til at forøge dansk industris konkurrencefordel  

 på to måder.
For det første med hensyn til andelen af den grønne efterspørgsel.
Her vil  

 danske virksomheder være på forkant med forbrugernes behov og ønske om at  

 aftage varer med en grøn profil, både herhjemme og på verdensmarkedet.
 For det andet vil danske virksomheder på et forholdsvis tidligt tidspunkt  

 have rig mulighed til at få nedbragt deres forbrug af miljøfølsomme  

 ressourcer, ressourcer, der uden tvivl vil blive dyrere i de kommende år.
Markedet vil fremover kræve grøn dokumentation, og her er grønne  

 regnskaber et af svarene.
Lovforslaget om grønne regnskaber er derfor både  

 klogt og fremsynet, både når det drejer sig om at opprioritere  

 miljøindsatsen, og når det handler om virksomhedernes konkurrencekraft på vej  

 ind i det 21. århundrede.
 Flertallet noterer med tilfredshed, at Dansk Industri vil gå konstruktivt  

 ind i arbejdet med at indføre de grønne regnskaber, og hilser med  

 tilfredshed, at de grønne regnskaber yderligere kan medvirke til at få  

 indført egentlige miljøstyringssystemer i mange virksomheder.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med de af miljø- og energiministeren og de af mindretallet  

 stillede ændringsforslag.
 Mindretallet har noteret, at regeringen har modificeret lovforslaget, så  

 man sikrer en længere overgangsperiode for de virksomheder, der allerede er i  

 gang, og at forretningshemmeligheder bliver beskyttet.
 Alligevel mener mindretallet, at det er uklogt at gribe ind i en positiv  

 udvikling, der allerede er i fuld gang.
 Erhvervslivet betragter selv et grønt regnskab som en vigtig  

 konkurrenceparameter og som en nyttig information for ansatte, ledelse,  

 aktionærer og kunder.
 Ved at forlange dette lovfæstet risikerer man at dræbe kreativiteten til  

 at udvikle nye miljøstyringsredskaber, som allerede er i fuld gang.
 I stedet for at vedtage en statslig metode for grønt regnskab ville det  

 være mere positivt, hvis Miljø- og Energiministeriet kunne agere idebørs og  

 indsamle oplysninger om allerede udviklede grønne regnskabssystemer til  

 inspiration for andre.
 Mindretallet er mere optaget af at udvikle en tilskyndelsesmekanisme frem  

 for tvang.
Ændringsforslag Til § 1Af et mindretal (V, KF og FP):
 1) I det under nr. 1 foreslåede § 35 a, stk. 1, 1.  

 pkt., ændres ordene »skal udarbejde« til: »kan  

 udarbejde«.
 Af miljø- og energiministeren, tiltrådt af udvalget:
 2) I den under nr. 1 forslåede § 35 a indsættes  

 efter stk. 3 som nyt stykke:
»Stk. 4. Ministeren fastsætter bestemmelser om, at  

 virksomheder eller sammenslutninger af virksomheder, som forpligter sig til  

 at indføre miljøstyringssystemer, kan opnå udsættelse med fristen for  

 indsendelse af det første grønne regnskab i en aftalt periode, dog ikke ud  

 over tre år fra den 1. januar 1996 at regne.
Ministeren fastsætter samtidig  

 de nærmere krav til miljøstyringssystemet og til årlig dokumentation over for  

 Erhvervs- og Selskabsstyrelsen og tilsynsmyndigheden for gennemførelse af  

 systemet på virksomheden.« Stk. 4-7 bliver herefter stk. 5-8.
 Af et mindretal (V, KF og FP):
 3) I den under nr. 1 foreslåede § 35 a udgår stk.  

 5 og 7.
 Stk. 6 bliver herefter stk. 5.
 4) Nr. 2 udgår.
 Af miljø- og energiministeren, tiltrådt af udvalget:
 Til § 2 5) Paragraffen affattes således:
»§ 2 Loven træder i kraft den 1. juli 1995.« Bemærkninger Til nr. 1 Det foreslås, at udarbejdelse af grønt regnskab bliver et  

 positivt tilbud til, men ikke en pligt for virksomhederne.
 Det er herefter op til den enkelte virksomhed, om man vil benytte sig af  

 tilbudet og herved opnå den eventuelle reklamemæssige værdi, der kan ligge i  

 at udarbejde grønt regnskab.
Til nr. 2 Ændringsforslaget giver virksomheder, der forpligter sig til at  

 indføre et miljøstyringssystem, mulighed for at kunne opnå udsættelse med  

 udarbejdelse og indsendelse af grønt regnskab i en periode af op til 3 år  

 regnet fra det tidspunkt, hvor det første grønne regnskabsår begynder ifølge  

 de gennemførelsesbestemmelser, som ministeren fastsætter i  

 bekendtgørelsesform.
Det er hensigten, at første regnskabsår tager sin  

 begyndelse 1. januar 1996.
Det miljøstyringssystem, som virksomhederne forpligter sig til at indføre,  

 skal baseres på de almindeligt accepterede principper for  

 miljøstyringssystemer, det vil sige opstilling, gennemførelse samt opfølgning  

 af en handlingsplan for miljøforbedringer på baggrund af en indledende  

 gennemgang af virksomhedens produktion.
Hvorvidt den enkelte virksomhed i  

 forlængelse heraf vil tilslutte sig EMAS (Den Europæiske Fællesskabsordning  

 for Miljøstyring og Miljørevision) eller lade sig certificere efter  

 standarder, er virksomhedens eget valg.
 Forudsætningen for opnåelse af en udskydelse af tidsfristen for de  

 pågældende virksomheder, som indfører miljøstyringssystemer, må være, at  

 virksomheden påtager sig en egentlig forpligtelse over for myndighederne til  

 løbende at følge beslutningen om indførelse af et miljøstyringssystem  

 effektivt op i udsættelsesperioden.
Det vil derfor være naturligt, at virksomheden efter udløbet af hvert  

 grønt regnskabsår i udsættelsesperioden afgiver en statusopgørelse, der på  

 tilfredsstillende måde dokumenterer, at virksomheden lever op til den aftalte  

 forpligtelse til indførelse af et miljøstyringssystem.
På denne måde sikres  

 det, at virksomhederne efter udløbet af udsættelsesfristen vil kunne opfylde  

 samme forpligtelse til udarbejdelse af grønt regnskab, som de øvrige  

 virksomheder, der er omfattet af lovforslaget.
Kravet om indsendelse af årlig  

 statusopgørelse bortfalder fra og med det år, hvor virksomheden indsender sit  

 første grønne regnskab.
Det er i forvejen meningen, at virksomheder, der registreres i EMAS,  

 fritages for udarbejdelse og indsendelse af grønt regnskab.
Dette fremgår af  

 bemærkningerne til lovforslaget, ad § 35 a, stk. 5. Det vil derfor være  

 muligt efter ændringsforslaget, at virksomheder, som forpligter sig til at  

 indgå i EMAS, også får tilsvarende mulighed for at udskyde det grønne  

 regnskab og lade dette erstatte af den miljøredegørelse, som skal indsendes  

 af virksomheden til registreringsmyndigheden.
Til nr. 3 Ændringsforslaget er en konsekvens af ændringsforslag nr. 1. Da  

 der ikke skal være pligt til at udarbejde grønt regnskab, er det overflødigt  

 med en bestemmelse, der giver ministeren mulighed for at dispensere fra  

 pligten.
Det skønnes endvidere uhensigtsmæssigt med en bestemmelse om  

 tvangsmidler i tilfælde af, at det grønne regnskab ikke indsendes rettidigt,  

 idet en følge af manglende indsendelse blot vil være, at virksomheden ikke  

 kan henregnes til kredsen af virksomheder, som udarbejder grønt regnskab i  

 henhold til miljøbeskyttelsesloven.
 Til nr. 4 Ændringsforslaget er en konsekvens af ændringsforslag nr. 1. Da  

 der ikke skal være en pligt til at udarbejde grønt regnskab, skal der heller  

 ikke være bestemmelser om straf for manglende opfyldelse af pligten.
 Til nr. 5 Det foreslås, at loven træder i kraft den 1. juli 1995.
 Som en konsekvens heraf bortfalder i lovforslagets bemærkninger 1. afsnit  

 i »Ad § 2«.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Bodil Thrane  

 (V) Peter Hansen-Nord (V) Jens Vibjerg (V) Niels J.
Langkilde (KF) Gitte  

 Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne havde ikke medlemmer i udvalget.
