Bekendtgørelse om kontaktpunkt og tidsfrister for VE-tilladelsesprocessen1) I medfør af § 11 a i lov om elforsyning, jf. lovbekendtgørelse nr. 984 af 12. maj 2021, som ændret ved lov nr. 883 af 12. maj 2021, § 29 a i lov om fremme af vedvarende energi, jf. lovbekendtgørelse nr. 125 af 7. februar 2020, som ændret ved lov nr. 883 af 12. maj 2021, og § 18 e i lov om anvendelse af Danmarks undergrund, jf. lovbekendtgørelse nr. 1533 af 16. december 2019, som ændret ved lov nr. 883 af 12. maj 2021, fastsættes efter bemyndigelse i henhold til § 3, stk. 1, nr. 1, 4 og 5, i bekendtgørelse nr. 1068 af 25. oktober 2019 om Energistyrelsens opgaver og beføjelser og efter forhandling med relevante ministre:
Kapitel 1 Formål og anvendelsesområde § 1. Bekendtgørelsen har til formål at lette den administrative proces for opstillere af VE- anlæg ved at udpege ét kontaktpunkt, som vejleder om den administrative proces, og ved at indføre en samlet tidsfrist for behandling af ansøgninger om tilladelser omfattet af tilladelsesprocessen.
 § 2. Bekendtgørelsen finder anvendelse for opstillere af alle VE-anlæg, og for de myndigheder, der indgår i den administrative proces.
 Stk. 2. Kapitel 3 finder anvendelse for opstillere af elproducerende VE-anlæg, og for de myndigheder, der behandler ansøgninger om tilladelser omfattet af tilladelsesprocessen.
Definitioner § 3. I denne bekendtgørelse forstås ved:
 1) VE-anlæg: Anlæg der etableres og drives med henblik på produktion af energi fra vedvarende energikilder.
 2) Elproducerende VE-anlæg: VE-anlæg der etableres og drives med henblik på produktion af elektricitet fra vedvarende energikilder.
 3) Den administrative proces: Hele forløbet og alle aspekter for ansøgning om og tildeling af alle tilladelser, og øvrige nødvendige procedurer for opstillere af VE-anlæg.
4) Tilladelsesprocessen: Processen for at opnå de relevante myndighedstilladelser til at opføre, foretage repowering af og drive elproducerende VE-anlæg samt de aktiver, der vil være nødvendige for anlæggets tilslutning til nettet.
Tilladelsesprocessen er en delmængde af den administrative proces.
Kapitel 2 Kontaktpunkt § 4. Energistyrelsen er kontaktpunkt for vejledning om den administrative proces, herunder tilladelsesprocessen.
§ 5. Energistyrelsen skal som kontaktpunkt 1) vejlede overordnet om den administrative proces på anmodning fra opstillere, herunder hvilke trin opstillere skal igennem for at etablere og drive VE-anlæg, 2) kunne formidle kontakt til de relevante fagkompetente myndigheder for vejledning af fagspecifik karakter relateret til den administrative proces, herunder tilladelsesprocessen, 3) etablere og administrere en hjemmeside med information om den administrative proces, herunder tilladelsesprocessen, og 4) oplyse om tidsfristens påbegyndelsestidspunkt, jf. § 8, på anmodning fra opstiller eller relevante myndigheder.
§ 6. Energistyrelsen skal sikre, at hjemmesiden, jf. § 5, stk. 1, nr. 3, 1) indeholder informationer til opstillere om trin i den administrative proces, herunder tilladelsesprocessen, 2) udgør en online procedurehåndbog for opstillere af VE-anlæg, herunder mindre projekter og VE-egenforbrugeres projekter, 3) indeholder henvisninger til relevante myndigheder for fagspecifik vejledning om processer og tilladelser omfattet af den administrative proces, og 4) tilbyder opstillere mulighed for at ansøge om tilladelser omfattet af tilladelsesprocessen gennem hjemmesiden eller via links til andre myndigheders ansøgningsportaler og vejleder opstillere om, hvor øvrige ansøgninger om tilladelser omfattet af den administrative proces kan indgives.
Kapitel 3 Tidsfrister § 7. Myndighedernes sagsbehandlingstid er under tilladelsesprocessen underlagt en samlet tidsfrist på maksimalt 2 år.
 Stk. 2. Myndighedernes sagsbehandlingstid er uanset stk. 1 under tilladelsesprocessen underlagt en samlet tidsfrist på maksimalt 1 år ved repowering og for anlæg med en elkapacitet på under 150 kW.
Stk. 3. Tidsfristerne efter stk. 1 og 2 kan forlænges med op til 1 år, hvor de relevante myndigheder vurderer, at dette er behørigt begrundet i usædvanlige omstændigheder.
Usædvanlige omstændigheder kan ved repowering være tvingende sikkerhedsmæssige grunde, hvor projektet har en væsentlig indvirkning på nettet eller anlæggets oprindelige kapacitet, størrelse eller ydeevne.
 Stk. 4. Tidsfristerne kan forlænges med varigheden af procedurer i henhold til forpligtelser efter EU-miljøret, til søgsmål, retsmidler og andre sager ved en domstol eller ret og til alternative tvistbilæggelsesmekanismer, herunder klageprocedurer og udenretslige klager og midler.
 § 8. Hvor alle ansøgninger om tilladelser omfattet af tilladelsesprocessen kan indgives samtidigt, påbegyndes tidsfristen efter § 7, når alle de relevante myndigheder har modtaget fyldestgørende ansøgninger.
 Stk. 2. Hvor kun en del af ansøgningerne omfattet af tilladelsesprocessen kan indgives samtidigt, påbegyndes tidsfristen efter § 7, når de relevante myndigheder har modtaget fyldestgørende ansøgninger for disse tilladelser.
 Stk. 3. Hvor kun en del af ansøgningerne omfattet af tilladelsesprocessen kan indgives samtidigt, jf. stk. 2, sættes tidsfristen efter § 7 i bero, når disse ansøgninger er færdigbehandlet.
 § 9. De relevante myndigheder skal på anmodning fra kontaktpunktet oplyse, hvornår en fyldestgørende ansøgning om tilladelse omfattet af tilladelsesprocessen er modtaget, og hvornår en ansøgning omfattet af tilladelsesprocessen er færdigbehandlet.
Kapitel 4 Tilladelser inden for Energistyrelsens ressortområde § 10. Reglerne i kapitel 3 finder anvendelse for ansøgninger om bevilling efter § 10 og tilladelse efter § 11 i lov om elforsyning, for anlæg med henblik på produktion af VE-elektricitet.
 § 11. Reglerne i kapitel 3 finder anvendelse for ansøgninger om tilladelser efter §§ 25 og 29 i lov om fremme af vedvarende energi, for anlæg med henblik på produktion af elektricitet fra vedvarende energikilder.
 § 12. Reglerne i kapitel 3 finder anvendelse for ansøgninger om godkendelser efter § 10, stk. 2 og 3 og § 28, stk. 1, i lov om anvendelse af Danmarks undergrund angående elproducerende geotermianlæg.
Kapitel 5 Ikrafttrædelses- og overgangsbestemmelser § 13. Bekendtgørelsen træder i kraft den 30. juni 2021.
 § 14. Reglerne i kapitel 3 finder anvendelse for elproducerende VE-anlæg, hvor alle ansøgninger om tilladelser omfattet af tilladelsesprocessen er modtaget den 30. juni 2021 eller senere.
Energistyrelsen, den 5. juni 2021 Janni Torp Kjærgaard / Marie Thorlacius-Ussing 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2018/2001/EU af 11. december 2018 om fremme af anvendelse af energi fra vedvarende energikilder, EU-Tidende 2018, nr.
L 328, side 82.
