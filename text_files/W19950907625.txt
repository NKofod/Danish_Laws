Et byrådsmedlem havde opbrudt døren til et skur på en naboejendom,  

 hvorefter han havde tilsluttet et ham tilhørende elhegn til ejendommens  

 elinstallation.
Efter rettens tilkendegivelse havde den pågældende erkendt  

 sig skyldig i overtrædelse af straffelovens § 264, stk. 1, nr. 1.  

 Valgbarhedsnævnet fandt det overvejende betænkeligt at fastslå, at den  

 begåede forseelse i almindeligt omdømme gjorde den pågældende uværdig til at  

 være medlem af kommunale råd.
Den pågældende ansås herefter for valgbar.
(Fra Valgbarhedsnævnet til et byråd, j.nr. 507/1995) I brev af 10. april 1995 har X-Kommune i henhold til § 101, stk. 4, i den  

 kommunale valglov indberettet til Valgbarhedsnævnet, at byrådsmedlem NN den  

 22. marts 1995 ved Retten i Y-by har vedtaget 6 dagbøder a kr. 150 med hæfte  

 i 6 dage som forvandlingsstraf for overtrædelse af straffelovens § 264, stk.  

 1, nr. 1.
 Det fremgår af sagen, at den pågældende i november 1994 har opbrudt døren  

 til et skur på en naboejendom, hvorefter han tilsluttede et ham tilhørende  

 elhegn til ejendommens elinstallation.
 Forholdet er begået, mens den pågældende var medlem af byrådet.
 I denne anledning skal man meddele, at Valgbarhedsnævnet har fundet det  

 overvejende betænkeligt at fastslå, at den begåede forseelse i almindeligt  

 omdømme gør den pågældende uværdig til at være medlem af kommunale råd, jf.  

 den kommunale valglovs § 4.
 Den pågældende må derfor anses for valgbar.
