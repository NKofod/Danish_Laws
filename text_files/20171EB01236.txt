Beretning afgivet af Transport-, Bygnings- og Boligudvalget den 27. september 2018 Beretning over Forslag til folketingsbeslutning om nedbringelse af risikoen for at blive smittet med legionellabakterien fra varmtvandssystemer i Danmark [af Liselott Blixt (DF) m.fl.]:
1. Udvalgsarbejdet Beslutningsforslaget blev fremsat den 23. marts 2018 og var til 1. behandling den 16. maj 2018. Beslutningsforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 1 spørgsmål til transport-, bygnings- og boligministeren til skriftlig besvarelse, som denne har besvaret.
2. Politiske bemærkninger Et flertal i udvalget (S, DF, V, EL, LA, SF og KF) konstaterer, at der på nuværende tidspunkt ikke foreligger nogen konkret forklaring på det stigende antal registrerede tilfælde af legionella i Danmark, og emnet er dermed ikke analyseret tilbundsgående.
Flertallet noterer sig, at der i tråd med beslutningsforslaget skal gennemføres et tværministerielt arbejde, som skal kortlægge legionellatilfældene og årsagerne til smitte.
Det er i den forbindelse afgørende at afklare årsager til det stigende antal legionellasmittede, før der tages stilling til, hvilke tiltag der kan afhjælpe problemet.
Det skal i det indledende arbejde fastlægges, hvad det vil koste at gennemføre de ønskede undersøgelser og øvrige initiativer.
Flertallet opfordrer til, at en status for det tværministerielle arbejde vil blive sendt til Transport-, Bygnings- og Boligudvalget snarest muligt.
Undersøgelse af regionale forskelle Flertallet noterer sig, at den tværministerielle undersøgelse af legionellasmitte forventes at indeholde en belysning af årsager til de regionale forskelle af legionærsygdom.
En foreløbig opgørelse fra Statens Serum Institut viser, at der er betydelige regionale forskelle i forekomsten af legionellatilfælde  hvor der på Bornholm var 1 anmeldt tilfælde af legionlla, var der i Østjylland 59 sygdomstilfælde, og på Fyn var der 40 (»Individuelt anmeldte sygdomstilfælde 2017«, EPI-NYT uge 6/8, Statens Serum Institut 2018).
Undersøgelse af smitterisiko i vandværker/fjernvarmeanlæg og varmtvandssystemer Flertallet konstaterer, at det på nuværende tidspunkt er uafklaret, om legionellasmitte opstår i vandværker/fjernvarmeanlæg og varmtvandssystemer.
Partierne opfordrer derfor ministeren til at indsamle oplysninger fra kommunerne, som kan danne grundlag for en undersøgelse og analyse af smitterisiko i vandværker/fjernvarmeanlæg og varmtvandssystemer.
Undersøgelse af smitterisiko som funktion af brugeradfærd Flertallet finder, at en undersøgelse af brugeradfærd i et bredt udvalg af bygningstyper kan være med til at kortlægge årsagerne til legionellasmitte.
Undersøgelse af smitterisiko på hospitaler Ifølge oplysninger fra Statens Serum Institut blev 17 pct. af de registrerede legionellatilfælde i 2016 smittet på hospitalet (»Legionella-pneumoni 2016«, EPI-NYT uge 45, Statens Serum Institut 2017). Partierne opfordrer ministeren til at gennemføre en undersøgelse af smitterisiko på hospitalerne, som kan bidrage til at identificere initiativer, der kan reducere legionellatilfælde.
Informationsindsats Flertallet opfordrer ministeren til, at der i forlængelse af kortlægningen gennemføres en informationsindsats rettet mod kommuner, bygningsejere og borgere med henblik på at informere om risikoen ved legionella samt vejlede om, hvordan legionella kan forebygges og bekæmpes.
Informationsindsatsen er nødvendig, da det efter byggeloven er bygningsejerens ansvar at sikre, at en bygning ikke er sundhedsfarlig at bo eller opholde sig i.
Det gælder også, hvis der er vandinstallationer, der udgør en sundhedsfare for beboere og brugere af bygningen.
Flertallet understreger vigtigheden af, at informationsindsatsen når ud til kommunerne, da kommunalbestyrelsen er bygningsmyndighed og, i tilfælde af at denne bliver opmærksom på et ulovligt forhold, har pligt til at søge forholdet lovliggjort og tage de nødvendige skridt for at få sagen fuldt oplyst og træffe en afgørelse i sagen.
Afhængigt af den konkrete sag kan kommunalbestyrelsen f.eks. træffe afgørelse om, at der skal ske udbedring af vandinstallationerne i bygningen med henblik på at minimere risikoen for vækst af legionellabakterier og bekæmpe legionella.
 Flertallet opfordrer ministeren til, at informationsindsatsen bl.a. omfatter udarbejdelse af nye vejledninger og opdatering af tidligere oplysningsmateriale til borgere, institutioner og kommuner om smitterisiko, adfærd, der kan bidrage til at nedbringe smitterisiko, samt forpligtelser efter byggeloven, der skal sikre, at risikoen for vækst af legionella i varmtvandsinstallationer minimeres.
Flertallet opfordrer endvidere ministeren til, at informationsindsatsen omfatter et hyrdebrev til kommunerne med en opfordring til at undersøge konkrete smittesteder nærmere, når legionellasygdom konstateres.
Brevet kan desuden henvise til kommunalbestyrelsens forpligtelser efter byggeloven om at træffe afgørelser i sager, hvor ulovlige forhold indebærer risiko for vækst af legionellabakterier.
 P.u.v.
