Nr BTL 7 Betænkning over Forslag til lov om restaurations- og hotelvirksomhed m.v.  

  

 Nr L 7 1992-93, 1. samling Afgivet af Erhvervsudvalget Afgivet: 19930422 Udvalget har behandlet lovforslaget i en række møder og har herunder  

 stillet spørgsmål til industriministeren, som denne har besvaret skriftligt  

 og i samråd.
Industriministerens kommentar til en henvendelse fra  

 Restaurations- og Bryggeriarbejder Forbundet er optrykt som bilag til  

 betænkningen.
Endvidere er optrykt et notat fra industriministeren om  

 »velgørende formål«, jf. den under ændringsforslag nr. 10 i denne  

 betænkning foreslåede affattelse af restaurationslovens § 22, stk. 3.
 Endvidere har udvalget modtaget skriftlige og/eller mundtlige henvendelser  

 fra:
Beyer, Jørgen, cand.jur., København, Boje, Poul, arkitekt, København, Danmarks Restaurant- og Cafeteria- forening, Danmarks Tivoli Forening, Dansk Automat Brancheforening, Dronninglund Kommune, Egeskov Markedsforening, Ejerforeningen Borgergade, København K, Foreningen af By- og Markedsfester, Hillerød Kommune, Hjallerup Marked, Hotel-, Restaurant- og Fritidserhvervenes Arbejdsgiverforening, Idrætsforeningen BR66, Idrætsforeningen LBBK, Langeskov Borgerforening, Langeskov Idrætsforening, Langeskov Kommune, Madsen, Poul, borgmester, Jægerspris Kommune, Nørre-Rangstrup Kommune, Restaurations- og Bryggeriarbejder For- bundet og A-kasse og Thygesen, Martin S.
 Industriministeren og nogle mindretal har stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de af  

 industriministeren stillede ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med de under nr. 1-3,  

 7, 10, 11, 13, 17 og 18 stillede ændringsforslag.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af mindretallet og af  

 industriministeren stillede ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til vedtagelse med de af dette mindretal  

 stillede og tiltrådte ændringsforslag og udtaler i øvrigt:
Fremskridtspartiet har med en række konkrete ændringsforslag søgt at få  

 lovforslaget gjort bedre end regeringens udspil.
Det er Fremskridtspartiets  

 grundopfattelse, at dette område burde dereguleres langt mere, end tilfældet  

 bliver, selv med vedtagelsen af Fremskridtspartiets egne ændringsforslag.
 Fremskridtspartiet mener imidlertid, at der er brug for de  

 moderniseringer, loven lægger op til, og vil så på passende tidspunkt søge  

 yderligere liberaliseringer fremmet.
 ÆndringsforslagAf industriministeren , tiltrådt af udvalget:
Til § 1 1) I stk. 4, nr. 1, ændres »21/2  

 rumprocent« til: »2,5 pct. vol.« 2) I stk. 4, nr. 3, ændres »21/4 vægtprocent«  

 til: »2,8 pct. vol.« Til § 9 3) Paragraffen affattes således:
 » § 9. Virksomhed med servering af stærke drikke må ikke  

 drives i lokaler, der benyttes til anden næringsvirksomhed, eller i lokaler,  

 som står i forbindelse med andre salgslokaler, medmindre lokalerne har hver  

 sin indgang fra et sted, hvortil der er offentlig adgang.
Stk. 2. Uanset bestemmelsen i stk. 1 må der 1) i lokaler med forretninger, hvor det samlede gulvareal i salgslokalerne  

 er mindst 800 m2, drives virksomhed med servering af stærke drikke, 2) i lokaler i hoteller udøves frisørvirksomhed og sælges varer til  

 personlig brug for gæsterne og varer, der må sælges fra kiosker, jf. lov om  

 butikstid, samt gaveartikler, 3) i lokaler i idrætshaller og i foreningslokaler sælges varer til  

 personlig brug for medlemmerne og varer, der må sælges fra kiosker, samt  

 sportsrekvisitter og -udstyr, emblemer og lignende, og 4) afholdes salgsudstillinger i de almindelige restaurations- og  

 hotellokaler.
Stk. 3. Erhvervs- og Selskabsstyrelsen kan fastsætte regler, der  

 giver mulighed for servering eller salg i videre omfang end nævnt i stk. 2,  

 nr. 1-3.« Af et mindretal (SF):
 Til § 10 4) Stk. 3 affattes således:
» Stk. 3. Kommunalbestyrelsen skal nedsætte et bevillingsnævn  

 til at træffe disse afgørelser, når der i en kommune er mere end 15 faste  

 bevillingssteder og kommunalbestyrelsen behandler mere end 10 ansøgninger om  

 lejlighedsbevillinger pr. år.
Bevillingsnævnet består af politimesteren og 2  

 repræsentanter fra hotel- og restaurationsbranchen (1 fra arbejdsgiverside og  

 1 fra arbejdstagerside) samt mindst 2 repræsentanter fra kommunalbestyrelsen  

 (f.eks. fra økonomiudvalget/teknisk forvaltning). Personer, der ikke er  

 medlemmer af kommunalbestyrelsen, kan være medlem af nævnet.« Af et mindretal (FP):
 Til § 16 5) Paragraffen med tilhørende overskrift udgår.
 Til § 20 6) Stk. 4 udgår.
 Stk. 5 og 6 bliver herefter stk. 4 og 5.
 Af industriministeren , tiltrådt af et flertal (udvalget med  

 undtagelse af FP):
 7) Stk. 4 affattes således:
» Stk. 4. Fra kantiner må der, også til medtagelse uden for  

 virksomheden, sælges tillavet mad, brød, kager og drikkevarer, dog ikke  

 stærke drikke, samt varer til brug i virksomheden og varer, der må sælges fra  

 kiosker, jf. lov om butikstid.« Af et mindretal (FP):
 Til § 21 8) I nr. 1 ændres »30 dage« til: »14  

 dage«.
 9) I nr. 2 ændres »3 værelser med tilsammen højst 8  

 sengepladser« til: »6 værelser med tilsammen 16 sengepladser«.
 Af industriministeren , tiltrådt af et flertal (udvalget med  

 undtagelse af FP):
 Til § 22 10) I stk. 3 udgår 2. pkt. , og i stedet  

 indsættes efter 1. pkt. som nye punktummer:
»Hvis et arrangement afholdes med et velgørende formål, eller der i  

 øvrigt foreligger særlige forhold, kan politiet tillade, at serveringen  

 forestås af en person, der er fyldt 25 år.
Det samme gælder, hvis ingen  

 bevillingshaver vil påtage sig servering.« Til § 27 11) Stk. 3 udgår.
 Af industriministeren , tiltrådt af et flertal (S, SF, CD,  

 RV og KRF):
 Til § 28 12) Stk. 1 affattes således:
»Restaurationer og andre serveringssteder, hvortil der er offentlig  

 adgang, skal være lukket i tiden fra kl. 24 til kl. 5. Kommunalbestyrelsen  

 kan fastsætte, at den almindelige lukketid kan være kortere, dog skal der  

 være lukket i tiden fra kl. 2 til kl. 5. Kommunalbestyrelsens beslutninger om  

 ændring af den almindelige lukketid skal offentliggøres mindst 2 gange i et  

 eller flere blade, der har almindelig udbredelse i kommunen.
I lukketiden kan  

 servering ske for overnattende gæster uden for de almindelige  

 restaurationslokaler.
Den almindelige lukketid gælder ikke for tog, busser,  

 fly og skibe i fart, jf. § 11, stk. 2, nr. 3 og 4.« Af industriministeren , tiltrådt af et flertal (udvalget med  

 undtagelse af FP):
 13) Stk. 4 affattes således:
» Stk. 4. Den stedlige bevillingsmyndighed kan med politiets  

 samtykke tillade, at visse restaurationer har åbent i den almindelige  

 lukketid, jf. stk. 1, såfremt det ud fra miljø- og samfundsmæssige samt  

 ordens- og ædruelighedsmæssige hensyn sammenholdt med virksomhedens karakter  

 og driftsform skønnes forsvarligt.« Af industriministeren , tiltrådt af et flertal (S, SF, FP,  

 CD, RV og KRF):
 14) I stk. 5 ændres »fra et tidligere tidspunkt end  

 kl. 2« til: »fra et tidligere tidspunkt end den almindelige  

 lukketids begyndelse, jf. stk. 1«.
 15) I stk. 6 ændres »fra et tidligere tidspunkt end  

 kl. 2« til: »fra et tidligere tidspunkt end den almindelige  

 lukketids begyndelse, jf. stk. 1«.
 16) Efter stk. 8 indsættes som nyt stykke:
» Stk. 9. Indtil et år efter, at kommunalbestyrelsen har  

 truffet beslutning om en kortere almindelig lukketid, jf. stk. 1, kan den  

 stedlige bevillingsmyndighed bestemme, at en igangværende virksomhed skal  

 holdes lukket fra et tidligere tidspunkt end den almindelige lukketids  

 begyndelse, såfremt det findes påkrævet af miljømæssige hensyn.« Til § 37Af industriministeren , tiltrådt af et flertal  

 (udvalget med undtagelse af FP):
 17) I stk. 1, nr. 1 , indsættes efter »§ 20, stk. 2,  

 3«: », 4«.
 Til § 39 18) I stk. 1 ændres »april« til:  

 »august«.
 Af industriministeren , tiltrådt af et flertal (S, SF, CD,  

 RV og KRF):
 19) I stk. 4 udgår », jf. dog stk. 5«.
 20) Stk. 5 og 6 udgår.
 Stk. 7 bliver herefter stk. 5.
Bemærkninger Til nr. 1 og 2 De foreslåede ændringer er alene af redaktionel karakter,  

 idet man nu anvender volumenprocenten (pct. vol.), når man skal fastsætte  

 grænsen for alkoholindholdet.
Til nr. 3, 7 og 17 De foreslåede ændringer er en følge af, at den påtænkte  

 ophævelse af lov om butikstid ikke gennemføres.
Der kan således henvises til  

 butikstidslovens bestemmelser om sortiment.
Herefter er det ikke nødvendigt i  

 medfør af restaurationsloven at fastsætte sortimentsbestemmelser.
 Bortset fra visse sproglige ændringer er ændringsforslaget i  

 overensstemmelse med Restaurationslovsudvalgets forslag.
 Til nr. 4 Det foreslås at imødekomme Restaurations- og Bryggeriarbejder  

 Forbundets ønske om at oprette bevillingsnævn i kommunerne, når der er behov  

 herfor.
Til nr. 5 Bestemmelsen i § 16 har til formål at forhindre, at leverandører  

 af alkoholholdige drikkevarer kan være ejer eller medejer af en  

 restaurationsvirksomhed m.v.
I vore dage må en sådan bestemmelse betragtes  

 som komplet forældet.
Vi har i de seneste år set fremkomsten af nye spændende  

 ejerformer i detailhandelen m.v.
Franchise er bare en af de nye muligheder,  

 der i dag anvendes i detailhandelen.
Eneste område, der efter denne  

 lovbestemmelse skal være friholdt for modernisering og udvikling, er  

 tilsyneladende restaurationsbranchen.
Fremskridtspartiet mener ikke, at det er Folketingets opgave at forhindre  

 en spændende og dynamisk udvikling i restaurationsbranchen.
I næsten alle de  

 lande, vi normalt sammenligner os med, er det helt normalt, traditionelt og  

 naturligt, at leverandører af alkoholholdige drikke også kan have større  

 eller mindre ejerandele i restauranterne.
Særligt i EF er det absolut  

 almindeligt.
I Frankrig er det meget udbredt, at vinfirmaer er ejere/medejere  

 af restaurationer.
I Tyskland er det endog meget almindeligt, at ølbryggerier  

 og/eller vinfirmaer er medejere/ejere af restauranter.
Spørgsmålet er derfor også, om bestemmelsen i § 16 ikke er EF-stridig,  

 eftersom den forhindrer den fri kapitalbevægelse og den fri etableringsret på  

 tværs af landegrænserne.
Fremskridtspartiet er i den forbindelse ikke  

 imponeret af regeringens forarbejde, tænk blot på forløbet af ambisagen.
Den danske hotel- og restaurationsbranche klager (med rette) over dårlige  

 økonomiske forhold i disse år.
Hvad var vel mere naturligt end at tillade  

 tilførsel af ny kapital? Får leverandører af alkoholholdige drikkevarer  

 mulighed for at indskyde penge i branchen, vil det både give nye  

 arbejdspladser i restaurationsbranchen og afledt beskæftigelse i bygge- og  

 anlægssektoren, når investeringerne skal realiseres.
Regeringen har i bemærkningerne til § 16 alene beskæftiget sig med  

 spørgsmålet om, hvorvidt et selskab kan opnå alkoholbevilling.  

 Fremskridtspartiet mener også her, at lovgivningen er forældet i forhold til  

 den virkelighed, vi lever i.
Fremskridtspartiet undrer sig over, at  

 spørgsmålet om kapitaltilførsel fra leverandører af alkoholholdige drikke  

 ikke berøres nærmere.
Fremskridtspartiet håber, at det tager fejl, når det vurderer, at  

 bestemmelsen alene er medtaget for at beskytte danske bryggerier mod f.eks.  

 konkurrence fra tyske bryggerier gennem medejerskab/ejerskab af danske  

 restaurationsvirksomheder.
I disse år må åbenhed og fri konkurrence være  

 nøgleord.
Til nr. 6 Kantinerne på danske virksomheder udvikler sig i disse år til  

 små »restauranter«.
Ikke mindst begrænsningerne i virksomhedernes  

 fradragsmulighed for repræsentationsudgifter har flyttet mange  

 forretningsmiddage ind i virksomhedernes egne kantiner til skade for den  

 danske restaurationsbranche.
Den foreslåede ændring skal være et lille  

 plaster på det omsætningstab, restauranterne har oplevet til kantinerne.  

 Formålet med den foreslåede ændring er at forbyde salg af mad m.v. »ud  

 af huset«, idet den type aktivitet må anses som direkte ublu konkurrence  

 over for en restaurationsbranche, der er underlagt en helt anderledes  

 restriktiv lovgivning.
Til nr. 8 I denne paragraf findes »pensionatsbestemmelsen«.
Det  

 er Fremskridtspartiets grundlæggende opfattelse, at pensionatsvirksomhed skal  

 være fri næring.
Men i det spinkle håb at få dette lovforslag gjort en lille  

 smule mindre restriktivt er dagskravet foreslået reduceret fra 30 til 14. At  

 kræve overnatning i 30 dage er helt ude af proportioner med virkeligheden.  

 For det første er det i disse år, med stigende turistpres, i alles interesse  

 at skabe flest mulige sengepladser til turister, turister i alle økonomiske  

 klasser.
Derudover er det nok helt fejlvurderet af hotelbranchen, når den anbefaler  

 de 30 dage.
En gæst, der f.eks. gerne vil bo på pensionat på Bornholm i 29  

 dage, skifter jo ikke et pensionatsophold ud med 29 dages hotelophold, men  

 bliver måske hjemme.
De 14 dage, der nu er valgt, er ikke blot et tilfældigt valg, men en  

 realistisk vurdering af, hvor grænsen mellem normalt hotelophold og  

 pensionatsophold befinder sig.
Er der politisk vilje til at finde et andet  

 antal dage mellem 30 og 14, er Fremskridtspartiet forhandlingsvilligt.
Til nr. 9 Denne bestemmelse vedrører populært sagt  

 »bondegårdsferierne«.
Formålet med at foreslå lempelsen er et ægte  

 ønske om at få loven liberaliseret en smule.
Helst havde Fremskridtspartiet  

 set, at bondegårdsferie blev gjort til fri næring.
I disse år, hvor Danmark modtager stadig flere turister, er det vigtigt,  

 at vi udnytter vores potentialer seriøst.
Mange turister giver udtryk for, at  

 det, de kommer efter, er kontakten med den danske natur.
Hvor kan dette ske  

 mere direkte og harmonisk, hvis ikke på en bondegårdsferie? Skal en bondegård  

 gennem hele den offentlige tilladelsesjungle for at få lov til at ombygge og  

 indrette sig på at modtage kunder, må »belønningen« også være  

 seriøs.
Ved at tillade en forøgelse af antallet af værelser fra 3 til 6 og  

 sengepladserne fra 8 til 16 har Folketinget medvirket til at få flere  

 gårdejere til at melde sig på markedet med »Zimmer frei«.
Til nr. 10 Under Folketingets behandling har det vist sig, at der er et  

 ønske om, at det fremgår direkte af lovteksten, at arrangementer med et  

 velgørende formål, uanset serveringens art, kan afvikles, uden at en  

 restauratør skal medvirke.
Med den foreslåede ændring imødekommes dette  

 ønske.
 Politiet kan dog fortsat nægte at give tilladelse til et sådant  

 arrangement, eller det kan kræve, at en restauratør forestår afholdelsen af  

 arrangementet, hvis det skønnes påkrævet ud fra ædrueligheds- eller  

 ordenshensyn.
Til nr. 11 Lovforslagets § 27, stk. 3, hvorefter det almindelige  

 alderskrav på 18 år ikke skulle gælde ved servering i selskabslokaler, blev  

 indsat for at ligestille selskabsarrangementer inden og uden for  

 restaurationsloven.
Fra branchens side har man anbefalet, at bestemmelsen  

 udgår.
Den foreslåede ændring imødekommer denne anbefaling.
Alderskravet vil  

 herefter være det samme for serveringspersonale i restaurationers  

 selskabslokaler og andre lokaler, nemlig 18 år.
Til nr. 12 Restaurationslovens nuværende almindelige lukketid fra kl. 24  

 til kl. 5 foreslås opretholdt.
I forbindelse hermed foreslås det tillige, at  

 kommunalbestyrelsen generelt skal kunne udvide åbningstiden, dog ikke længere  

 end til kl. 2. Af hensyn til både restauratørerne og deres kunder skal såvel  

 en udvidelse som en eventuel senere indskrænkning af åbningstiden  

 offentliggøres i de lokale blade.
 Udnytter kommunalbestyrelsen sin beføjelse til generelt at udvide  

 åbningstiden, vil dette medføre, at den stedlige bevillingsmyndighed må  

 forventes kun at skulle meddele tilladelse til, at et mindre antal  

 restauranter må holde åbent i den almindelig lukketid.
 Til nr. 13 Det foreslås, at den stedlige bevillingsmyndighed, som det er  

 tilfældet efter den gældende restaurationslov, skal kunne meddele tilladelser  

 til længere åbningstid end kl. 24. Den foreslåede ændring er en følge af, at  

 den almindelige lukketid foreslås at være tidsrummet fra kl. 24 til kl. 5.  

 Der er herefter behov for, at bevillingsmyndigheden kan meddele  

 nattilladelser af forskellig varighed, således at der fortsat kan meddeles  

 tilladelse til restauranter til at holde åbent f.eks. til kl. 2 og kl. 5.
 Til nr. 14, 15, 16, 19 og 20 De foreslåede ændringer er en følge af  

 forslaget om ændring af åbningstiden, jf. bemærkningerne til den under nr. 12  

 foreslåede ændring.
 Til nr. 18 Lovens ikrafttræden foreslås ændret til 1. august 1993.
Lotte Henriksen (S) Ole Vagn Christensen (S) Sonja Mikkelsen (S) Pia  

 Gjellerup (S) Thomas Thors (S) Lissa Mathiasen (S) fmd.
Tommy Dinesen (SF)  

 Rahbæk Møller (SF) Sonja Albrink (CD) Flemming Hansen (KF) Kai Dige Bach  

 (KF) nfmd.
Svend Heiselberg (V) Pia Larsen (V) Helge Sander (V) Kim  

 Behnke (FP) Lone Dybkjær (RV) Merethe Due Jensen (KRF) Bilag 1 INDUSTRIMINISTERIET Den 15. april 1993 INDUSTRIMINISTEREN's kommentar til en henvendelse fra Restaurations-  

 og Bryggeriarbejder Forbundet Kommentar til Restaurations- og Bryggeriarbejder Forbundets henvendelse af  

 13. april 1993 (L 7 - bilag 43) Ad § 10. Bevillingsmyndigheden Restaurations- og Bryggeriarbejder Forbundet (RBF) ønsker, at det skal  

 være obligatorisk for en kommune at nedsætte et bevillingsnævn, hvis der i  

 den pågældende kommune er mere end 15 faste bevillingssteder og  

 kommunalbestyrelsen behandler mere end 10 ansøgninger om  

 lejlighedstilladelser om året.
RBF's forslag forudsætter, at det er bevillingsmyndigheden, der  

 administrerer reglerne om lejlighedstilladelser.
Dette er ikke tilfældet,  

 idet denne kompetence ligger hos politiet, der som den eneste myndighed har  

 det fornødne kendskab til at afgøre, om en ansøgning om lejlighedstilladelse  

 skal nægtes ud fra ordensmæssige hensyn.
Jeg kan derfor ikke anbefale, at man  

 ændrer på lovforslagets kompetencefordeling mellem bevillingsmyndigheden og  

 politiet.
Med dette udgangspunkt vil antallet af årlige ansøgninger om  

 lejlighedstilladelser ikke være et relevant kriterium.
 Hertil kommer, at obligatorisk nedsættelse af bevillingsnævn for visse  

 større kommuner vil kunne medføre øget administration for kommunerne, ligesom  

 en sådan regel vil være i strid med ønsket om udvidet kommunalt selvstyre.
 Jeg er derfor af den opfattelse, at det bør være valgfrit for kommunerne,  

 om de vil nedsætte bevillingsnævn.
Ad § 15. Godkendelsesordning for visse ansatte RBF ønsker en tydeliggørelse af proceduren vedrørende krav om  

 godkendelsesordning samt af, hvilke forhold der skal tages i betragtning ved  

 en eventuel nægtelse.
 Jeg kan oplyse, at bemærkningerne til lovforslaget samt besvarelsen af  

 spørgsmål 10 med bilag indeholder en udførlig beskrivelse af forslagets § 15.
 Forslaget til godkendelsesordningen indeholder tre trin:
 1. Den enkelte kommune skal træffe afgørelse om, at der indføres en  

 godkendelsesordning, og omfanget af godkendelsesordningen skal fastlægges,  

 således at man ved, hvilke restaurationer og hvilke medarbejderkategorier der  

 er omfattet af ordningen.
 En sådan ordning - der i øvrigt administereres af politiet - bliver i  

 sagens natur kun en realitet, hvis politiet finder, at der er behov for  

 ordningen.
 I praksis vil en indførelse af en godkendelsesordning således forudsætte,  

 at to myndigheder - politiet og kommunen - er enige om, at der er behov for  

 ordningen.
 Dette giver i sig selv en betydelig sikkerhed for, at ordningen ikke får  

 et mere vidtgående omfang end strengt nødvendigt.
2. Vedtager kommunen at indføre en godkendelsesordning, er det politiet,  

 der skal træffe afgørelse i de konkrete sager.
Dette skyldes, at især  

 politiet har det fornødne kendskab til ansøgernes personlige forhold og den  

 pågældende stilling.
 Der skal være tale om mere graverende forhold, for at politiet kan nægte  

 at give tilladelse til ansættelse af en person i en restauration.
 Politiets afgørelse vil primært blive truffet ud fra de oplysninger, der  

 findes i kriminalregistret.
I afgørelsen vil blandt andet indgå, 1) hvilken kriminalitet ansøgeren tidligere har begået, 2) hvor længe det er siden, kriminaliteten er begået, samt 3) om politiet har kendskab til, at ansøgeren fortsat »har nær  

 tilknytning til et kriminelt miljø«.
 Lovovertrædelser, der vil kunne begrunde nægtelse af tilladelse, vil  

 eksempelvis være voldskriminalitet, narkokriminalitet samt ikke ubetydelig  

 berigelseskriminalitet (tyveri/hæleri), der enten konkret eller typisk har  

 relation til dele af restaurationsmiljøet.
 Der er tale om konkrete afgørelser, som også må tage behørigt hensyn til  

 ansøgerens behov for resocialisering.
 Afgørelserne kan træffes, uden at der skal iværksættes længerevarende  

 undersøgelser af ansøgerens forhold.
 3. Nægter politiet at meddele tilladelse til en ansøger, kan afslaget  

 indbringes for Justitsministeriet, der i forvejen er rekursinstans for  

 tilsvarende afgørelser om godkendelse af ansatte efter lov om vagtvirksomhed  

 og lov om spillekasinoer.
 Er personen i forvejen ansat i restaurationsvirksomheden, når politiet  

 skal godkende vedkommende, eller hvis politiet trækker en allerede given  

 tilladelse tilbage, har personen krav på, at politiets afgørelse indbringes  

 for domstolene.
Det er således sikret, at der altid er mindst to instanser til at afgøre,  

 om en nægtelse er korrekt.
Herved opnås den fornødne retssikkerhed for de  

 implicerede.
 Med disse supplerende bemærkninger er det min opfattelse, at der ikke er  

 betænkeligheder ved at gennemføre den foreslåede godkendelsesordning.
Bilag 2 INDUSTRIMINISTERIET Den 21. april 1993 Industriministerens notat vedrørende »velgørende  

 arrangementer« NOTAT Velgørende arrangementer Ved det af industriministeren fremsatte ændringsforslag til lovforslaget  

 om restaurationsloven (L 7) er det foreslået, at § 22, stk. 3, ændres.
 Ændringsforslaget præciserer, at servering - uanset karakteren heraf - kan  

 forestås af en person, der er fyldt 25 år, og uden krav om en restauratørs  

 medvirken, hvis det pågældende lejlighedsarrangement afholdes med et  

 velgørende formål.
 Et lejlighedsarrangement med velgørende formål forudsætter, at overskuddet  

 fra lejlighedsarrangementet fuldt ud skal anvendes til velgørende formål.
 Dette hindrer ikke, at ikke-erhvervsdrivende arrangører henlægger en del  

 af overskuddet til brug ved forberedelsen af fremtidige velgørende  

 arrangementer.
 Derimod må eventuelle medhjælpere og leverandører ikke modtage et  

 vederlag, som er afhængigt af det overskud, der fremkommer ved afholdelsen af  

 arrangementet.
Det er politiet, der administrerer reglerne om lejlighedstilladelser, og  

 som afgør, hvorvidt arrangementet har et velgørende formål.
Politiet giver  

 tilladelserne forud for arrangementernes afholdelse.
På dette tidspunkt vil  

 der ikke foreligge sikre oplysninger om et arrangements overskud, herunder  

 bevis for brugen af overskuddet.
Der bør derfor ikke stilles krav til  

 politiet om en nærmere undersøgelse af dette spørgsmål i forbindelse med  

 behandling af ansøgninger om lejlighedstilladelse.
Det må således være  

 tilstrækkeligt, hvis arrangøren ved ansøgningen afgiver en erklæring om  

 overskuddets anvendelse.
 Ved politiets behandling af en ansøgning kan det indgå i vurderingen, om  

 overskuddet fra tidligere lignende arrangementer er blevet anvendt til  

 velgørende formål.
