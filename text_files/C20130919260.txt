Vejledning om revision og kontrol efter fondslovgivningen af ikke-erhvervsdrivende fonde 1. Indledning Efter fondsloven (lovbekendtgørelse nr. 938 af 20. september 2012) skal alle fonde have en revisor, medmindre regnskabet udfærdiges af en godkendt forvaltningsafdeling eller en advokat.
For fonde, der er undergivet statslig eller kommunal revision, gælder der dog særlige regler, se nærmere lovens § 28. I en fond, der i det forudgående regnskabsår havde en egenkapital på 3 mio. kr. eller derover, skal mindst en af revisorerne være enten statsautoriseret eller registreret.
Lovændringen indebærer endvidere, at fondsmyndigheden ikke længere skal føre et almindeligt tilsyn med regnskaberne.
 Om revisors opgaver fastsætter fondslovens § 25 følgende:
»§ 25. Revisor skal revidere årsregnskabet i overensstemmelse med god revisionsskik.
Revisor skal i den forbindelse foretage en kritisk gennemgang af fondens regnskabsmateriale og dens forhold i øvrigt, herunder overholdelsen af reglerne i denne lov, regler fastsat i medfør af loven samt fondens vedtægt.
Revisor skal herunder efterkomme de krav vedrørende revisionen, som måtte blive stillet af fondsmyndigheden.
 Stk. 2. Bestyrelse og direktion skal give revisor adgang til at foretage de undersøgelser, som denne finder nødvendige, og skal sørge for, at revisor får de oplysninger og den bistand, som denne anser for nødvendig for udførelsen af sit hverv.
Stk. 3. Revisor skal ved en påtegning på årsregnskabet bekræfte, at det er revideret.
Påtegningen skal indeholde oplysninger om den stedfundne revision og om eventuelle bemærkninger, den har givet anledning til.
Stk. 4. Har revisionen givet anledning til bemærkninger, eller finder revisor i øvrigt anledning til at påtale fondens forhold, skal revisor indsende meddelelse herom til fondsmyndigheden.« 2. Meddelelse til fondsmyndigheden om udpegelse af revisor Ifølge fondslovens § 23, stk. 3, skal bestyrelsen senest 3 måneder efter udpegelsen af revisor sende fondsmyndigheden meddelelse om, hvem der er udpeget.
Er den udpegede revisor ikke statsautoriseret eller registreret revisor, skal der sammen med meddelelsen indsendes en erklæring fra revisor om, at denne er indforstået med i forbindelse med revision at påse, at bestemmelserne i loven, regler fastsat i medfør af loven samt fondens vedtægt er overholdt.
3. Visse forhold som revisor specielt skal være opmærksom på ved kontrollen af, at fonden overholder reglerne i fondsloven I det følgende gennemgås nogle af de forhold, som revisor m.fl. skal være opmærksom på ved revisionen.
Gennemgangen er ikke udtømmende.
 Vejledningen er udformet under hensyntagen til, at fondsloven for fonde med en egenkapital på under 3 mio. kr. ikke stiller bestemte krav til revisors sagkundskab.
Oprettelse af nye fonde.
Fondslovens § 8 Gæld optages til pari.
For pantebreve i fast ejendom kan den seneste skattekurs dog anvendes.
Anbringelse af fondes midler og uddeling.
Fondslovens §§ 9, 10, 29 og 30 Ekstraordinære dispositioner.
Fondslovens § 21 Ifølge fondslovens § 21 må fondens bestyrelse kun med fondsmyndighedens samtykke foretage eller medvirke til ekstraordinære dispositioner, som kan medføre risiko for, at vedtægten ikke kan overholdes.
Baggrunden for bestemmelsen er, at en bestyrelse ikke må foretage dispositioner, som nærmer sig permutation af vedtægten, eller som kan bringe fondens eksistens i fare.
Hvad der er ekstraordinære dispositioner vil variere fra fond til fond.
Fondens størrelse kan her spille en rolle.
Vederlag m.v. til bestyrelsesmedlemmer og andre.
Fondslovens §§ 18 og 31 Fondslovens § 31 bestemmer, at en fonds bestyrelse ikke kan uddele fondens aktiver, yde lån eller stille sikkerhed for lån til en række nærmere angivne personer med særlig tilknytning til fonden.
Det drejer sig om stifteren, bestyrelsesmedlemmer, revisorer, direktører eller personer, der indtager en ledende stilling i fonden.
Reglen gælder også personer, der er gift med eller lever i fast samlivsforhold med en af de nævnte personer, og de nævnte personers mindreårige børn.
 Det følger samtidig af § 31, at der som honorar for udført arbejde kan ydes de nævnte personer et vederlag, som ikke må overstige, hvad der anses for sædvanligt efter hvervets art og arbejdets omfang.
Fondslovens § 18, stk. 1, indeholder en særlig regel om vederlag til bestyrelsesmedlemmer.
Det er heri fastsat, at heller ikke dette vederlag må overstige, hvad der anses for sædvanligt efter hvervets art og arbejdets omfang.
 Fondsmyndigheden kan nedsætte et vederlag, der findes for højt, jf. fondslovens § 18, stk. 3.
4. Revisors meddelelse til fondsmyndigheden efter fondslovens § 25, stk. 4 Revisor skal efter fondslovens § 25, stk. 4, underrette fondsmyndigheden, såfremt revisionen har givet anledning til bemærkninger, eller såfremt revisor i øvrigt har fundet anledning til at påtale fondens forhold, jf. ovenfor under pkt. 3.
Der skal ikke anvendes en særlig blanket til brug for denne meddelelse.
Følgende oplysninger skal fremgå af revisors meddelelse til fondsmyndigheden:
a) Fondens fuldstændige navn, b) Revisors navn og adresse, og c) Fortegnelse over fondens bestyrelse med angivelse af navn og privatadresser.
 Herudover skal meddelelsen indeholde en grundig redegørelse for de forhold, som påtales.
 Meddelelsen indsendes til Civilstyrelsen, Adelgade 13, 1304 København K.
5. Offentlige midler I det omfang fonden direkte eller indirekte modtager statsmidler, skal revisor være opmærksom på regler om offentlige revision ved siden af fondslovens regler.
 Fonde, der modtager statsmidler, kan eventuelt være undtaget fra fondsloven, jf. fondslovens § 1, stk. 2.
