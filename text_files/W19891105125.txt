 Antaget, at et kreditoplysningsbureaus videregivelse af oplysninger og  

 bedømmelser af virksomheders økonomiske soliditet og kreditværdighed via  

 dataskærm kombineret med nærmere angivne sikkerhedsforanstaltninger, herunder  

 logning og opbevaring i indtil seks måneder af de videregivne oplysninger,  

 har en sådan karakter, at den beskrevne procedure kan sidestilles med  

 videregivelse i skriftlig form, og at ordningen således ikke kan antages at  

 være i strid med lov om private registre m.v. § 12, stk. 1, eller dennes  

 analogi.
Et kreditoplysningsbureau ønskede at udvide sin virksomhed således, at  

 bureauet via dataskærm kan videregive bureauets kreditrapporter, der på  

 nuværende tidspunkt videregives i skriftlig form.
I systemet registreres  

 oplysninger om danske aktie- og anpartsselskaber.
Det fremgik af sagen, at så snart abonnenten tilkobler sig systemet,  

 registreres hos kreditoplysningsbureauet oplysning om abonnentens navn samt  

 dato og klokkeslæt for tilkoblingen.
Når abonnenten forespørger på en  

 virksomhed, foretages der endvidere hos bureauet en logning af de  

 oplysninger, der senere via dataskærmen vil blive forevist abonnenten.  

 Logningen opbevares hos bureauet i seks måneder.
Abonnenten kan efterfølgende  

 vælge, hvorvidt man udelukkende ønsker at se skærmbilledet, eller hvorvidt  

 man vil udskrive en »hard copy« til eget brug.
 Sagen blev behandlet på et møde i Registerrådet, og Registertilsynet  

 udtalte, at det er tilsynets opfattelse, at kreditoplysningsbureauets  

 kreditrapporter er at betragte som bredere vurderinger af økonomisk soliditet  

 og kreditværdighed.
Det fremgår af § 12, stk. 1, 1. pkt., i lov om private registre m.v., at  

 oplysninger om økonomisk soliditet og kreditværdighed kun må meddeles  

 skriftligt, jf. dog § 11, stk. 1 og 2. Det fremgår endvidere af  

 bemærkningerne til bestemmelsen, at den skriftlige form omfatter meddelelser  

 på papir, magnetbånd, mikrofilm og lignende af permanent karakter.
Efter §  

 12, stk. 1, 2. pkt., kan bureauet til abonnenter meddele summariske  

 oplysninger mundtligt eller på lignende måde, såfremt spørgerens navn og  

 adresse noteres og opbevares i mindst seks måneder.
Ifølge bemærkningerne til denne bestemmelse omfatter den mundtlige form  

 også meddelelser afgivet telefonisk.
Sidestillet hermed er anvendelsen af  

 dataskærm og lignende, hvor meddelelserne har en ikke permanent karakter.
Ifølge bemærkningerne til lovens § 12, stk. 1, skal oplysningerne som  

 hovedregel meddeles forespørgeren skriftligt.
Det anføres, at man herved  

 sikres fornødent bevis for, hvad der er oplyst til tredjemand, hvilket er et  

 nødvendigt led i den kontrol m.v., der er etableret efter reglerne om  

 kreditoplysningsvirksomhed.
Bestemmelsen i lovens § 11, stk. 1, om adgang for  

 en registreret til at blive gjort bekendt med indholdet af afgivne  

 oplysninger, forudsætter således, at bureauerne opbevarer genparter eller  

 lignende af afgivne oplysninger eller bedømmelser.
 Registertilsynet fandt, at den ovenfor beskrevne procedure med henblik på  

 registrering af oplysning om abonnentens navn, dato og klokkeslæt for  

 adgangen til systemet samt logning af de videregivne oplysninger, sikrer det  

 fornødne bevis for, hvilke oplysninger der er videregivet til abonnenten.  

 Registertilsynet fandt endvidere, at opbevaringen af de registrerede og  

 loggede oplysninger i en periode på seks måneder medfører, at bureauet  

 efterfølgende kan meddele den registrerede, hvilke oplysninger der er blevet  

 videregivet, samt sikrer bureauets mulighed for at slette urigtige eller  

 vildledende oplysninger og foretage en eventuel berigtigelse over for de  

 registrerede og alle, der har modtaget oplysninger eller bedømmelser inden  

 for de sidste seks måneder.
 Registertilsynet fandt på denne baggrund, at bureauets videregivelse af  

 oplysninger og bedømmelser af virksomheders økonomiske soliditet og  

 kreditværdighed via dataskærm ved brug af systemet kombineret med de  

 beskrevne sikkerhedsforanstaltninger, herunder logning og opbevaring i indtil  

 seks måneder af de videregivne oplysninger, har en sådan karakter, at den  

 beskrevne procedure kan sidestilles med videregivelse i skriftlig form, og at  

 ordningen således ikke kan antages at være i strid med lov om private  

 registre m.v. § 12, stk. 1, eller dennes analogi.
 (* 1) Registertilsynets årsberetning 1989 s. 86-88.
