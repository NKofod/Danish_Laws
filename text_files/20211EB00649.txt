Beretning afgivet af Retsudvalget den 3. marts 2022 Beretning over Forslag til folketingsbeslutning om styrket retssikkerhed ved ekspropriation m.v.
 [af Carsten Kissmeyer (V) m.fl.]:
1. Politiske bemærkninger Socialdemokratiet, Venstre, Socialistisk Folkeparti, Enhedslisten, Det Konservative Folkeparti, Dansk Folkeparti, Nye Borgerlige, Inuit Ataqatigiit, Karina Adsbøl (UFG)
og Simon Emil Ammitzbøll-Bille (UFG) Et flertal i udvalget (S, V, SF, EL, KF, DF, NB, IA, Simon Emil Ammitzbøll-Bille (UFG) og Karina Adsbøl (UFG)) anerkender, at det offentlige i fremtiden skal løse mange opgaver som svar på samfundets fælles udfordringer, herunder både i forhold til udbygningen af vedvarende energi, klimasikring og udbygning af infrastruktur.
Flertallet anerkender, at det offentlige i fremtiden skal kunne løse de udfordringer, som samfundet har, og at borgere og virksomheder, som bliver berørt i processen, skal tilgodeses.
Det kræver et ensrettet, agilt system med klare og præcise retningslinjer for offentlige indgreb og borgeres rettigheder.
 Flertallet noterer sig med tilfredshed, at transportministeren har indledt et lovforberedende arbejde med henblik på at lave en samlet ekspropriationsproceslov og en forsimplet klageadgang som anbefalet i Ekspropriationsudvalgets betænkning.
 Flertallet bemærker endvidere, at det påbegyndte lovforberedende arbejde udelukkende omhandler ekspropriationssager og ikke andre typer af offentlige indgreb, hvor borgere eller virksomheder oplever gener.
 Flertallet pålægger i den forbindelse regeringen at indkalde til forhandlinger inden afslutningen på indeværende folketingsår med henblik på at drøfte mulighederne for at forenkle og ensarte processerne omkring offentlige myndigheders indgreb og styrke borgernes retssikkerhed.
 Flertallet pålægger ydermere regeringen, at der inden disse forhandlinger skal være foretaget en analyse af, hvilke effekter  herunder samfundsøkonomiske effekter  det vil have, hvis der laves en lovændring, så statens adgang til at foretage såvel ekspropriationer som arealreservationer underlægges de samme begrænsninger som kommunernes, hvor adgangen til at foretage ekspropriation bortfalder, hvis kommunalbestyrelsens beslutning om ekspropriation ikke er truffet, inden 5 år efter at planen er offentliggjort.
 Liberal Alliance, Alternativet, Kristendemokraterne, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 9. november 2021 og var til 1. behandling den 14. december 2021. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 2 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
Spørgsmål Udvalget har under udvalgsarbejdet stillet 1 spørgsmål til transportministeren til skriftlig besvarelse, som ministeren har besvaret.
 P.u.v.
