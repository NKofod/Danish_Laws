Fremsat den 12. februar 2010 af Karen Hækkerup (S), Mogens Jensen (S), Flemming Møller Mortensen (S), Maja Panduro (S) og Julie Skovsby (S) Forslag til folketingsbeslutning om forbud mod animeret børneporno Folketinget pålægger regeringen inden udgangen af denne folketingssamling at fremsætte lovforslag, der i lighed med den svenske lovgivning forbyder animeret og computergenereret børneporno.
Bemærkninger til forslaget Som lovgivningen er i dag, er Danmark det eneste land i Skandinavien, hvor animeret og computergenereret børneporno er lovligt.
Forskere peger på, at animeret børneporno kan have nøjagtig samme effekt på potentielle krænkere som rigtig børneporno.
Forskning i krænkeradfærd viser, at brugen af børneporno kan fungere som en glidebane mod, at pædofile begår rigtige overgreb.
Børneporno, hvad enten det består i rigtige billeder eller animerede billeder, giver krænkeren en oplevelse af, at man ikke er alene med sine fantasier, at man er en del af et fællesskab, og bekræfter en i, at det er »normalt« og i orden at se på billederne.
Animerede billeder kan således være første skridt til at se på rigtig børneporno og kun sandsynligvis føre til, at den pædofile vil opsøge rigtige billeder og rigtige børn og i værste fald selv begå overgreb.
For at forhindre flere overgreb på børn mener forslagsstillerne det er nødvendigt hurtigst muligt at forbyde også animeret børneporno.
Den svenske model I Sverige og Norge er animeret og computergenereret børneporno forbudt.
Det giver først og fremmest politiet mulighed for at lukke sider med børneporno på nettet.
Derudover får de mulighed for at bruge animeret børnepornografisk materiale fundet sammen med rigtige børnepornografiske billeder til at løfte bevisbyrden og retsforfølge den pædofile.
Den svenske lovgivning har en undtagelse i loven om, at »materiale, der har kunstnerisk, medicinsk, videnskabelig eller lignende værdi«, ikke bliver betragtet som børneporno og derfor ikke er ulovligt.
En sådan undtagelse i den danske lovgivning mener forslagsstiller ligeledes vil være hensigtsmæssig.
Det er selvfølgelig nødvendigt at beskytte almindelige borgeres rettigheder og muligheder for at udøve og opleve eksempelvis satire og kunst, der indeholder billeder af børn.
Men det skal understreges, at det efter forslagsstillers overbevisning må være af højeste prioritet at undgå, at børn udsættes for pædofile overgreb.
Derfor skal animerede billeder, hvis de har karakter af børneporno, være ulovlige.
Det må efter svensk forbillede være muligt at fremsætte et lovforslag, som kan skelne mellem dette.
Internettet Fordi den animerede børneporno er lovlig i Danmark, findes der ingen tal på, hvor udbredt den er.
På Red Barnets hotline, hvor man kan anmelde børneporno, får de ca. en henvendelse om ugen, der drejer sig om animeret børneporno.
I Sverige er internetsiderne på samme måde velkendte, og ifølge lederen af det svenske rigspolitis it-efterforskningscenter for børnepornografi, findes der tusindvis af den slags sider i Sverige  og omfanget af dem er vokset markant inden for de sidste par år.
Vicekommissær Flemming Kjærside fra det danske IT-efterforskningscenter vurderer i Informations artikel fra den 15. januar 2010 »En helt legal form for porno«, at omfanget i Danmark kan sammenlignes med svenske forhold, jf. hans udtalelse om, at »vi sammenligner os jo generelt med resten af Skandinavien, så omfanget passer nok meget godt med, hvordan det ser ud i Sverige«.
Omfanget af animeret børneporno må således siges at være betragteligt også i Danmark.
Den danske lovgivning er medvirkende til, at flere børn kan blive ofre, fordi vi ikke har et forbud mod animeret materiale.
Det er forslagsstillers ønske, at vi fremover skal sætte børnenes tarv højest frem for at forøge risikoen for, at flere potentielle krænkere begår egentlige overgreb og opsøger billeder med rigtige børn.
Derfor skal der indføres et egentligt forbud mod animeret børneporno efter svensk model.
Skriftlig fremsættelse Karen Hækkerup (S):
 Forslag til folketingsbeslutning om forbud mod animeret børneporno.
(Beslutningsforslag nr.
B 133).
