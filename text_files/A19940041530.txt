 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
Lovens område § 1.  Loven vedrører retsforholdet mellem  

 arbejdsgivere og lønmodtagere, der mod løn udfører husligt arbejde eller  

 landbrugsarbejde, og som får enten kost og logi eller kost alene hos  

 arbejdsgiveren som en del af lønnen.
 § 2.  Parterne kan skriftligt aftale, at loven ikke  

 finder anvendelse, jf. dog stk. 2. Aftalen herom skal mindst indeholde de  

 oplysninger, som fremgår af § 2, stk. 2, i lov nr. 392 af 22. juni 1993 om  

 arbejdsgiverens pligt til at underrette lønmodtageren om vilkårene for  

 ansættelsesforholdet, og skal underskrives af begge parter inden  

 arbejdsforholdets begyndelse.
 Stk. 2.  Loven kan ikke ved aftale fraviges til ugunst  

 for lønmodtageren, medmindre det skriftligt aftales, at en landsdækkende  

 overenskomst skal være gældende i arbejdsforholdet.
 Stk. 3.  Arbejdsgiveren udfærdiger aftalen i to  

 eksemplarer, hvoraf et eksemplar udleveres til lønmodtageren eller den, der  

 har forældremyndigheden over eller er værge for lønmodtageren.
Arbejdsforholdets varighed § 3.  Parterne kan enten aftale, at arbejdsforholdet  

 fortsætter, indtil det opsiges af en af parterne med sædvanligt varsel, jf. §  

 11, eller at arbejdsforholdet indgås for en bestemt periode.
Perioden skal i  

 givet fald være på mindst 1 måned og kan højst være på 12 måneder.
Hvis  

 aftalen omfatter skoleophold, kan perioden dog udvides med en periode  

 svarende til skoleopholdets eller -opholdenes længde.
Kost og logi § 4.  En lønmodtager, som skal have kost som en del af  

 lønnen, har krav på en varieret og ernæringsrigtig kost.
§ 5.  En lønmodtager, som skal have logi som en del af  

 lønnen, skal have gode og tidssvarende boligforhold.
Arbejdsgiveren skal  

 sørge for rent sengelinned og håndklæder.
 § 6.  Hvis lønmodtageren har krav på logi, er  

 arbejdsgiveren forpligtet til at betale for forsikring af lønmodtagerens  

 ejendele på et niveau, der svarer til en almindelig familieforsikring.
 Forhandling om arbejdsvilkår m.v.
 § 7.  Lønmodtageren har ret til at organisere sig til  

 varetagelse af sine interesser og give oplysninger til sin organisation om  

 sine egne løn- og arbejdsvilkår.
 Stk. 2.  Lønmodtageren har ret til gennem sin  

 organisation at kræve forhandling med arbejdsgiveren om løn- og  

 arbejdsvilkår.
 § 8.  Længden af såvel den ugentlige som den daglige  

 arbejdstid må ikke overstige, hvad der i henhold til kollektiv overenskomst  

 gælder for lønmodtagere i landbruget henholdsvis lønmodtagere beskæftiget med  

 husligt arbejde, eller hvad der i øvrigt er normalt gældende på den egn, hvor  

 arbejdet udføres.
Ferie § 9.  Ferieloven finder anvendelse på arbejdsforhold  

 omfattet af denne lov, jf. dog stk. 2.
 Stk. 2.  Parterne kan skriftligt aftale, at reglerne i  

 stk. 3-6 anvendes i stedet for ferielovens regler.
Stk. 3.  Optjeningsperioden er lig med ferieperioden.  

 Lønmodtageren har krav på ferie i 30 hverdage årligt, det vil sige 21/2 dag  

 for hver måneds ansættelse.
Lønmodtageren kan kræve, at mindst 2/5 af ferien  

 gives i sammenhæng i tiden 2. maj til 30. september, hvis ansættelsesperioden  

 gør det muligt.
Resterende ferie gives delt eller i sammenhæng efter  

 lønmodtagerens ønske.
Arbejdsgiveren skal i videst muligt omfang tage hensyn  

 til lønmodtagerens ønske om feriens placering.
 Stk. 4.  Ferie gives med fuld løn inkl. kostpenge, hvor  

 dette er en del af lønnen, jf. stk. 5. Herudover ydes et ferietillæg på 1  

 pct. af den samlede løn.
 Stk. 5.  Værdien af kost beregnes på grundlag af de af  

 Ligningsrådet for optjeningsåret fastsatte satser.
Stk. 6.  Arbejdsgiveren skal så vidt muligt sørge for,  

 at ferien afholdes inden udløbet af ansættelsesperioden.
Er det ikke muligt  

 på grund af sygdom eller tilskadekomst, ydes i stedet løn og værdi af kost,  

 jf. stk. 5, samt det i stk. 4 nævnte ferietillæg for hver mistet feriedag.
Sygdom og tilskadekomst § 10.  Hvis lønmodtageren på grund af sygdom eller  

 tilskadekomst ikke er i stand at udføre sit arbejde, betragtes den heraf  

 følgende forsømmelse som lovligt forfald for lønmodtageren, medmindre  

 lønmodtageren under arbejdsforholdet har pådraget sig sygdommen ved forsæt  

 eller grov uagtsomhed eller lønmodtageren ved stillingens overtagelse  

 svigagtig har fortiet, at lønmodtageren led af den pågældende sygdom.
Stk. 2.  Arbejdsgiveren har pligt til at yde  

 lønmodtageren løn under sygdom eller tilskadekomst, indtil arbejdsforholdet  

 lovligt ophører.
Hvis arbejdsforholdet omfatter kost og logi, skal  

 arbejdsgiveren vedblive at yde dette samt drage omsorg for lønmodtagerens  

 forsvarlige pleje, så længe lønmodtageren forbliver i arbejdsgiverens hus.  

 Forbliver lønmodtageren ikke i arbejdsgiverens hus, skal der ydes kostpenge,  

 jf. § 9, stk. 5.
Ophør af arbejdsforholdet § 11.  Et arbejdsforhold, der ikke er indgået for en  

 bestemt periode, fortsætter, indtil det opsiges af en af parterne med en  

 måneds varsel til fratrædelse ved en måneds udgang.
Såfremt arbejdsforholdet  

 har varet mere end 12 måneder, forlænges varslet fra arbejdsgiverens side til  

 3 måneder.
§ 12.  Har arbejdsgiveren uden lovlig grund vægret sig  

 ved at modtage lønmodtageren, har lønmodtageren, når arbejdsforholdet er  

 indgået for en ubestemt periode, jf. § 3, krav på en erstatning svarende til  

 lønnen samt værdi af eventuel kost, jf. § 9, stk. 5, indtil det tidspunkt,  

 til hvilket den pågældende lovligt kunne være opsagt.
Er arbejdsforholdet  

 indgået for en bestemt periode, jf. § 3, udgør erstatningen et beløb svarende  

 til lønnen i ansættelsesperioden, dog højst 2 måneders løn samt værdi af  

 eventuel kost, jf. § 9, stk. 5, medmindre almindelige erstatningsregler  

 hjemler et højere beløb.
 § 13.  Arbejdsgiveren kan uden varsel ophæve  

 arbejdsforholdet, når lønmodtageren groft har tilsidesat sine pligter eller  

 groft har krænket husordenen.
 Stk. 2.  Når arbejdsgiveren ophæver arbejdsforholdet  

 uden varsel, skal han betale lønmodtageren den aftalte løn for den tid, i  

 hvilken lønmodtageren har udført arbejde.
Stk. 3.  Har arbejdsgiveren uberettiget ophævet  

 arbejdsforholdet uden varsel, har lønmodtageren, når arbejdsforholdet er  

 indgået for en ubestemt periode, jf. § 3, krav på en erstatning svarende til  

 lønnen samt værdi af eventuel kost, jf. § 9, stk. 5, indtil det tidspunkt,  

 til hvilket lønmodtageren lovligt kunne have været opsagt.
Er  

 arbejdsforholdet indgået for en bestemt periode, jf. § 3, udgør erstatningen  

 et beløb svarende til lønnen for den resterende ansættelsesperiode, dog højst  

 2 måneders løn samt værdi af eventuel kost, jf. § 9, stk. 5, medmindre  

 almindelige erstatningsregler hjemler et højere beløb.
 § 14.  Lønmodtageren kan ophæve arbejdsforholdet uden  

 varsel, når arbejdsgiveren har undladt at betale forfalden løn eller i øvrigt  

 har gjort sig skyldig i grov tilsidesættelse af pligter over for  

 lønmodtageren.
Stk. 2.  Når lønmodtageren ophæver arbejdsforholdet uden  

 varsel, har lønmodtageren, når arbejdsforholdet er indgået for en ubestemt  

 periode, jf. § 3, krav på en erstatning svarende til lønnen samt værdi af  

 eventuel kost, jf. § 9, stk. 5, indtil det tidspunkt, til hvilket  

 lønmodtageren kunne være opsagt.
Er arbejdsforholdet indgået for en bestemt  

 periode, jf. § 3, udgør erstatningen et beløb svarende til lønnen i den  

 resterende ansættelsesperiode, dog højst 2 måneders løn samt værdi af  

 eventuel kost, jf. § 9, stk. 5, medmindre almindelige erstatningsregler  

 hjemler et højere beløb.
 § 15.  Hvis en lønmodtager uberettiget udebliver fra  

 eller forlader et arbejdsforhold eller arbejdsgiveren opsiger lønmodtageren  

 på grund af grov misligholdelse, har arbejdsgiveren ret til erstatning.  

 Erstatningen udgør det tab, som arbejdsgiveren lider, dog mindst et beløb  

 svarende til en 1/2 måneds løn.
 § 16.  Hvis lønmodtagerens uarbejdsdygtighed på grund  

 af sygdom har varet mere end 1 måned, kan hver af parterne, så længe  

 uarbejdsdygtigheden vedvarer, opsige arbejdsforholdet med 1 måneds varsel til  

 fratræden ved en måneds udgang, såfremt arbejdsforholdet ikke af sig selv  

 udløber forinden.
 Stk. 2.  Såfremt uarbejdsdygtigheden skyldes  

 tilskadekomst i virksomheden, forlænges det i stk. 1 angivne opsigelsesvarsel  

 fra arbejdsgiverens side til 2 måneder, såfremt arbejdsforholdet ikke af sig  

 selv udløber forinden.
§ 17.  Flytter arbejdsgiveren længere end 7 km bort  

 fra det oprindelige arbejdssted, efter at aftalen om arbejdsforholdet er  

 indgået, kan lønmodtageren ophæve arbejdsforholdet uden varsel.
Finder en  

 sådan ophævelse sted, har lønmodtageren krav på erstatning efter reglerne i §  

 14, stk. 2.
§ 18.  Dør arbejdsgiveren, fortsættes arbejdsforholdet  

 med den efterlevende ægtefælle, arvingerne eller boet, således som det  

 oprindelig var indgået.
Er arbejdsforholdet indgået for længere tid end en  

 måned, kan hver af parterne dog opsige det med 3 måneders varsel til ophør  

 ved en måneds udgang.
Reglen i andet punktum anvendes også i tilfælde af  

 arbejdsgiverens konkurs.
 Stk. 2.  Når arv og gæld ikke vedgås i arbejdsgiverens  

 bo, eller når udlæg til forauktionering gøres i en ejendom, der varigt er  

 indrettet med en særlig erhvervsvirksomhed for øje, jf. § 37 i  

 lovbekendtgørelse nr. 622 af 15. september 1986 om tinglysning, som senest  

 ændret ved lov nr. 153 af 8. marts 1994, skal en lønmodtager, som på den tid  

 har arbejde hos arbejdsgiveren eller på den udlagte ejendom, være berettiget  

 til uden varsel at ophæve arbejdsforholdet, såfremt der ikke senest 8 dage  

 efter den pågældendes til boet eller udlægshaveren rettede begæring bliver  

 stillet sikkerhed for løn og kostpenge for tidsrummet, indtil  

 arbejdsforholdet ved opsigelse kan bringes til ophør.
 Stk. 3.  Er der tvist mellem parterne om sikkerhedens  

 art eller tilstrækkelighed, afgøres tvisten i tilfælde af dødsbobehandling af  

 skifteretten, i tilfælde af udlæg af fogden.
§ 19.  Når et arbejdsforhold ophører i henhold til  

 parternes aftale eller som følge af en opsigelse, skal arbejdsgiveren uden  

 lønreduktion give lønmodtageren den fornødne fritagelse fra arbejdet til at  

 søge anden beskæftigelse.
Lønmodtageren skal tage tilbørligt hensyn til  

 arbejdsgiverens ønske om, at arbejdssøgningen lægges på det for arbejdet mest  

 gunstige tidspunkt.
§ 20.  Lønmodtageren har, efter at arbejdsforholdet er  

 ophørt, ret til af arbejdsgiveren at få skriftligt bekræftet, i hvilken  

 periode arbejdsforholdet har varet, og hvad lønmodtageren hovedsagelig har  

 været beskæftiget med.
I tilfælde af ophævelse af arbejdsforholdet uden  

 varsel eller opsigelse har lønmodtageren krav på efter begæring skriftligt at  

 få oplyst årsagen hertil.
Ændring af ferieloven § 21.  I lov om ferie, jf. lovbekendtgørelse nr. 102  

 af 3. marts 1993, som ændret ved lov nr. 1064 af 22. december 1993, foretages  

 følgende ændring:
 § 2,  stk. 1, nr. 3, affattes således:
Straffebestemmelser § 22.  Overtrædelse af bestemmelserne i §§ 4-6, 8, 9  

 og 10, stk. 2, samt § 19 i denne lov straffes med bøde.
Overgangs- og ikrafttrædelsesbestemmelser § 23.  Loven træder i kraft den 1. januar 1995.
 Stk. 2.  Samtidig ophæves medhjælperlov nr. 156 af 31.  

 maj 1961, jf. lovbekendtgørelse nr. 115 af 19. marts 1980. Loven finder dog  

 fortsat anvendelse på arbejdsforhold, der er indgået før 1. januar 1995,  

 medmindre parterne ved aftale bestemmer, at arbejdsforholdet skal være  

 omfattet af nærværende lov.
 § 24.  Loven gælder ikke for Færøerne og Grønland.
Givet på Christiansborg Slot, den 1.  

 juni 1994 Under Vor Kongelige Hånd og Segl MARGRETHE R.
