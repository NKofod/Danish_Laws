Offererstatningslovens § 13 - 2-årsfristen, nævnets j.nr. 15-520-08637 Ansøger befandt sig på et diskotek den 24-02-2008, da han blev overfaldet af flere personer.
Politiet modtog som følge heraf den 02-12-2015 en ansøgning om erstatning.
Ansøger begrundede den sene ansøgning med, at han ikke blev vejledt af politiet om muligheden for at ansøge om erstatning hos nævnet.
Nævnet besluttede i medfør af offererstatningslovens § 13 at meddele ansøger afslag på erstatning, idet der ikke fandtes at foreligge særlige forhold, som kunne begrunde en fravigelse af bestemmelsens 2-årsfrist.
Ved afgørelsen tillagde nævnet det vægt, at ansøger den 10-04-2013 var blevet bekendt med, at der ikke var anmeldt en sag ved Erstatningsnævnet i relation til hændelsen den 24-02-2008. Nævnet lagde ydermere vægt på, at ansøger som følge af et voldeligt overfald i 2005 fra 2006 og en årrække frem havde haft en sag om erstatning til behandling i nævnet.
Nævnet fandt på den baggrund, at ansøger måtte antages at være bekendt med den generelle mulighed for at søge erstatning ved nævnet.
