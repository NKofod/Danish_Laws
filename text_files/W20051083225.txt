Ankestyrelsens principafgørelse A-12-05 om uddannelsessted langt fra revalidendens bopæl - ekstraudgifter til kost og logi - revalidering Resume:
 Der var ikke ret til hjælp til ekstraudgifter til kost og logi i forbindelse med revalidering, der foregik på et uddannelsessted langt fra ansøgerens bopæl.
 Kassation:
Der er kommet nye regler på området Kassationsdato:
26-01-2009 Love:
Lov om aktiv socialpolitik - lovbekendtgørelse nr. 709 af 13. august 2003 - § 63 Lov om en aktiv beskæftigelsesindsats - lov nr. 419 af 10. juni 2003 - § 76, § 77, § 78, § 79, § 80 og § 81 Sagsfremstilling:
En ansøger, der var fundet revalideringsberettiget, modtog revalideringsydelse.
Derudover modtog hun tillige hjælp til de særlige udgifter, der fulgte af uddannelsen (deltagergebyr, materialer og transportudgifter).
 Den 18. februar 2004 søgte ansøgeren om tilskud til kost og logi ved dobbelt husførelse under revalidering i efterårs- og forårssemestret 2003/2004, i det omfang hun måtte være på uddannelsesstedet.
 Kommunen bevilgede et tilskud på 80 kr. pr. døgn, hvilket fandtes at dække udgifterne til el, vand og varme under privat ophold på uddannelsesstedet, jf. §§ 76 og 77, i lov om en aktiv beskæftigelsesindsats.
 Det sociale nævn ændrede kommunens afgørelse og fandt, at ansøgeren ikke havde ret til hjælp til udgifter vedrørende logi og ekstraudgifter vedrørende kost.
 Nævnet begrundede afgørelsen med, at der ikke var lovhjemmel til at yde hjælp til de nævnte udgifter, og at udgifterne forudsattes afholdt af den revalideringsydelse, som ansøgeren modtog under revalideringsforløbet.
 Ansøgeren klagede over nævnets afgørelse.
I klagen var det anført, at ansøgeren i efteråret 2003 og foråret 2004 havde taget to fag på to uddannelsessteder, der lå langt fra hendes bopæl.
Disse fag kunne kun tages på de omhandlede uddannelsessteder og var forudsætningen for, at hendes videre revalideringsforløb kunne fortsætte.
Det var derfor af vital betydning, at revalideringsydelsen også dækkede husleje og kost på uddannelsesstedet, da det var forbundet med store ekstra udgifter at læse på uddannelsesstedet.
 Sagen blev behandlet i principielt møde med henblik på afklaring af, om der efter de fra den 1. juli 2003 gældende regler er mulighed for dækning af ekstraudgifter i forbindelse med revalidering og ophold udenfor mindre øsamfund.
 Afgørelse:
Ankestyrelsen var enig med det sociale nævn i, at ansøgeren ikke havde ret til hjælp til ekstraudgifter vedrørende kost og logi, der relaterede sig til ophold på uddannelsesstedet i forbindelse med revalidering.
 Ankestyrelsen lagde ved afgørelsen vægt på, at en ordfortolkning af bestemmelsen i aktivloven § 63 sammenholdt med kapitel 14 i lov om en aktiv beskæftigelsesindsats førte til, at der ikke er lovhjemmel til at yde hjælp til de ekstraudgifter vedrørende kost og logi under ophold på uddannelsesstedet i forbindelse med revalidering.
 Ankestyrelsen tiltrådte således det sociale nævns afgørelse.
