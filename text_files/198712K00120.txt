Nr LSF 120 Forslag til Lov om ændring af udlændingeloven Fremsat af Glistrup (FP) Pia Kjærsgard (FP) Poulsgaard (FP) den 9. december 1987 § 1 I udlændingeloven, jf. lovbekendtgørelse nr. 462 af 26. juni 1987, foretages følgende ændring:
 I § 53 a, stk. 2, indsættes efter 1. pkt. som nyt punktum:
»Dette gælder dog ikke, hvis den pågældende er udvist ved endelig dom.« § 2 Nærværende lov finder anvendelse, så snart den er bekendtgjort i Lovtidende.
Den gælder også for endelige domme afsagt før dette tidspunkt.
Bemærkninger til lovforslaget En libanesersag har henledt opmærksomheden på een af udlændingelovens mange horribiliteter.
Nærværende lovforslag har det begrænsede sigte at få den nævnte urimelighed ophævet.
Den pågældende sag drejede sig om en person, der af Direktoratet for Udlændinge var nægtet opholdstilladelse her i landet, og som ved en endelig dom fra Østre Landsret blev udvist fra Danmark.
Trods denne udvisning spillede han i ti måneder kispus med myndighederne ved at påstå, at han ikke skulle rette sig efter Landsrettens dom, fordi udlændingelovens § 53 a, stk. 2, giver ham ret til fortsat at opholde sig her i landet, så længe det administrative organ, Flygtningenævnet, endnu ikke har afgjort hans klage over direktoratets afgørelse.
Tragedien kronedes ved, at Flygtningenævnet imødekom hans ansøgning.
Da en straffedom imidlertid må have størst vægt, fremsættes nærværende lovforslag.
Nærværende lovforslags § 2 udformes sådan, at libaneserens spillen fandango med danske lovparagraffer ophører kort efter nærværende lovs vedtagelse.
Af § 1 fremgår, at tilsvarende julelege ikke vil blive accepteret fremover, når lovforslaget er blevet gennemført.
