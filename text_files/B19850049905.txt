 I henhold til § 46, stk. 2, 3. pkt., i kildeskatteloven, jfr.  

 lovbekendtgørelse nr. 396 af 18. juli 1984, således som denne er ændret  

 senest ved lov nr. 213 af 29. maj 1985, bestemmes følgende:
§ 1.  Løn, der i henhold til faglig overenskomst eller  

 på tilsvarende måde som led i arbejdsgiverens sædvanlige forretningsgang  

 kommer til udbetaling efter udløbet af den pågældende indtjeningsperiode,  

 indkomstbeskattes i det indkomstår, hvori udbetalingen finder sted.
Det samme  

 gælder vederlag for overarbejde, forskudt arbejdstid, akkordarbejde samt  

 provision og lignende A-indkomst, der kommer til udbetaling senere end den  

 ordinære løn for den pågældende indtjeningsperiode.
Har udbetaling ikke  

 fundet sted på et tidspunkt, der ligger 6 måneder efter, at  

 indkomstmodtageren har erhvervet endelig ret til den pågældendes indkomst, er  

 beløbet dog indkomstskattepligtigt på dette tidspunkt.
 Stk. 2.  Feriegodtgørelse, tantieme og lignende ydelser  

 beskattes uanset reglerne i stk. 1 som hidtil.
 Stk. 3.  Foranstående regler finder tilsvarende  

 anvendelse med hensyn til anden A-indkomst end løn, når A-indkomsten som led  

 i den indeholdelsespligtiges sædvanlige forretningsgang kommer til udbetaling  

 efter udløbet af indkomståret.
 § 2.  Ophører indkomstmodtagerens skattepligt, er den  

 i § 1 omhandlede A-indkomst senest indkomstskattepligtig på tidspunktet for  

 skattepligtens ophør.
 § 3.  Når indkomstmodtageren efter bestemmelserne i §  

 1 og § 2 ikke skal medregne et beløb, den pågældende har tilgode, i den  

 skattepligtige indkomst, skal tilgodehavendet heller ikke medregnes ved  

 opgørelsen af den pågældendes skattepligtige formue.
 § 4.  Lønreduktion, der sker efter udløbet af en  

 indtjeningsperiode og vedrører lønsummen i denne tidligere  

 indtjeningsperiode, skal placeres i det indkomstår, hvor lønreduktionen  

 finder sted.
 § 5.  Bekendtgørelsen har virkning fra og med  

 indkomståret 1986 og træder samtidig i stedet for bekendtgørelse nr. 577 af  

 21. december 1972 om beskatning af løn og anden A-indkomst, der udbetales  

 efter indkomstårets udløb.
