 Under henvisning til direktoratets cirkulæreskrivelse af 16. marts 1940  

 angående førelse af inventarfortegnelser ved arresthusene  

 (»Bestemmelser« 1940, side 5), jfr. skrivelse af 24. april 1952  

 (»Bestemmelser« 1952, side 11), skal man meddele, at der ved  

 foranstaltning af direktoratets centralbogholderi snarest vil blive tilsendt  

 arresthusene nye hæfter til inventarfortegnelser til brug i perioden 1. april  

 1964-31. marts 1970.
 Når disse er modtaget, vil de i arresthusets inventarfortegnelse opførte  

 beholdninger pr. 31. marts 1964 være at overføre til den nye fortegnelse som  

 beholdninger pr. 1. april 1964, og den inventarfortegnelse, der har været  

 benyttet i perioden 1. april 1958-31. marts 1964 indsendes derefter til  

 centralbogholderiet tilligemed fortegnelsen over til- og afgang i finansåret  

 1963/64.
 Der er ved udarbejdelsen af de nye fortegnelser foretaget adskillige  

 ændringer i rubriceringen, idet bl.a. en del af de hidtidige rubrikker enten  

 helt er udgået eller erstattet af andre eller er flyttet til et andet sted i  

 skemaet, ligesom nye rubrikker er indføjet.
I de tilfælde, hvor trykte rubrikangivelser er udgået, er dette normalt  

 udtryk for, at de pågældende effekter fremtidig ikke skal opføres i  

 fortegnelsen, medmindre de naturligt kan henføres under andre trykte  

 rubrikangivelser.
Indførelse af effekter i fortegnelsen ved tilskrivning af  

 nye rubrikangivelser vil derfor fremtidig kun forekomme i begrænset omfang.
Som eksempler i så henseende kan nævnes, at der under køkkeninventar  

 normalt kun skal opføres det, der er specielt rubriceret, medens alt mindre  

 husgeråd ikke skal medtages, og at tilsvarende gælder værkstedsudstyr,  

 således at alt mindre håndværktøj udelades.
På samme måde skal under  

 lægeinventar alle instrumenter og lignende ikke føres i inventarfortegnelsen,  

 idet man som tidligere meddelt forudsætter, at arresthuslægen fører den  

 fornødne kontrol med dette inventar.
Det almindelige inventar i lægeværelset  

 føres derimod i de dertil bestemte rubrikker.
Det samme gælder møbelinventar  

 og lignende i kontorer, personalerum, afhøringslokaler, besøgslokaler,  

 skolelokaler og lign.
Endvidere er afsnittet »Bøger« udgået,  

 således at beholdningen af bøger alene fremgår af arresthusets katalog over  

 bogsamlingen.
 Med de nye inventarfortegnelser vil der blive fremsendt et skema med samme  

 rubricering som fortegnelserne og med en rubrik til angivelse af antallet af  

 effekter pr. 1. april 1964. Dette skema bedes udfyldt, således at tallene  

 svarer til inventarfortegnelsens tal pr. 1. april 1964, og skemaet bedes  

 indsendt hertil sammen med inventarfortegnelsen for 1958-64.
 Inventarfortegnelserne skal i øvrigt føres i overensstemmelse med de  

 tidligere givne forskrifter, og der skal som hidtil umiddelbart efter hver 1.  

 april til centralbogholderiet indsendes fortegnelser over til- og afgang,  

 herunder kassation, på de dertil bestemte blanketter, forsynet med  

 arrestinspektørens godkendelse.
 For så vidt angår tilgang af effekter, skal der såvel i  

 inventarfortegnelsen som i den hertil indsendte fortegnelse over af- og  

 tilgang anføres den dato, på hvilken tilgangen er sket.
 Man henleder endvidere opmærksomheden på, at det påhviler arrestforvareren  

 ved udløbet af hvert finansår at foretage en optælling af samtlige på  

 inventarfortegnelsen opførte effekter og sammenholde resultatet heraf med  

 inventarfortegnelsens tal pr. 31. marts.
 Såfremt der herved konstateres differencer, skal dette anføres i rubrikken  

 »Bemærkninger« med eventuel forklaring.
 Til samtlige arrestinspektører.
