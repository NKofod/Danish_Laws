Tillægsbetænkning afgivet af Retsudvalget den 1. juni 2021 Tillægsbetænkning over Forslag til lov om politiets virksomhed (Tryghedsskabende opholdsforbud) [af justitsministeren (Nick Hækkerup)]:
1. Ændringsforslag Der er stillet 8 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 1 og 7, og Radikale Venstres medlem af udvalget har stillet ændringsforslag nr. 2-5, 6 og 8.
2. Indstillinger Et mindretal i udvalget (V, KF, DF og NB) indstiller lovforslaget til vedtagelse med de af Dansk Folkeparti stillede ændringsforslag og det af Radikale Venstre under nr. 3 stillede ændringsforslag.
Mindretallet vil stemme imod de øvrige af Radikale Venstre stillede ændringsforslag.
Et andet mindretal i udvalget (S, SIU og JF) indstiller lovforslaget til forkastelse ved 3. behandling.
Mindretallet vil stemme for det af Radikale Venstre under nr. 3 stillede ændringsforslag.
Mindretallet vil stemme imod de øvrige ændringsforslag stillet af Radikale Venstre og de af Dansk Folkeparti stillede ændringsforslag.
Et tredje mindretal i udvalget (SF, EL, RV og Sikandar Siddique (UFG)) indstiller lovforslaget til forkastelse ved 3. behandling.
Mindretallet vil stemme for de af Radikale Venstre stillede ændringsforslag.
Mindretallet vil stemme imod de af Dansk Folkeparti stillede ændringsforslag.
 Et fjerde mindretal i udvalget (KD) vil redegøre for sin stilling til lovforslaget ved 3. behandling.
 Et femte mindretal i udvalget (IA) vil stemme hverken for eller imod lovforslaget ved 3. behandling.
Et sjette mindretal i udvalget (Inger Støjberg (UFG)) indstiller lovforslaget til forkastelse ved 3. behandling.
Mindretallet vil stemme for de af Dansk Folkeparti stillede ændringsforslag  og det af Radikale Venstre under nr. 3 stillede ændringsforslag.
Mindretallet vil stemme imod de øvrige af Radikale Venstre stillede ændringsforslag.
 Et syvende mindretal i udvalget (Simon Emil Ammitzbøll-Bille (UFG)) vil redegøre for sin stilling til lovforslaget ved 3. behandling.
3. Ændringsforslag med bemærkninger Ændringsforslag Til titlen Af et mindretal (DF), tiltrådt af et mindretal (V, KF, NB og Inger Støjberg (UFG)):
 1) I titlen indsættes efter »virksomhed« ordene: »og udlændingeloven«.
[Konsekvens af ændringsforslag nr. 7] Til § 1 Af et mindretal (RV), tiltrådt af et mindretal (SF, EL og Sikandar Siddique (UFG)):
 2) I den under nr. 1 foreslåede § 6 b ændres i stk. 1, 1. pkt., »Politiet kan med henblik på at fremme trygheden i et område udstede« til: »Med henblik på at fremme trygheden i et område kan der udstedes«.
[Konsekvens af ændringsforslag nr. 6] Af et mindretal (RV), tiltrådt af et flertal (S, V, KF, DF, SF, EL, NB, SIU, JF, Sikandar Siddique (UFG) og Inger Støjberg (UFG)):
 3) I den under nr. 1 foreslåede § 6 b indsættes i stk. 1 som 4. pkt.:
»Et sådant forbud er ikke til hinder for almindelig færden eller forsamlinger med et politisk eller andet meningsbefordrende øjemed i området.« [Undtagelse af forsamlinger med et politisk eller andet meningsbefordrende øjemed fra et tryghedsskabende opholdsforbud] Af et mindretal (RV), tiltrådt af et mindretal (SF, EL og Sikandar Siddique (UFG)):
 4) I den under nr. 1 foreslåede § 6 b  ændres i stk. 2 »og at mindre indgribende foranstaltninger ikke skønnes at være tilstrækkelige til at genskabe trygheden i området« til: »at mindre indgribende foranstaltninger ikke skønnes at være tilstrækkelige til at genskabe trygheden i området, og at politiet ved advarsel, påbud el.lign. over for den gruppe af personer, hvis adfærd er egnet til at skabe utryghed for personer, der bor og færdes i området, har forsøgt at genskabe trygheden i området«.
[Krav om forudgående advarsel som betingelse for at udstede et tryghedsskabende opholdsforbud] 5) I den under nr. 1 foreslåede § 6 b  ændres i stk. 3 »Overtrædelse af et forbud efter stk. 1« til: »Forsætlig overtrædelse af et forbud efter stk. 1«.
[Ændring af tilregnelseskravet ved overtrædelse af et tryghedsskabende opholdsforbud til forsæt] 6) I den under nr. 1 foreslåede § 6 b affattes stk. 4 og 5 således:
»Stk. 4. Et tryghedsskabende opholdsforbud efter stk. 1 meddeles efter politiets begæring af retten ved kendelse for en periode på op til 30 dage.
Kendelsen skal angive det bestemte sted og tidsrum, som forbuddet gælder for.
Kendelsen kan forlænges med op til 30 dage ad gangen.
Kendelsen kan til enhver tid omgøres.
Kendelsen kan udformes, så forbuddet efter stk. 1 kun gælder på bestemte tidspunkter af døgnet.
Stk. 5. Politiet skal offentliggøre rettens kendelse efter stk. 4.« [Krav om rettens kendelse ved udstedelse af tryghedsskabende opholdsforbud] Ny paragraf Af et mindretal (DF), tiltrådt af et mindretal (V, KF, NB og Inger Støjberg (UFG)):
 7) Efter § 1 indsættes:
»§ 01 I udlændingeloven, jf. lovbekendtgørelse nr. 1513 af 22. oktober 2020, som ændret bl.a. ved lov nr. 572 af 31. maj 2010 og § 4 i lov nr. 1832 af 8. december 2020 og senest ved § 25 i lov nr. 982 af 26. maj 2021, foretages følgende ændringer:
 1. I § 22 indsættes som nr. 10:
»10) udlændingen efter § 6 b, stk. 3, i lov om politiets virksomhed idømmes ubetinget frihedsstraf eller anden strafferetlig retsfølge, der indebærer eller giver mulighed for frihedsberøvelse for en lovovertrædelse, der ville have medført en straf af denne karakter.« 2. I § 26, stk. 2, indsættes som 2. pkt.:
»En udlænding skal uanset 1. pkt. udvises ved gentagne overtrædelser af § 6 b i lov om politiets virksomhed, jf. § 22, nr. 10.«« [Udvisning ved overtrædelse af et tryghedsskabende opholdsforbud efter den foreslåede bestemmelse i politilovens § 6 b] Til § 2 Af et mindretal (RV), tiltrådt af et mindretal (SF, EL og Sikandar Siddique (UFG)):
 8) Ordene »1. juli 2021« ændres til: »1. juli 2021, jf. dog stk. 2«, og som stk. 2 indsættes:
»Stk. 2. Loven ophæves den 1. juli 2024.« [Udløbsklausul] Bemærkninger Til nr. 1 Det foreslås, at titlen ændres som konsekvens af ændringsforslag nr. 7.
Til nr. 2 Med ændringsforslaget foreslås en konsekvensændring i den foreslåede § 6 b, stk. 1, som følge af den under nr. 6 foreslåede ændring af den foreslåede § 6 b, stk. 4 og 5, i politiloven, hvorefter en beslutning om at udstede et tryghedsskabende opholdsforbud træffes af retten ved kendelse efter begæring fra politiet. Ændringen indebærer, at det i den foreslåede § 6 b, stk. 1, anførte om, at politiet kan udstede et tryghedsskabende opholdsforbud, ændres, så bestemmelsen er i overensstemmelse med den under nr. 12 foreslåede ordning, hvorefter et tryghedsskabende opholdsforbud efter politiets begæring meddeles af retten ved kendelse.
Til nr. 3 Med ændringsforslaget foreslås det, at det skrives ind i lovteksten i den foreslåede § 6 b, stk. 1, i politiloven, at et tryghedsskabende opholdsforbud ikke er til hinder for forsamlinger med et politisk eller andet meningsbefordrende øjemed i et område omfattet af et tryghedsskabende opholdsforbud. Ændringsforslaget vil indebære, at det generelle forbud mod ophold i et område omfattet af et tryghedsskabende opholdsforbud ikke vil gælde for personer, der deltager i en forsamling med et politisk eller andet meningsbefordrende øjemed, eksempelvis demonstrationer eller møder i politiske partier.
Til nr. 4 Med ændringsforslaget foreslås det at indføre et krav om, at politiet forinden en beslutning om at udstede et tryghedsskabende opholdsforbud ved advarsel, påbud el.lign. over for den gruppe af personer, hvis adfærd er egnet til at skabe utryghed for personer, der bor og færdes i området, skal have forsøgt at genskabe trygheden i området.
Forslaget vil sikre, at politiet ikke vil kunne udstede et tryghedsskabende opholdsforbud, medmindre politiet allerede har taget kontakt til de personer, hvis adfærd måtte give anledning til at udstede et tryghedsskabende opholdsforbud, med henblik på at genskabe trygheden i området uden brug af opholdsforbuddet.
Forslaget har herved til formål at indskrænke anvendelsesområdet for det foreslåede forbud, således at det kun kan udstedes i tilfælde, hvor politiet forinden udstedelse af et tryghedsskabende opholdsforbud har givet forudgående advarsel, påbud el.lign. med henblik på at dæmpe adfærden blandt personer i gruppen.
Til nr. 5 Efter den foreslåede bestemmelse i politilovens § 6 b, stk. 3, straffes overtrædelse af et tryghedsskabende opholdsforbud med fængsel indtil 1 år.
Med ændringen forslås det, at tilregnelseskravet ændres, således at det alene er forsætlige overtrædelser af et opholdsforbud efter den foreslåede § 6 b, stk. 1, der vil kunne straffes.
Til nr. 6 Med ændringsforslaget til det foreslåede § 6 b, stk. 4, i politiloven foreslås det at indføre et krav om, at en beslutning om at udstede et tryghedsskabende opholdsforbud efter politiets begæring træffes af retten ved kendelse.
 Bestemmelsen indebærer, at kompetencen til at træffe beslutning om at udstede et tryghedsskabende opholdsforbud henlægges til retten.
Ved vurderingen af, om der er grundlag for at imødekomme politiets begæring om at udstede et tryghedsskabende opholdsforbud i et bestemt område, skal retten påse, at de efter den foreslåede § 6 b i politiloven fastsatte betingelser for at udstede et tryghedsskabende opholdsforbud er til stede.
Der henvises herom bl.a. til pkt. 2.2.3.1 i lovforslagets almindelige bemærkninger.
Rettens kendelse skal ledsages af grunde i overensstemmelse med den almindelige bestemmelse i retsplejelovens § 218, stk. 1, 1. pkt.
Kendelsen kan til enhver tid omgøres.
 En anmodning om retskendelse skal indgives til retten i den retskreds, hvor politiet anmoder om, at der udstedes et tryghedsskabende opholdsforbud.
 Byrettens kendelse kan kæres til landsretten af politiet eller af enhver, over for hvem kendelsen indeholder en afgørelse, efter reglerne i retsplejelovens kapitel 37.
De øvrige krav i forbindelse med udstedelse af et tryghedsskabende opholdsforbud i medfør af den med lovforslaget foreslåede bestemmelse i politilovens § 6 b, herunder betingelserne for udstedelse af et tryghedsskabende opholdsforbud og retsvirkningen af et forbud, vil finde tilsvarende anvendelse som foreslået med det fremsatte lovforslag.
Politiet vil således, inden spørgsmålet indbringes for retten, skulle sikre sig, at betingelserne for at udstede et tryghedsskabende opholdsforbud efter den foreslåede bestemmelse i politilovens § 6 b, stk. 1 og 2, er opfyldt.
 Det bemærkes dog, at det under pkt. 2.2.3.3.3 anførte i lovforslagets almindelige bemærkninger om, at der i forbindelse med domstolenes eventuelle behandling af en straffesag for overtrædelse af det tryghedsskabende opholdsforbud kan ske en prøvelse af beslutningens lovlighed, ikke vil gøre sig gældende med ændringsforslaget, hvorefter beslutning om at udstede et tryghedsskabende opholdsforbud efter politiets begæring træffes af retten ved kendelse, idet retten med ændringsforslaget allerede i forbindelse med udstedelsen vil have taget stilling til beslutningens lovlighed.
 Med ændringsforslaget til den foreslåede § 6 b, stk. 5, i politiloven foreslås det at fastsætte, at rettens kendelse efter stk. 1 om at udstede et tryghedsskabende opholdsforbud skal offentliggøres af politiet og indeholde en begrundelse og angivelse af det bestemte sted og tidsrum, som kendelsen gælder for.
Ændringsforslaget indebærer på dette punkt, at kravet om, at en beslutning om at udstede et tryghedsskabende opholdsforbud træffes af politidirektøren eller den, som denne bemyndiger hertil, udgår af lovforslaget, men at den med lovforslaget foreslåede ordning om offentliggørelse af relevante oplysninger om det tryghedsskabende opholdsforbud fastholdes.
Det foreslås fastsat, at oplysningerne skal offentliggøres af politiet, selvom beslutningen om at udstede et tryghedsskabende opholdsforbud træffes af retten.
 Ændringen skal ses i lyset af den foreslåede ændring af den foreslåede § 6 b, stk. 4, i politiloven, hvorefter beslutningen om at udstede et tryghedsskabende opholdsforbud træffes af retten ved kendelse efter begæring fra politiet.
Til nr. 7 Efter udlændingeloven kan en udlænding udvises, hvis den pågældende idømmes ubetinget frihedsstraf for nærmere bestemte overtrædelser af navnlig straffeloven.
Det gælder uanset frihedsstraffens længde og varigheden af udlændingens ophold i Danmark, jf. udlændingelovens § 22, nr. 4-9, § 23, nr. 1, og § 24, nr. 1.
 Det foreslås at indsætte en ny bestemmelse i udlændingelovens § 22, nr. 10, således at en udlænding også kan udvises, hvis udlændingen efter § 6 b, stk. 3, i politiloven idømmes ubetinget frihedsstraf eller anden strafferetlig retsfølge, der indebærer eller giver mulighed for frihedsberøvelse, for en lovovertrædelse, der ville have medført en straf af denne karakter.
 Ændringen vil betyde, at en udlænding vil kunne udvises uanset varigheden af udlændingens ophold her i landet og uanset den pågældendes opholdsgrundlag, hvis den pågældende idømmes ubetinget fængselsstraf for at have overtrådt det tryghedsskabende opholdsforbud efter den foreslåede bestemmelse i politilovens § 6 b, stk. 3.
Ændringen vil indebære, at der som udgangspunkt vil skulle ske udvisning på baggrund af straf for overtrædelse af den foreslåede bestemmelse om et tryghedsskabende opholdsforbud i politilovens § 6 b, stk. 1, uanset frihedsstraffens længde.
Udvisning vil skulle finde sted, medmindre Danmarks internationale forpligtelser med sikkerhed er til hinder herfor.
Dette vil afhænge af en konkret vurdering, hvori det bl.a. skal indgå, om udlændingen har et familieliv i Danmark, længden af udlændingens ophold i Danmark samt den begåede kriminalitets art og grovhed.
 For udlændinge, som er omfattet af EU-reglerne, vil udvisning skulle ske i overensstemmelse med de principper, der efter EU-reglerne gælder for begrænsning af retten til fri bevægelighed, jf. udlændingelovens § 26 b.
 Med ændringsforslaget foreslås det endvidere at tilføje et 2. pkt. til udlændingelovens § 26, stk. 2, hvorefter en udlænding skal udvises ved gentagne overtrædelser af § 6 b i lov om politiets virksomhed, jf. § 22, nr. 10.
Den foreslåede bestemmelse vil indebære, at en udlænding, der idømmes ubetinget frihedsstraf for mere end én gang at have overtrådt et tryghedsskabende opholdsforbud i medfør af politilovens § 6 b, i alle tilfælde vil skulle udvises uanset varigheden af udlændingens ophold her i landet og uanset den pågældendes opholdsgrundlag.
Bestemmelsen gælder også for udlændinge, som er omfattet af EU-reglerne, jf. udlændingelovens § 26 b.
Til nr. 8 Med ændringsforslaget foreslås det, at lovforslagets §§ 1-4 ophæves automatisk den 1. juli 2024, medmindre andet bestemmes inden denne dato. Ændringsforslaget indebærer, at de ændringer af straffeloven, lov om politiets virksomhed, retsplejeloven og udlændingeloven, der gennemføres med lovforslaget, automatisk ophæves, medmindre Folketinget forinden beslutter at forlænge reglernes gyldighedsperiode.
Det forudsættes i den forbindelse, at der forud for en eventuel videreførelse af lovændringerne skal foretages en vurdering af omfanget af lovens anvendelse med inddragelse af relevant uafhængig bistand.
 Liberal Alliance, Alternativet og Sambandsflokkurin havde ved afgivelsen af tillægsbetænkningen ikke medlemmer i udvalget og dermed ikke adgang til at komme med indstillinger eller politiske bemærkninger i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Politiske bemærkninger Socialistisk Folkeparti Socialistisk Folkepartis medlemmer af udvalget bemærker, at SF støtter de ændringsforslag, som RV har stillet, da disse forbedrer retssikkerheden.
Men SF er fortsat imod det foreslåede opholdsforbud, som lovforslaget lægger op til, idet SF mener, at de eksisterende regler er tilstrækkelige til at imødegå problemet med utryghedsskabende adfærd m.v.
Af disse årsager stemmer SF imod det samlede lovforslag.
3. Udvalgsarbejdet Lovforslaget blev fremsat den 10. marts 2021 og var til 1. behandling den 23. marts 2021. Lovforslaget blev efter 1. behandling henvist til behandling i Retsudvalget.
Udvalget afgav betænkning den 31. maj 2021. Lovforslaget var til 2. behandling den 1. juni 2021, hvorefter det blev henvist til fornyet behandling i udvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Bilag Efter udvalgets afgivelse af betænkning er der omdelt 2 bilag på lovforslaget.
Leif Lahn Jensen (S) Jeppe Bruus (S) Julie Skovsby (S) Kasper Roug (S) Rasmus Stoklund (S) Annette Lind (S) Kristian Hegaard (RV) nfmd.
Jens Rohde (KD) Karina Lorentzen Dehnhardt (SF) Theresa Berg Andersen (SF) Rosa Lund (EL) Søren Søndergaard (EL) Sikandar Siddique (UFG) Aaja Chemnitz Larsen (IA) Aki-Matilda Høegh-Dam (SIU) Sjúrður Skaale (JF) Preben Bang Henriksen (V) Jan E.
Jørgensen (V) Britt Bager (KF) Inger Støjberg (UFG) Morten Dahlin (V) fmd.
Michael Aastrup Jensen (V) Kristian Pihl Lorentzen (V) Peter Skaarup (DF) Simon Emil Ammitzbøll-Bille (UFG) Karina Adsbøl (DF) Mads Andersen (KF) Marcus Knuth (KF) Pernille Vermund (NB) Liberal Alliance, Alternativet og Sambandsflokkurin havde ikke medlemmer i udvalget.
