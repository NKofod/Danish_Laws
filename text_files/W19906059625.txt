 Et deltidsforsikret medlem var i tiden fra den 1. februar til den 31.
 august 1989 ansat i en arbejdsprøvning med støtte i henhold til  

 bistandslovens § 42. Fra den 1. april 1989 arbejdede medlemmet 38 timer om  

 ugen.
 Ankenævnet fandt, at der ved medlemmets ledighed den 1. september 1989  

 ikke skulle ske overførsel af timer, da den omhandlede beskæftigelse ikke  

 iøvrigt anses for lønarbejde i relation til arbejdsløshedsforsikringslovens  

 regler, samt at der ikke i forbindelse med ændringen af § 59, stk. 2, pr. 1.  

 januar 1990 eller i de regler, der knytter sig hertil er taget udtrykkelig  

 stilling til spørgsmålet.
 Et medlem, der var deltidsforsikret, var i tiden 1. februar til 31. august  

 1989 ansat i en arbejdsprøvning med støtte i henhold til bistandslovens § 42.  

 I tiden 1. april til 31. august arbejdede medlemmet på fuld tid med 38 timer  

 om ugen.
 Medlemmet meldte sig ledig den 1. september 1989, men kassen afslog at  

 udbetale dagpenge, før de timer der oversteg 30 i hver af de forudgående 13  

 uger var opbrugt.
 Direktoratet var enig i kassens afgørelse om, at der ved medlemmets  

 ledighed den 1. september 1989 skal ske timeoverførsel for det antal timer,  

 medlemmet har haft i de forudgående 13 uger, der overstiger 30 timer  

 ugentlig.
 Medlemmet ville først være berettiget til dagpenge, når disse timer var  

 opbrugt.
 Direktoratet henviste til arbejdsløshedsforsikringslovens § 59, stk. 2, og  

 til §§ 4 og 5 i direktoratets bekendtgørelse nr. 91 af 13. februar 1989 om  

 overførsel af overskydende timer.
 Socialrådgiverforeningen af 1983 klagede på medlemmets vegne og anførte,  

 at der kun kan ske timeoverførsel af beskæftigelse, der i  

 arbejdsløshedsforsikringslovgivningens forstand er at betragte som  

 lønarbejde.
 Foreningen henviste til Direktoratet for Arbejdsløshedsforsikringens  

 bekendtgørelse nr. 451 af 11. oktober 1985, § 1, hvor der præciseres, hvad  

 der betragtes som lønarbejde: samt § 3, hvor der præciseres hvad der  

 betragtes som døde perioder - her er beskæftigelse med løntilskud efter  

 bistandslovens § 42 nævnt.
 Ligeledes blev der henvist til direktoratets meddelelse af 10. juni 1988  

 vedrørende rådighed i forbindelse med arbejdsprøvning efter bistandslovens §  

 42. Her præciseres også, at disse beskæftigelsesperioder er at betragte som  

 »døde perioder« og ikke kan bruges i forhold til lovens §§ 41 og  

 55.
 Da det arbejdsforhold, medlemmet havde, således er at betragte som en  

 »død periode« i forhold til arbejdsløshedsforsikringsloven, kunne  

 det naturligvis heller ikke bruges til at overføre timer efter lovens § 59,  

 stk. 2.
 Direktoratet fandt ikke grundlag for at ændre afgørelsen og bemærkede, at  

 det forhold, at arbejde med støtte ifølge bistandslovens § 42 bliver  

 betragtet som »død periode« i relation til  

 arbejdsløshedsforsikringslovens §§ 41 og 55, ikke medfører, at der ikke skal  

 ske overførsel af overskydende timer for arbejdet ifølge  

 arbejdsløshedsforsikringslovens § 59, stk. 2.
 Det afgørende i denne relation var, om medlemmet har haft beskæftigelse af  

 større omfang end svarende til fagets normale arbejdstid (for  

 deltidsforsikrede over 30 timer).
 Kassen meddelte, at under hensyntagen til ordlyden i bekendtgørelsen om  

 overførsel af overskydende timer, har kassen ikke fundet hjemmel til at  

 undlade timeoverførsel i dette tilfælde.
 Kassen fandt det særdeles uheldigt, at beskæftigelse med støtte efter  

 bistandslovens § 42 skal medgå ved opgørelse af overskydende timer, når  

 omhandlede beskæftigelse i alle andre henseender (optagelse, oprykning til  

 fuld tid, § 55 og beregning) ikke regnes som arbejde i  

 arbejdsløshedsforsikringslovens forstand.
 Ankenævnet fandt, at der ved medlemmets ledighed den 1. september 1989  

 ikke skal ske overførsel af timer som følge af hendes beskæftigelse som led i  

 en arbejdsprøvning med støtte efter dagældende bestemmelse i bistandslovens §  

 42.
 Ankenævnet lagde vægt på, at den omhandlede beskæftigelse ikke iøvrigt  

 anses for lønarbejde i relation til arbejdsløshedsforsikringslovens regler,  

 samt på at der ikke i forbindelse med ændringen af § 59, stk. 2, pr. 1.  

 januar 1990 eller de regler, der knytter sig hertil, er taget udtrykkelig  

 stilling til spørgsmålet.
 Ankenævnet ændrede således Direktoratet for Arbejdsløshedsforsikringens  

 afgørelse.
 Ingen.
