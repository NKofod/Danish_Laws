Nr BTL 92 Betænkning over Forslag til lov om ændring af lov om indkomstskat for  

 personer m.v. (personskatteloven), lov om kommunal indkomstskat og  

 skattestyrelsesloven (Skattejusteringer)   

 Nr L 92 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Bat-Kartellet, Christensen, Christian, Horsens, Danmarks Landboungdom, Dansk Investeringsfond af 1. juli 1976, Den Kristelige Fagbevægelse, Foreningen af Registrerede Revisorer, InvesteringsForeningsRådet, Kristensen, Ove, Vejle, Moore Stephens Skat, Mosbæk, Holger, København, Poulsen, Ole & J.M., Frederiksberg, Rasmussen, Birgitte og Michael, Hillerød, Ravnehusparkens Grundejerforening, Rådet for Dansk Forsikring og Pension, Sørensen, Kurt Kløve, Solrød Strand og Ældre Sagen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekonementalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i, hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må indkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Mindretallet tilslutter sig det af Venstre og Det Konservative Folkeparti  

 afgivne betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension, blandt andet ved at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld - i hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for de under nr. 1, 9 og 10 stillede ændringsforslag.
Mindretallet vil  

 stemme imod ændringsforslag nr. 2-8.
Fremskridtspartiet er af den opfattelse, at dansk skattelovgivning skal  

 underkastes forenkling, reduktion og større retfærdighed.
Ingen af de tre mål  

 bliver nået med regeringens pinsepakke - tværtimod.
Nærværende lovforslag  

 lægger yderligere skat på borgerne og indfører nye komplicerede regler, som  

 kræver revisorbistand for endnu flere skatteborgere.
Regeringens mål om at kræve endnu flere skatter ind støttes naturligvis  

 ikke af Fremskridtspartiet.
Fremskridtspartiet mener, at skatteniveauet i  

 Danmark skal være mindre.
Der skal gennemføres en skattelempelse særligt for  

 de lavestlønnede.
Rapport efter rapport og undersøgelse efter undersøgelse  

 har dokumenteret, at hovedparten af de skævheder, det danske samfund oplever,  

 skyldes, at de laveste indkomster er alt for højt beskattet. Ændringsforslag  

 nr. 1 giver et meget lille bidrag til at få lavere skat for de laveste  

 indkomster, men slet ikke nok.
Det må være en hovedregel i skattepolitik, at  

 man ikke skal betale skat af en indkomst, man ikke kan leve af! I Danmark har  

 regeringen med bruttoskat og enorme afgifter gjort, at alle ned til den  

 mindste indkomst skal deltage i omfordelingen.
Det er urimeligt. Ændringer  

 for de højeste indkomster skal være således, at folk ikke får incitamenter  

 til at forlade landet eller lignende.
Regeringens forslag og forlig med SF og  

 Enhedslisten skærper beskatningen for de højeste indkomster til stor skade  

 for samfundsøkonomien.
Skattelettelser og skatteomlægninger skal have en samlet lempelse som mål.  

 Lempelserne skal finansieres med betydelige offentlige besparelser og ikke  

 ved at skærpe beskatningen for andre grupper.
Det samlede resultat af  

 pinsepakken er betydelige milliardprovenuer ekstra til de offentlige kasser.  

 Det vender Fremskridtspartiet sig imod.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
Kristeligt Folkeparti bemærker, at lovforslaget er en del af den samlede  

 pinsepakke, som Kristeligt Folkeparti er imod.
Kristeligt Folkeparti er enig  

 med regeringen i, at der er behov for et indgreb mod forbruget, men mener, at  

 indgrebet i rentefradragsretten er for voldsomt og vil påvirke en del især  

 nyetablerede boligejere betydeligt i negativ retning - selv efter vedtagelse  

 af overgangsordningerne.
 Kristeligt Folkeparti finder det endvidere urimeligt, at indgrebet rammer  

 husejere uforholdsmæssigt hårdt, mens også rige lejere går fri.
Desuden mener Kristeligt Folkeparti, at regeringens indgreb ensidigt  

 retter sig mod det private forbrug.
Der er også behov for at begrænse det  

 offentlige forbrug.
I stedet for en nedsættelse af bundskatten fra 8 til 5,5 pct. finder  

 Kristeligt Folkeparti, at der skal indføres et bundfradrag i  

 arbejdsmarkedsbidraget svarende til værdien af personfradraget med  

 overførselsret for uudnyttet bundfradrag mellem ægtefæller.
Regeringen burde  

 nøjes med at nedsætte bundskatten til 6,5 pct. og bruge ca. 2 mia. kr. til  

 målrettede kompensationer til pensionister, uddannelsessøgende,  

 bistandsmodtagere m.fl., der rammes af de grønne afgifter.
 Kristeligt Folkepartis forslag vil gavne familier med een indkomst og vil  

 være gavnligt for incitamentet til at arbejde.
Derudover finder Kristeligt Folkeparti, at bundgrænsen for betaling af  

 mellemskat bør stige yderligere ud over de 32.000 kr. over 4 år, som  

 regeringen foreslår.
Dette vil i øget omfang tilskynde til at arbejde, idet  

 reduktionen af skatten målrettes mod de personer, der er i arbejde.
 Kristeligt Folkeparti finder, at fjernelse af mulighederne for fradrag for  

 kapitalpensionsindskud i topskatten er et skridt i den forkerte retning, når  

 det gælder om at tilskynde til opsparing og begrænse forbruget.
 Vedrørende regeringens ændringsforslag om overgangsordning for personer  

 med negativ nettokapitalindkomst over 20 pct. af den personlige indkomst og  

 overgangsordningen for personer med store ligningsmæssige fradrag vil  

 Kristeligt Folkeparti undlade at stemme for disse ændringsforslag, idet vi  

 ikke finder, at overgangsordningerne er tilstrækkelige til at afbøde den  

 væsentlige negative virkning for især nyetablerede boligejere af pinsepakken.
Æ n d r i n g s f o r s l a g Til § 1 Af skatteministeren, tiltrådt af et flertal (S, SF, RV, EL  

 og FP):
 1) I den under nr. 1 foreslåede affattelse af § 6, stk.  

 2, affattes  3. og 4. pkt. således:
»For indkomståret 2001 udgør procenten 6,25. For indkomståret 2002 og  

 efterfølgende indkomstår udgør procenten 5,5.« Af skatteministeren, tiltrådt af et mindretal (S, SF, RV og  

 EL):
 2) I den under nr. 3 foreslåede affattelse af § 7, stk.  

 1, ændres »indbetalinger til kapitalforsikringer i pensionsøjemed og  

 til opsparing i pensionsøjemed, jf. pensionsbeskatningslovens afsnit I,»  

 til: »beløb omfattet af beløbsgrænsen i pensionsbeskatningslovens § 16,  

 stk. 1,».
 3) I den under nr. 4 foreslåede affattelse af § 7, stk.  

 4, ændres »indbetalinger til kapitalforsikringer i pensionsøjemed og  

 til opsparing i pensionsøjemed, jf. pensionsbeskatningslovens afsnit I,»  

 til: »beløb omfattet af beløbsgrænsen i pensionsbeskatningslovens § 16,  

 stk. 1,».
 4) I den under nr. 10 foreslåede affattelse af § 13,  

 stk. 3, 2. pkt, ændres »indbetalinger til kapitalforsikringer i  

 pensionsøjemed og til opsparing i pensionsøjemed, jf.  

 pensionsbeskatningslovens afsnit I,» til: »beløb omfattet af  

 beløbsgrænsen i pensionsbeskatningslovens § 16, stk. 1,».
 5) I den under nr. 11 foreslåede affattelse af § 13,  

 stk. 4, 1. pkt., ændres »indbetalinger til kapitalforsikringer i  

 pensionsøjemed og til opsparing i pensionsøjemed, jf.  

 pensionsbeskatningslovens afsnit I,» til: »beløb omfattet af  

 beløbsgrænsen i pensionsbeskatningslovens § 16, stk. 1,».
 6) I den under nr. 12 foreslåede affattelse af § 13,  

 stk. 4, 6. pkt., ændres to steder »indbetalinger til  

 kapitalforsikringer i pensionsøjemed og til opsparing i pensionsøjemed, jf.  

 pensionsbeskatningslovens afsnit I,» til: »beløb omfattet af  

 beløbsgrænsen i pensionsbeskatningslovens § 16, stk. 1,».
 7) I det under nr. 14 foreslåede § 13, stk. 5, 3.  

 pkt., ændres »indbetalinger til kapitalforsikringer i pensionsøjemed  

 og til opsparing i pensionsøjemed, jf. pensionsbeskatningslovens afsnit  

 I,» til: »beløb omfattet af beløbsgrænsen i  

 pensionsbeskatningslovens § 16, stk. 1,».
 8) Nr. 15 affattes således:
»15. I § 19, stk. 1, 1. pkt., ændres  

 »skatteloftet i 2.-6. pkt.« til: »59 pct.«» Af skatteministeren, tiltrådt af et flertal (S, SF, RV, EL  

 og FP):
 9) Nr. 17 affattes således:
 »17. § 25 a affattes således:
»§ 25 a.
Den del af den skattepligtiges negative  

 kapitalindkomst, der overstiger 20 pct. af den skattepligtiges personlige  

 indkomst, omregnes til skatteværdi med den procent, der anføres i stk. 3.  

 Skatteværdien fradrages i nævnte rækkefølge i den skattepligtiges beregnede  

 skatter efter §§ 6, 6 a, 7 og 8 a, stk. 2, og herefter i skatter til kommune  

 og amtskommune samt kirkelige afgifter.
Stk. 2. For ægtefæller, der er samlevende ved indkomstårets udløb,  

 omregnes den del af ægtefællernes samlede negative nettokapitalindkomst, der  

 overstiger 20 pct. af ægtefællernes samlede personlige indkomst, til  

 skatteværdi med den procent, der anføres i stk. 3. Skatteværdien fradrages i  

 skatten hos den ægtefælle, der har negativ kapitalindkomst, der overstiger 20  

 pct. af denne ægtefælles personlige indkomst.
Hvis begge ægtefæller har  

 negativ kapitalindkomst, der overstiger 20 pct. af deres personlige indkomst,  

 fordeles skatteværdien imellem dem efter forholdet mellem de dele af hver  

 enkelt ægtefælles negative kapitalindkomst, der overstiger 20 pct. af hver  

 enkelt ægtefælles personlige indkomst.
I det omfang en af ægtefællerne ikke  

 kan udnytte skatteværdien, fradrages den ikke udnyttede del i den anden  

 ægtefælles skatter.
Stk. 1, 2. pkt., finder tilsvarende anvendelse.
Stk. 3. For indkomståret 2000 udgør procenten 4. For indkomstårene  

 2001 og 2002 udgør procenten 8. For indkomståret 2003 udgør procenten 6. For  

 indkomståret 2004 udgør procenten 4. For indkomståret 2005 udgør procenten 2.  

 For indkomståret 2006 og følgende indkomstår udgør procenten 0.«» 10) Efter nr. 17 indsættes som nyt nummer:
 »01. § 27 a affattes således:
»§ 27 a.
Ved opgørelsen af beregningsgrundlaget for bundskat  

 efter § 6 kan en skattepligtig for indkomstårene 2002-2005 fradrage udgifter  

 af den art, der kan fradrages ved opgørelsen af den skattepligtige indkomst,  

 men ikke ved opgørelsen af personlig indkomst og kapitalindkomst, i det  

 omfang udgifterne overstiger det beløb, der er nævnt i stk. 2.
Stk. 2. For indkomståret 2002 udgør beløbet 40.000 kr.
For  

 indkomståret 2003 udgør beløbet 60.000 kr.
For indkomståret 2004 udgør  

 beløbet 80.000 kr.
For indkomståret 2005 udgør beløbet 100.000  

 kr.«» B e m æ r k n i n g e r Til nr. 1-10 Ændringsforslagene skønnes at medføre et samlet merprovenu i 1999 i  

 forhold til lovforslaget på ca. 785 mio. kr. og ca. 540 mio. kr. i 2000. I  

 2001, hvor der bl.a. gives et ekstra 1/4 pct.-point på bundskatten, bliver  

 der tale om et provenutab i forhold til lovforslaget på ca. 950 mio. kr., og  

 dette stiger til ca. 2.825 mio. kr. i 2002, hvor bundskatten lettes med  

 ekstra 1/2 pct.-point og de særlige indfasningsordninger har den kraftigste  

 effekt.
I takt med indfasningsordningernes aftrapning falder provenutabet ved  

 ændringsforslaget til ca. 2.335 mio. kr. frem til 2006. Ændringsforslaget har  

 ingen provenumæssige konsekvenser for kommunerne.
 Der henvises i øvrigt til provenu- og fordelingsnotatet vedr. lovforslag L  

 92 plus ændringer af 17. og 18. juni, der er fremsendt til Skatteudvalget den  

 19. juni 1998.
 Ændringsforslagene skønnes at medføre yderligere engangsudgifter til edb  

 og information i forhold til lovforslaget på 2,5 mio. kr. fordelt på årene  

 1999-2003.
Ad nr. 1 Ændringsforslaget indebærer, at bundskatten i forhold til lovforslaget  

 nedsættes med yderligere 0,25 pct.-point i 2001 og 2002. Herefter udgør  

 bundskatten 6,25 pct. for indkomståret 2001 og 5,5 pct. for indkomståret 2002  

 og efterfølgende indkomstår.
Ad nr. 2-7 Efter lovforslaget kan såvel private indskud på kapitalpensioner som  

 indskud på kapitalpensioner i ansættelsesforhold ikke nedsætte  

 beregningsgrundlaget ved topskatberegningen.
Tilsvarende foreslås for  

 indbetalinger til kapitalforsikringer.
Endvidere reduceres underskud i  

 personlig indkomst, der kan overføres til en eventuel ægtefælle eller  

 fremføres til modregning i efterfølgende indkomstår, med foretagne indskud på  

 kapitalpension og indbetalinger til kapitalforsikringer.
 Hensigten hermed er at fjerne den fordel, som de højeste indkomstgrupper  

 har haft ved at trække indbetalingerne fra i toppen af indkomsten, selv om  

 udbetalingerne for alle pålægges en afgift på 40 pct.
I henhold til lovforslaget omfattes indbetalinger til kapitalforsikringer  

 i pensionsøjemed og til opsparing i pensionsøjemed, jf.  

 pensionsbeskatningslovens afsnit I.
Det foreslås, at bestemmelserne i stedet  

 omfatter beløb omfattet af beløbsgrænsen i pensionsbeskatningslovens § 16,  

 stk. 1.
Derved opnås for det første, at det præciseres, at indbetalinger til  

 supplerende engangsydelse også omfattes af de foreslåede bestemmelser.  

 Supplerende engangsydelse udbetales fra en pensionsordning med løbende  

 udbetalinger, men pålægges en afgift på 40 pct. ved udbetalingen.
Den  

 supplerende engangsydelse giver således også fradrag i toppen af indkomsten,  

 selv om udbetalingen for alle pålægges en afgift på 40 pct.
For det andet præciseres det, at der ved indbetalinger til  

 kapitalpensioner og kapitalforsikringer, som er oprettet som led i et  

 ansættelsesforhold, skal ske fradrag for det beregnede AM-bidrag, som skal  

 indeholdes af pensionsinstituttet m.v.
Det er således ikke hele den  

 indbetaling til pensionsordningen, som foretages af arbejdsgiveren, der skal  

 medregnes ved topskatberegningen.
Kun det beløb, der resterer, efter at  

 pensionsinstituttet har indeholdt AM-bidrag af indbetalingen, medregnes.
Ad nr. 8 Det foreslås, at det skrå skatteloft forhøjes med 1 pct.-point til 59 pct.
Ad nr. 9 Det foreslås, at der indføres en overgangsregel for personer med stor  

 negativ kapitalindkomst i forhold til deres personlige indkomst.
Disse  

 personer vil blive mest berørt af nedsættelsen af fradragsværdien for  

 renteudgifter.
 Det foreslås, at der for ugifte, der har negativ kapitalindkomst, beregnes  

 en skatteværdi af den del af den negative kapitalindkomst, der overstiger 20  

 pct. af den personlige indkomst.
 For ægtefæller beregnes skatteværdien af den del af ægtefællernes samlede  

 negative nettokapitalindkomst, der overstiger 20 pct. af ægtefællernes  

 samlede personlige indkomst.
 Hvis den personlige indkomst er negativ eller nul, beregnes skatteværdi af  

 hele den negative kapitalindkomst.
Overgangsreglen anvendes første gang for indkomståret 2000, hvor  

 skatteværdien foreslås beregnet med 4 pct.
For indkomstårene 2001 og 2002  

 foreslås skatteværdien beregnet med 8 pct., hvorefter skatteværdien nedsættes  

 med 2 pct.-point for hvert efterfølgende indkomstår, således at der sidste  

 gang beregnes skatteværdi for indkomståret 2005 med 2 pct.
Den beregnede skatteværdi fradrages i den skattepligtiges beregnede  

 skatter.
Er der tale om ægtefæller, modregnes skatteværdien i de beregnede  

 skatter hos den ægtefælle, der har negativ kapitalindkomst, der overstiger 20  

 pct. af den personlige indkomst.
Hvis begge ægtefæller har negativ kapitalindkomst, der overstiger 20 pct.  

 af deres egen personlige indkomst, fordeles skatteværdien.
Fordelingen sker  

 efter forholdet mellem den del af den enkelte ægtefælles negative  

 kapitalindkomst, der overstiger 20 pct. af vedkommendes personlige indkomst.
 Skatteværdien modregnes på samme måde som skatteværdien af personfradrag,  

 jf. personskattelovens § 9. Det vil sige, at skatteværdien i nævnte  

 rækkefølge fradrages i bundskat, mellemskat, topskat og skat af aktieindkomst  

 over progressionsgrænsen og herefter i skatter til kommune og amtskommune  

 samt kirkelige afgifter.
Den beregnede skatteværdi fortabes, i det omfang den ikke kan udnyttes i  

 de nævnte skatter for det pågældende indkomstår.
Der er således ikke mulighed  

 for at fremføre uudnyttet skatteværdi i relation til denne overgangsregel.  

 Hvis en gift person helt eller delvis ikke kan udnytte skatteværdien til  

 fradrag i sine skatter, kan den uudnyttede del dog overføres til fradrag i  

 den anden ægtefælles skatter for det pågældende indkomstår.
Ad nr. 10 Det foreslås, at der indføres en overgangsbestemmelse for personer med  

 store ligningsmæssige fradrag, det vil sige udgifter, der kan fradrages ved  

 opgørelsen af den skattepligtige indkomst, men ikke ved opgørelsen af  

 personlig indkomst og kapitalindkomst.
 Fradragsværdien for sådanne udgifter vil falde fra ca. 40,4 pct. i 1998  

 til ca. 32,4 pct., når de ligningsmæssige fradrag fra og med indkomståret  

 2002 udgår af beregningsgrundlaget for bundskat efter personskattelovens § 6.
 Overgangsreglen foreslås udformet således, at en person - ud over at  

 fradrage sine ligningsmæssige fradrag ved opgørelsen af den skattepligtige  

 indkomst - tillige kan fradrage den del af de ligningsmæssige fradrag, der  

 overstiger 40.000 kr., i sit beregningsgrundlag for bundskat for indkomståret  

 2002.
I de følgende tre indkomstår tillægges beløbet 20.000 kr. for hvert  

 indkomstår, således at beregningsgrundlaget for bundskat for indkomståret  

 2005 reduceres med den del af de ligningsmæssige fradrag, der overstiger  

 100.000 kr.
Fra og med indkomståret 2006 kan ligningsmæssige fradrag ikke  

 reducere bundskatgrundlaget.
 Samtidig med dette lovforslag er fremsat et lovforslag, der indebærer en  

 justering af befordringsfradraget for lavindkomster, jf. forslag til Lov om  

 ændring af ligningsloven (Befordringsfradragsjustering for lavindkomster og  

 forhøjelse af beskatningsprocenten for fri firmabil), L 96.
I henhold til lovforslaget beregnes det justerede fradrag på grundlag af  

 det normale befordringsfradrag, som den skattepligtige selv indberetter til  

 skattemyndighederne på den årlige selvangivelse.
Denne beregning foretages  

 inden anvendelsen af den foreslåede overgangsregel for ligningsmæssige  

 fradrag.
Det vil sige, at det er det forhøjede befordringsfradrag, der  

 medregnes, når det opgøres, hvor stor en del af de samlede ligningsmæssige  

 fradrag der overstiger beløbsgrænsen for det pågældende indkomstår.
