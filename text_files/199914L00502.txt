Betænkning afgivet af Kulturudvalget den  

 3. maj 2000 Betænkning over Forslag til lov om ændring af  

 musikloven (Rytmiske spillesteder) Udvalget har behandlet lovforslaget i en række  

 møder og har herunder stillet spørgsmål til  

 kulturministeren, som denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra Vestsjællands Amt og Statens  

 Musikråd.
 Herefter indstiller et flertal (udvalget med  

 undtagelse af Dansk Folkepartis medlemmer) lovforslaget til vedtagelse  

 uændret.
Et mindretal inden for flertallet (Venstres og Det  

 Konservative Folkepartis medlemmer af udvalget) er enig i, at der nu skal  

 gøres en ekstra indsats for den rytmiske musik.
Det er der behov for  

 lokalt.
Der er gennem de seneste år gjort et stort stykke arbejde i  

 kommunerne for at udbygge og udvikle musikskolerne.
Det arbejde kan nu  

 videreføres med ændringen af musikloven om tilskud til rytmiske  

 spillesteder.
For mindretallet er det dog af stor betydning, at det  

 bliver spørgsmålet om kvalitet, der skal være  

 afgørende for, om der skal ydes støtte.
Derfor opfordres  

 ministeren til at sikre, at de kommende retningslinjer for ordningen ikke  

 indeholder krav til de regionale spillesteders struktur og organisation.
Det  

 er mindretallets principielle opfattelse, at de faglige råd og  

 nævn ikke bør have kompetence til at centralisere  

 kulturlivet.
 Et mindretal (Dansk Folkepartis medlemmer af  

 udvalget) indstiller lovforslaget til forkastelse ved 3.  

 behandling.
 Mindretallet finder, at det er helt i sin orden, at der  

 forefindes rytmiske spillesteder, men er til gengæld af den opfattelse,  

 at dette ikke nødvendigvis skal medføre offentlige  

 økonomiske investeringer i det omfang, som lovforslaget lægger  

 op til.
 Efter mindretallets opfattelse er der så mange penge  

 i omløb i forbindelse med den rytmiske musik, at nogle af disse midler  

 bør anvendes til gavn for udviklingen af musikken, særlig ud fra  

 den betragtning, at en del af aktørernes grundlag er en offentligt  

 støttet uddannelse.
Hanne Andersen (S) fmd.  

  Søren Hansen (S)  Carsten Hansen (S)  

  Peder Sass (S)  Jytte Wittrock (S)  

  Margrete Auken (SF)  Peter Duetoft (CD)  

 Henrik Svane (RV)  Ole Sohn (SF)  

  Ester Larsen (V)  Kim Andersen (V)  

  Kristian Jensen (V)  Jens Rohde (V)  

  Brian Mikkelsen (KF)  Ole Donner (DF) nfmd.  

 Poul Nødgaard (DF)  Tove Videbæk (KRF) Enhedslisten og Frihed 2000 havde ikke medlemmer i  

 udvalget.
