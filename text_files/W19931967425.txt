Spaltning, særlige vilkår,  

 bogført værdi -	Spaltning.
 -	Fastsættelse af særlige vilkår.
-	Bogført værdi Ligningsrådet gav tilladelse til skattefri spaltning efter  

 fusionsskattelovens §§ 15 a-b, men fandt det nødvendigt at  

 fastsætte særlige vilkår for tilladelsen.
Det var en  

 betingelse for tilladelsen, at anpartshaverne blev vederlagt med anparter i  

 de modtagende selskaber i samme forhold, som anpartshaverne besad anparter i  

 det indskydende selskab, jf. definitionen på spaltning i  

 fusionsskattelovens § 15 a, stk. 2. Endvidere var det en betingelse for  

 tilladelsen til spaltning, at anpartshaverne inden for et tidsrum af 3  

 år fra spaltningsdatoen ikke afhændede de modtagne anparter  

 på en måde, som medførte en forrykkelse af det indbyrdes  

 ejerforhold.
I samme tidsrum måtte anpartshaverne heller ikke  

 afhænde de modtagne anparter på en måde, så mere end  

 10 pct. af pålydende værdi af de modtagne anparter blev vederlagt  

 med andet end anparter.
 Ligningsrådet udtalte sig endvidere om anvendelsen af den  

 bogførte værdi ved beregningen af kontant udligningssum efter  

 fusionsskattelovens § 15 a, stk. 2.
 Et advokatfirma anmodede på vegne en klient om Ligningsrådets  

 tilladelse til skattefri spaltning af selskabet V A/S efter  

 fusionsskattelovens § 15 a.
 Selskabskapitalen i V A/S var ejet af 2 personer T og K.
 Der påtænktes gennemført et generationsskifte, som  

 indeholder følgende:
Først ville en skattefri spaltning blive gennemført, hvorved  

 selskabets nuværende to aktivitetsområder skulle føres ud  

 i hver sit nye og selvstændige selskab samtidig med, at det  

 nuværende selskab opløstes.
Der skulle foretages en opdeling af  

 selskabets samlede aktiver på de to afdelinger i V A/S, og hver  

 afdelings samlede aktiver og passiver skulle overdrages til de respektive nye  

 selskaber.
Tilsvarende fordeltes selskabets skattemæssige af- og  

 nedskrivninger, eventuelle ubenyttede investeringsfondshenlæggelser  

 etc.
Ved spaltningen dannedes to nye selskaber, der begge var ejet af T og  

 K.
 Vederlaget til aktionærerne i forbindelse med spaltningen blev  

 angivet med forskellige variationer i mængden af anparter og  

 mængden af kontant udligningssum.
Efter spaltningen ville T afvikle sin anpartsbesiddelse i V ApS (nyt)  

 samtidig med, at K afviklede sin anpartsbesiddelse i D ApS.
Herefter ville T  

 fuldt ud eje D ApS, og K ville fuldt ud eje V ApS (nyt).
 Spaltningen havde til formål at gøre det muligt for de  

 nuværende aktionærer hver at overtage et selskab fuldt ud.  

 Afviklingen af det fælles ejerskab til de to selskaber forudsattes  

 gennem ført efter dispensation efter ligningslovens § 16 A, stk. 2,  

 jf. stk. 1, eller ligningslovens § 16 B, stk. 2, jf. stk. 1, hvor de  

 respektive anpartsbesiddelser i de to selskaber ville blive indløst af  

 de udstedende selskaber.
 Ligningsrådet imødekom anmodningen om tilladelse til  

 skattefri spaltning efter fusionsskattelovens §§ 15 a-b, men fandt det  

 nødvendigt at fastsætte særlige vilkår for  

 tilladelsen.
Det var en betingelse for tilladelsen, at anpartshaverne blev vederlagt  

 med anparter i de modtagende selskaber i samme forhold, som anpartshaverne  

 besad anparter i det indskydende selskab, jf. definitionen på spaltning  

 i fusionsskattelovens § 15 a, stk. 2. Anpartshaverne kunne således  

 vederlægges alene med anparter, eller anpartshaverne kunne  

 vederlægges alene med anparter i det ene af de modtagende selskaber og  

 med anparter og højst 10 pct. i kontant udligningssum i det andet af  

 de modtagende selskaber.
Vederlæggelsen måtte ikke medføre  

 en forskydning i det indbyrdes ejerforhold mellem aktionærerne i det  

 indskydende selskab.
Endvidere var det en betingelse for tilladelsen til spaltning, at  

 anpartshaverne inden for en tidsrum af 3 år fra spaltningsdatoen ikke  

 afhændede de modtagne anparter på en måde, som  

 medførte en forrykkelse af det indbyrdes ejerforhold.
I samme tidsrum  

 måtte anpartshaverne heller ikke afhænde de modtagne anparter  

 på en måde, så mere end 10 pct. af pålydende  

 værdi af de modtagne anparter blev vederlagt med andet end  

 anparter.
Vilkårene var begrundet i, at salg af aktier eller anparter i  

 umiddelbar forlængelse af en skattefri spaltning bevirker en  

 omgåelse af to af betingelserne for skattefri spaltning i  

 fusionsskattelovens § 15 a, stk. 2: Dels betingelsen om, at  

 aktionærerne skal tildeles aktier i de modtagende selskaber efter en  

 pro rata-regel, hvorved aktionærernes indbyrdes ejerforhold ikke  

 forrykkes.
Dels betingelsen om, at højst 10 pct. af de modtagne  

 aktiers pålydende værdi kan vederlægges kontant.
 Ligningsrådet blev endvidere anmodet om en udtalelse om, i hvilke  

 situationer den 'bogførte' værdi som nævnt i  

 fusionsskattelovens § 15 a, stk. 2, kan finde anvendelse som grundlag for  

 beregningen af størrelsen af en eventuel kontant udligningssum.  

 Herunder om kravet i selskabslovens § 4, stk. 1, nr. 5, indebærer, at  

 en kontant udligningssum i tilfælde, hvor de modtagende selskaber er  

 aktie- eller anpartsselskaber, alene kan beregnes på grundlag af  

 pålydende værdier.
Hertil oplyste Ligningsrådet, at den kontante del af vederlaget til  

 aktionærerne i det indskydende selskab beregnes på grundlag af  

 den pålydende værdi for aktierne/anparterne i det modtagende  

 selskab.
Kun i det omfang der ikke findes en pålydende værdi, kan  

 den bogførte værdi anvendes.
Aktieselskabslovens § 1, stk. 3, jf. § 4, stk. 1, nr. 5, stiller krav om  

 en pålydende værdi for aktier i danske aktieselskaber.  

 Anpartsselskabslovens § 1, stk. 3, jf. § 4, stk. 1, nr. 4, stiller krav om en  

 pålydende værdi for anparter i danske anpartsselskaber, når  

 indskudskapitalen er opdelt i flere anparter.
Når der i et modtagende  

 dansk selskab således er en pålydende værdi for aktierne  

 eller anparterne, vil det ikke være aktuelt at anvende den  

 bogførte værdi.
 Bestemmelsen om, at den kontante del af vederlaget kan beregnes på  

 grundlag af den bogførte værdi, finder således anvendelse,  

 når det modtagende selskab er et dansk anpartsselskab, hvis  

 indskudskapital ikke er opdelt i flere anparter, eller når et  

 udenlandsk modtagende selskab ikke har en pålydende værdi for de  

 værdipapirer, som udstedes som bevis på ejerandel til  

 selskabskapitalen, som følge af at medlemsstatens lovgivning ikke  

 stiller krav herom.
