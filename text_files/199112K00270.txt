Nr LSF 270 Forslag til Lov om ændring af retsplejeloven (Dommeres bierhverv) Fremsat af Tom Behnke (FP) Kim Behnke (FP) Aage Brusgaard (FP) Ole Donner  

 (FP) Kirsten Jacobsen (FP) Pia Kjærsgaard (FP) den 22. april 1992 § 1 I lov om rettens pleje, jf. lovbekendtgørelse nr. 748 af 1. december 1989,  

 som senest ændret ved lov nr. 6 af 3. januar 1992, foretages følgende  

 ændring:
 § 47 affattes således:
»§ 47. En dommer må kun med forudgående tilladelse i hvert  

 enkelt tilfælde af et råd bestående af præsidenterne for de kollegiale retter  

 have indtægtsgivende beskæftigelse ved siden af sit egentlige embede.
Rådet  

 skal give Justitsministeriet meddelelse om sådanne tilladelser og herunder om  

 omfanget og karakteren af det arbejde, der er meddelt tilladelse til.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Lovforslaget har til formål at sikre, at der ikke kan rejses berettiget  

 tvivl om dommernes uafhængighed af lønnede bierhverv.
Den nuværende udformning af retsplejelovens § 47 bestemmer, at en dommer  

 kun med tilladelse af et råd bestående af præsidenterne for de kollegiale  

 retter må have fast indtægtsgivende beskæftigelse ved siden af sit egentlige  

 embede.
Rådet skal give Justitsministeriet meddelelse om sådanne tilladelser.
Reglen i § 47 regulerer således kun fast indtægtsgivende beskæftigelse,  

 hvorimod anden indtægtsgivende beskæftigelse - uanset omfanget - ikke kræver  

 tilladelse.
Dette har i praksis ført til, at dommeres deltagelse i  

 voldgiftssager ikke i hvert enkelt tilfælde forelægges det omhandlede råd,  

 uanset at deltagelsen for et enkelt dommerembedes vedkommende har antaget et  

 så betydeligt omfang, at indtægten herved formentlig i væsentlig grad  

 overstiger indtægten ved udførelsen af det egentlige embede.
Lovforslaget sikrer, at en dommer indhenter rådets forudgående tilladelse,  

 før påtagelsen af indtægtsgivende hverv.
Rådet skal efter lovforslaget  

 underrette Justitsministeriet om de tilladelser, der er givet, og skal som  

 noget nyt give ministeriet oplysning om omfanget og karakteren af det  

 arbejde, der er meddelt tilladelse til.
Dette vil bidrage til, at der skabes en tiltrængt åbenhed om dommeres  

 bierhverv.
Herved begrænses den af professor, dr. jur.
Stig Jørgensen påviste  

 risiko for interessesammenblanding.
Efter professor Stig Jørgensens  

 opfattelse består faren i, at »en dommer kan blive afhængig af sine  

 biindtægter, ligesom en narkoman kan blive afhængig af sine stoffer«.  

 Professoren har således (Det fri Aktuelt den 26. juli 1991) påpeget, at en  

 dommer, der et år har haft indtægter af en stor voldgiftssag og deraf  

 følgende stor B-skat, i det følgende år bliver nødt til at tiltrække nye  

 voldgiftssager.
Desuden vil lovforslagets vedtagelse effektivt bidrage til at forhindre,  

 at dommeres påtagelse af bierhverv virker forsinkende for det egentlige  

 domstolsarbejde.
Det forudsættes herved, at rådet ved sin behandling af  

 ansøgninger vil lægge vægt på, at dommere ikke påtager sig bierhverv, der er  

 så arbejdskrævende, at bierhvervets udførelse vil virke åbenbart sinkende for  

 dommernes varetagelse af deres egentlige arbejde som offentlige dommere.
 Endelig betyder rådets pligt til at orientere Justitsministeriet om  

 omfanget og karakteren af bierhverv, at ministeriet mere effektivt end i dag  

 kan følge domstolenes og dommernes ressourceudnyttelse og tillige sikre, at  

 staten opnår økonomisk korrekt vederlæggelse, når dommere ved udførelsen af  

 bierhverv udnytter statens lokaler, personale eller andre offentlige  

 faciliteter.
