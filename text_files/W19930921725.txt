Ankestyrelsens principafgørelse O-37-93 om arbejdsløshedsdagpenge - tildelingsbetingelser - uddannelseshjælp Resume:
 Ankenævnet var ikke berettiget til at afslå støtte efter revalideringsbestemmelserne alene med den begrundelse, at klager modtog arbejdsløshedsdagpenge.
 Vurderingen af, om en ansøger var berettiget til revalideringsmæssig bistand, beroede på en samlet bedømmelse af ansøgers forhold, herunder særligt den helbreds- og erhvervsmæssige situation.
 Kassation:
Principafgørelsen har ikke længere vejledningsværdi Kassationsdato:
29-05-2009 Love:
Lov om social bistand - lovbekendtgørelse nr. 829 af 1. oktober 1992 - § 43, stk. 1 Sagsfremstilling:
En 35-årig gift kvinde med 2 børn havde tidligere haft arbejde som chauffør og kassedame.
Hun var sygemeldt på grund af en ryglidelse, men stod fortsat til rådighed for arbejdsmarkedet via hendes arbejdsløshedskasse.
 Hun var på eget initiativ påbegyndt HF-enkeltfag med henblik på senere uddannelse til folkeskolelærer.
 Hun ansøgte kommunen om hjælp til revalidering.
 Kommunen meddelte afslag på ansøgningen og begrundede afgørelsen med, at hendes ryglidelse ikke fandtes at være af så alvorlig karakter, at hun dermed var omfattet af personkredsen i bistandslovens § 43, stk. 1.
 Kommunen fandt heller ikke, at hun befandt sig i en så fastlåst situation, at hun ikke skulle kunne påtage sig beskæftigelse indenfor sit hidtidige fagområde eller udnytte de uddannelsestilbud, som medlemsskab af A-kassen berettigede hende til.
 Kommunen anså således ikke kvinden for at være afskåret fra om placering indenfor HK-området.
 Endelig lagde kommunen vægt på, at revalideringsmæssig bistand var subsidiær i forhold til anden lovgivning.
Ankenævnet stadfæstede kommunens afgørelse.
Som begrundelse for afgørelsen anførte nævnet, at når kvinden modtog arbejdsløshedsdagpenge ansås det ikke for påkrævet at iværksætte revalidering.
Nævnet lagde endvidere vægt på, at hun på eget initiativ havde på begyndt HF, og at hendes A-kasse havde godkendt, at der blev udbetalt arbejdsløshedsdagpenge.
 Sagen blev behandlet i principielt møde med henblik på afklaring af, om der kunne gives afslag på revalideringsmæssig bistand alene med henvisning til, at ansøger modtog arbejdsløshedsdagpenge.
 Afgørelse:
Ankestyrelsen fandt, at vurderingen af, hvorvidt kvinden var berettiget til revalideringsmæssig bistand efter § 43 i lov om social bistand beroede på en samlet bedømmelse af hendes forhold.
I en sådan bedømmelse måtte der indgå en række momenter ikke mindst i relation til hendes helbreds- og erhvervsmæssige situation.
 Ankestyrelsen fandt således ikke, at der alene kunne lægges vægt på, at hun modtog arbejdsløshedsdagpenge.
 Ankestyrelsen hjemviste herefter sagen til Ankenævnet med henblik på en fornyet bedømmelse af kvindens samlede forhold, og på den baggrund en stillingtagen til, hvorvidt hun opfyldte betingelserne for tildeling af hjælp efter bistandslovens § 43.
