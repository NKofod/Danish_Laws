Cirkulære om tildeling af Justitsministeriets Medalje for Sårede i Tjeneste § 1. Medalje for Sårede i Tjeneste kan tildeles ansatte på Justitsministeriets område, der er blevet alvorligt såret eller invalideret i forbindelse med tjenesten som følge af en retsstridig handling.
Medalje for Sårede i Tjeneste tildeles for hændelser, der har fundet sted efter den 1. januar 1948.
 Stk. 2. Medaljen kan endvidere tildeles personer, der er eller har været ansat på Justitsministeriets område, og som har fået en psykisk efterreaktion som følge af en retsstridig handling eller en voldsom oplevelse i forbindelse med tjenesten.
 Stk. 3. Tildeling af medaljen foretages af justitsministeren.
 Stk. 4. Tildeling af medaljen kan ske posthumt til nære pårørende.
 Stk. 5. Ved behandlingen af indstillinger efter stk. 4 vil der blive indhentet og behandlet relevante personoplysninger om den indstillede, herunder oplysninger fra Kriminalregisteret om eventuelle strafbare forhold.
§ 2. Medaljen præges i sølv, der forgyldes, og bærer på aversen kongekronen på en bund af egeblade.
På reversen indgraveres Såret i Tjeneste og årstal for tilskadekomsten indskrevet i en krans af egeblad.
Stk. 2. Til medaljen hører et hvidt krydsbånd med to brede mørkeblå striber og én smal mørkeblå stribe.
Medaljens krydsbånd placeres på venstre side af brystet i overensstemmelse med det til enhver tid gældende reglement for bæring af dekorationer.
 Stk. 3. Ved gentagen tildeling skal der anden gang påhæftes medaljens krydsbånd et egeblad i sølv, og tredje gang påhæftes medaljens krydsbånd et egeblad i guld.
 § 3. Til medaljen medfølger et patent med motivation.
 § 4. Justitsministeriets Medalje for Sårede i Tjeneste overrækkes af justitsministeren eller den, som ministeren har delegeret kompetencen til.
 § 5. Medaljen tildeles som personlig ejendom.
 § 6. I øvrigt fastsættes de nærmere forhold af Justitsministeriet.
 § 7. Cirkulæret træder i kraft den 1. oktober 2022.
 Stk. 2. Cirkulære nr. 9457 af 12. april 2019 om tildeling af Justitsministeriets Medalje for Sårede i Tjeneste ophæves.
