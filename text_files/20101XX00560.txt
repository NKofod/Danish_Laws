Skriftlig fremsættelse (24. februar 2011) Socialministeren (Benedikte Kiær) Herved tillader jeg mig for Folketinget at fremsætte:
Forslag til lov om ændring af lov om social service (Tabt arbejdsfortjeneste og handicapbil til familier med børn med funktionsnedsættelse anbragt uden for hjemmet) (Lovforslag nr.
L 157) Lovforslaget fremsættes som led i udmøntningen af satspuljeaftalen for 2011. Forslaget indeholder to elementer.
For det første et forslag om ændring af reglerne om hjælp til dækning af tabt arbejdsfortjeneste ved pasning af børn med funktionsnedsættelse eller indgribende lidelse.
For det andet et forslag om ændring af reglerne om støtte til køb af handicapbil.
 Vedrørende tabt arbejdsfortjeneste fremsættes forslaget med henblik på at kravet om, at barnet skal være forsørget i hjemmet fraviges i forbindelse med hospitalsbesøg, for børn med funktionsnedsættelse anbragt uden for hjemmet, når moderens eller faderens tilstedeværelse på hospitalet er en nødvendig konsekvens af barnets funktionsnedsættelse og det mest hensigtsmæssige for barnet.
 Vedrørende handicapbiler fremsættes forslaget med henblik på at udvide målgruppen for støtte til køb af handicapbil, således at der i videre omfang end i dag gives adgang til at bevare en bevilget handicapbil eller få bevilget en handicapbil, når et barn med funktionsnedsættelse anbringes eller er anbragt uden for hjemmet.
 Det foreslås, at ændringerne træder i kraft den 1. januar 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
