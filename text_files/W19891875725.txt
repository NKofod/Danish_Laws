 Renter af et lån til køb af ejendom, hvorom aftale og afdragsvilkår  

 m.v. var truffet mundtligt før 7. oktober 1986, skulle indgå i grundlaget for  

 beregning af renteafgift i henhold til lov om afgift af renter af  

 forbrugslån, idet loven kræver, at der skal foreligge skriftlig aftale inden  

 nævnte dato.
Lærer A klagede over det af de stedlige skattemyndigheder for indkomståret  

 1987 fastsatte grundlag for beregning af renteafgift i medfør af lov om  

 afgift af renter af forbrugslån.
Klageren gjorde gældende, at en i  

 indkomståret afholdt renteudgift på 39.187 kr. vedrørende et sparekasselån  

 til køb af fast ejendom ikke var fradraget ved beregningen af  

 afgiftsgrundlaget.
Det var oplyst, at klageren den 3. november 1986 havde underskrevet en  

 slutseddel om køb af en erhvervsejendom i X.
Forinden underskrivelsen havde  

 han opnået tilsagn om lån fra sparekassen til køb af ejendommen.
Sparekassen  

 havde skriftligt bekræftet, at lånetilsagnet var givet mundtligt inden 6.  

 oktober 1986.
Med henvisning til, at der ikke var indgået en skriftlig aftale inden 7.  

 oktober 1986 havde de stedlige skattemyndigheder ikke fundet den omhandlede  

 renteudgift omfattet af § 3, stk. 4, nr. 3, jf. stk. 5, i lov om afgift af  

 renter af forbrugslån.
Det fremgår af nævnte bestemmelse, at nedsættelse af  

 afgiftsgrundlaget med renter af lån med sikkerhed i tinglyst pant i fast  

 ejendom bl.a. er betinget af, at aftale om udstedelse af pantebrev er indgået  

 skriftligt før den 7. oktober 1986, og af, at der inden dette tidspunkt er  

 indgået skriftlig aftale om lånets afvikling.
Klageren anførte, at han den 6. oktober 1986 havde et mundtligt tilsagn om  

 lån til køb af nævnte ejendom.
Lånet opfyldte i øvrigt lovens krav for  

 afgiftsfritagelse, og da mundtlige aftaler er bindende, var han af den  

 opfattelse, at den omhandlede renteudgift skulle fragå ved beregningen af  

 afgiftsgrundlaget.
 Da der ikke før 7. oktober 1986 var indgået en skriftlig låneaftale, fandt  

 Landsskatteretten - i overensstemmelse med de stedlige skattemyndigheder - at  

 den omhandlede renteudgift skulle indgå i afgiftsgrundlaget for beregning af  

 renteafgift i medfør af lov om afgift af renter på forbrugslån, idet  

 renteudgiften ikke fandtes omfattet af lovens § 3, stk. 4, nr. 3, jf. stk. 5.  

 Den påklagede ansættelse af afgiftsgrundlaget vedrørende afgift af renter på  

 forbrugslån blev herefter stadfæstet.
 LV 1988, F. 3.6.
