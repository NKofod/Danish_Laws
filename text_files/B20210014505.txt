Bekendtgørelse om syn og certificering af fiskeskibe i henhold til ILO-konvention nr. 188 om arbejdsforhold i fiskerisektoren I medfør af § 70 og § 74 c, stk. 1, i lov om søfarendes ansættelsesforhold m.v., jf. lovbekendtgørelse nr. 1662 af 17. december 2018, som ændret ved lov nr. 251 af 30. marts 2011, og § 1, stk. 2 og 3, § 3, stk. 1, nr. 1 og 3, og stk. 2, § 5, stk. 1, § 20 b, § 22, stk. 1 og 2, og § 32, stk. 9, i lov om sikkerhed til søs, jf. lovbekendtgørelse nr. 1629 af 17. december 2018, fastsættes efter bemyndigelse i henhold til § 1, stk. 1, nr. 3 og 6, i bekendtgørelse nr. 261 af 23. marts 2020 om henlæggelse af visse beføjelser til Søfartsstyrelsen og om klageadgang m.v.:
Kapitel 1 Formål § 1. Formålet med denne bekendtgørelse er at sikre, at fiskeskibe synes, godkendes og, når krævet, certificeres i henhold til FNs Internationale Arbejdsorganisations konvention om arbejdsforhold i fiskerisektoren (ILO-konvention nr. 188).
Stk. 2. Nærværende bekendtgørelse indeholder bestemmelser, der blandt andet er udformet på baggrund af ILO-konvention nr. 188, og berører således ikke øvrige eksisterende internationale, regionale eller nationale krav, der måtte vedrøre syn og certificering som indeholdt i f.eks.
Torremolinos-protokollen til den internationale Torremolinos-konvention af 1997 om fiskeskibe, vedtaget af FNs Internationale Maritime Organisation og gennemført i EU-retten ved Rådets direktiv 97/70/EF af 11. december 1997 om etablering af harmoniserede sikkerhedsforskrifter for fiskeskibe med en længde på 24 meter og derover.
Kapitel 2 Anvendelsesområde og definitioner Anvendelsesområde § 2. Bekendtgørelsen finder anvendelse for alle danske fiskeskibe med et dimensionstal på 20 eller derover.
Stk. 2. Bekendtgørelsen finder ikke anvendelse for 1) handelsskibe, 2) krigsskibe, 3) flådens hjælpeskibe eller 4) fritidsfartøjer.
Definitioner § 3. I denne bekendtgørelse forstås ved:
 1) Fisker: Enhver person, inkl. skibsføreren, der uanset stilling er ansat, forhyret eller arbejder om bord på et fiskeskib.
 2) Fiskeskib: Et skib, der anvendes til erhvervsmæssig fangst af fisk, hvaler, sæler, hvalrosser, skaldyr eller andre levende ressourcer fra havet, herunder skibe, der er udstyret som fiskeskibe og kan forarbejde fangst, eller hvis nationalitetsbevis er forsynet med havnekendingsnummer.
3) Længde: beregnes som 96 % af den totale længde på en vandlinje ved 85% af den mindste dybde (moulded) målt fra køllinjen eller som længden fra forenden af stævnen til rorstammens akse beregnet på nævnte vandlinje, hvis denne længde er den største.
I skibe med styrlastighed skal den vandlinje, på hvilken længden måles, være parallel med konstruktionsvandlinjen.
 4) Længden overalt (Loa): Afstanden i lige linje mellem det forreste punkt på forstævnen og det agterste punkt på agterstævnen.
 5) Dimensionstal: Loa multipliceret med fartøjets bredde (Loa x B).
6) Nyt fiskeskib: Et fiskeskib, for hvilket a) kontrakten om bygning eller større ombygning er blevet placeret på eller efter datoen for bekendtgørelsens ikrafttræden, b) kontrakten om bygning eller større ombygning er placeret før datoen for bekendtgørelsens ikrafttræden, og som leveres tre år eller mere efter denne dato eller c) såfremt byggekontrakten ikke foreligger på eller efter datoen for bekendtgørelsens ikrafttræden, at kølen er lagt, eller at det byggeri, der kan identificeres med et specifikt fartøj, er påbegyndt, eller at samlingen er påbegyndt omfattende mindst 50 ton eller 1 % af den anslåede samlede skrogvægt, hvis sidstnævnte er mindre.
Kapitel 3 Syn Godkendelse og syn af fiskeres arbejdsforhold § 4. Søfartsstyrelsen godkender og syner fiskeskibe efter denne bekendtgørelse, jf. dog stk. 2.
 Stk. 2. Søfartsstyrelsen kan autorisere organisationer, der er anerkendt i henhold til gældende bekendtgørelse om anerkendelse og autorisation af organisationer, som udfører inspektion og syn af skibe, til at foretage syn eller godkendelsesarbejde på Søfartsstyrelsens vegne.
 § 5. Alle nye fiskeskibe og fiskeskibe, der skifter flag til dansk flag, skal, forinden syn afholdes, indsende skibstegninger, oplysning om skibets forventede fartsområde og mønster og antal besætningsmedlemmer, herunder besætningsmedlemmernes fordeling efter kategorier, til brug for Søfartsstyrelsens godkendelse.
 Stk. 2. Skibstegningerne i henhold til stk. 1 skal vise arbejds- og opholdsrummenes beliggenhed, størrelse og indretning, pladsens udnyttelse, anbringelse af inventar og tilbehør samt arrangement af opvarmning, ventilation, udgangsforhold m.v.
 Stk. 3. Skibstegninger og oplysninger i henhold til stk. 1 skal ligeledes indsendes til Søfartsstyrelsen, forinden arbejds- eller opholdsrummene i et eksisterende skib forandres eller nyindrettes.
Synsterminer ved syn af fiskeres arbejdsforhold på fiskeskibe med en længde under 15 meter § 6. Fiskeskibe med en længde under 15 meter skal være genstand for syn, som nævnt nedenfor:
 1) Et syn i forbindelse med det lovpligtige første syn efter gældende bestemmelser herom, før skibet sættes i fart.
 2) Et syn i forbindelse med det lovpligtige fornyelsessyn efter de gældende bestemmelser herom, dog senest med 5 års mellemrum.
Synsterminer ved syn af fiskeres arbejdsforhold på fiskeskibe med en længde over 15 meter § 7. Fiskeskibe med en længde på 15 meter og derover skal være genstand for syn, som nævnt nedenfor:
 1) Et syn i forbindelse med det lovpligtige første syn efter gældende bestemmelser herom, før skibet sættes i fart.
 2) Et syn i forbindelse med de lovpligtige mellemliggende syn eller fornyelsessyn efter de gældende bestemmelser herom, dog senest med 4 års mellemrum.
Særlige syn og synsterminer § 8. Søfartsstyrelsen kan efter en konkret vurdering beslutte, at et fiskeskib skal underkastes et ekstraordinært syn.
 Stk. 2. For oplagte skibe kan Søfartsstyrelsen tillade, at foreskrevne syn helt eller delvis undlades, så længe skibet forbliver oplagt, og der ikke er fiskere forhyret om bord.
Synets indhold og omfang § 9. De syn, der er nævnt i §§ 6 og 7 omfatter syn af fiskeres arbejdsforhold, herunder mindst af 1) mindstealder, 2) sundhedsbeviser, 3) fiskeres kvalifikationer, 4) ansættelsesaftaler, 5) anvendelse af autoriserede, certificerede eller regulerede forhyrings- og formidlingstjenester, 6) hviletimer, 7) skibets bemanding, 8) arbejds- og opholdsrum, 9) fritidsfaciliteter om bord, 10) fødevarer og forplejning, 11) beskyttelse af sundhed og sikkerhed samt forebyggelse af ulykker, 12) sygdomsbehandling om bord og 13) betaling af løn.
 Stk. 2. Syn af arbejds- og opholdsrum og fritidsfaciliteter om bord, jf. stk. 1, nr. 8 og 9, udføres efter gældende bekendtgørelser om henholdsvis opholdsrum m.v. i fiskeskibe og kost og drikkevand m.v. i fiskeskibe i det omfang disse finder anvendelse for fiskeskibet.
Kapitel 4 Certifikat vedrørende fiskeres arbejdsforhold Udstedelse § 10. Et fiskeskib, der er på havet i mere end tre dage, skal have et certifikat vedrørende fiskeres arbejdsforhold inden fiskeskibet tages i drift, hvis det 1) enten har en længde på 24 m og derover, eller 2) normalt sejler i en afstand på mere end 200 sømil fra Danmarks kystlinje eller sejler videre end dansk kontinentalsokkels kant, idet den største afstand fra kystlinjen finder anvendelse.
 Stk. 2. Certifikatet udstedes på baggrund af et syn i henhold til § 6 eller § 7, der omfatter syn af fiskeres arbejdsforhold efter § 9.
 Stk. 3. Rederiet, hvis skibe i henhold til stk. 1 er pligtige til certificering, skal sende en ansøgning herom til Søfartsstyrelsen.
 § 11. Søfartsstyrelsen udsteder certifikat vedrørende fiskeres arbejdsforhold efter denne bekendtgørelse, jf. dog stk. 2.
 Stk. 2. Søfartsstyrelsen kan autorisere organisationer, der er anerkendt i henhold til gældende bekendtgørelse om anerkendelse og autorisation af organisationer, som udfører inspektion og syn af skibe, til at udstede certifikater på Søfartsstyrelsens vegne.
Gyldighed og gyldighedsperiode § 12. Et certifikat vedrørende fiskeres arbejdsforhold udstedes for en periode, der ikke må overstige 5 år, jf. dog stk. 2.
 Stk. 2. Ved fornyelsessyn, der er fuldført inden for 3 måneder før udløbet af det eksisterende certifikat, har det nye certifikat vedrørende fiskeres arbejdsforhold gyldighed fra datoen for fornyelsessynets fuldførelse i en periode, der ikke overstiger 5 år fra datoen for det eksisterende certifikats udløb.
 Stk. 3. Ved fornyelsessyn, der er fuldført mere end 3 måneder før udløbet af det eksisterende certifikat, har det nye certifikat vedrørende fiskeres arbejdsforhold gyldighed i en periode, der ikke overstiger 5 år fra datoen for fornyelsessynets fuldførelse.
Ophør af certifikatets gyldighed § 13. Et certifikat vedrørende fiskeres arbejdsforhold er ikke længere gyldigt i følgende tilfælde:
 1) Hvis de relevante syn ikke er fuldført inden for de gyldighedsperioder, der er angivet i § 12, stk. 2 eller 3.
 2) Hvis skibet ophører med at sejle under dansk flag.
 3) Hvis rederen ophører med at påtage sig ansvaret for driften af fiskeskibet.
 4) Hvis der er udført betydelige ændringer af skibets indretning eller af arbejds- og opholdsrum og fritidsfaciliteter, og skibstegninger og oplysninger ikke er indsendt til Søfartsstyrelsen efter § 5, stk. 3.
 5) Hvis skibet ophører med at være et fiskeskib.
 Stk. 2. Under de tilfælde, der er omtalt i stk. 1, nr. 2-4, kan der kun udstedes et nyt certifikat, hvis Søfartsstyrelsen eller en anerkendt organisation efter § 11, i forbindelse med udstedelse af certifikat finder det godtgjort, at skibet overholder kravene i § 9, stk. 1.
Tilbagekaldelse § 14. Søfartsstyrelsen kan tilbagekalde et certifikat vedrørende fiskeres arbejdsforhold, hvis det konstateres, at det pågældende skib ikke overholder kravene i nærværende bekendtgørelse, og eventuelle påbud ikke er efterkommet.
 Stk. 2. Ved vurdering af, hvorvidt et certifikat vedrørende fiskeres arbejdsforhold skal tilbagekaldes i henhold til stk. 1, tages hensyn til manglernes alvor og hyppighed.
Certifikatets form § 15. Certifikatet vedrørende fiskeres arbejdsforhold udstedes i den form, som fremgår af Søfartsstyrelsens hjemmeside.
 Stk. 2. Certifikatpligtige skibe, jf. § 10, stk. 1, skal om bord opbevare certifikat vedrørende fiskeres arbejdsforhold i dets originale form.
 Stk. 3. Certifikatet skal på forlangende forevises myndighederne i dets originale form.
Kapitel 5 Straffebestemmelser § 16. Overtrædelse af §§ 5-7 straffes med bøde eller fængsel indtil 1 år.
 Stk. 2. Overtrædelse af § 11 og § 15, stk. 2 og 3, straffes med bøde.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttræden m.v.
 § 17. Bekendtgørelsen træder i kraft den 3. februar 2021.
 § 18. Bekendtgørelsen gælder ikke for Grønland.
