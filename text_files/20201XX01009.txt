Skriftlig fremsættelse (23. april 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v. og lov om sygedagpenge (Forlængelse af suspension af dagpengeforbrug, 4-månedersperioden ved opgørelse af karens og forbrug af supplerende dagpenge, mulighed for fravalg af årsopgørelsen for 2020 ved satsberegningen for selvstændige erhvervsdrivende samt forlængelse af retten til sygedagpenge som følge af covid-19) (Lovforslag nr.
L 218) Lovforslaget udmønter dele af den samlet rammeaftale for genåbningen af Danmark af 22. marts 2021 mellem regeringen, Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Liberal Alliance og Alternativet.
 Det foreslås at udvide perioden med suspension af dagpengeforbruget, herunder supplerende dagpenge og 4-månedersperioden ved opgørelse af karens med yderligere to måneder, så suspensionen også omfatter maj og juni 2021.
 Suspensionen af dagpengeforbruget udmøntes i øvrigt på samme vis, som ved genindførelsen af suspensionen af dagpengeforbruget i perioden fra den 1. januar 2021 til den 30. april 2021.
Aftalepartierne er endvidere enige om at forlænge retten til sygedagpenge.
Det foreslås, at retten til sygedagpenge forlænges med to måneder, så ingen sygedagpengemodtagere overgår til jobafklaringsforløb til og med den 30. juni 2021.
 Der er blandt partierne bag aftale om et tryggere dagpengesystem (S, V, DF, K og LA) enighed om at give selvstændige erhvervsdrivende ved ledighed mulighed for at vælge at få beregnet en dagpenge- eller efterlønssats, hvor regnskabsåret 2020 ikke indgår.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Det foreslås, at lovforslaget træder i kraft den 14. maj 2021, og at lovforslaget kan stadfæstes straks efter dets vedtagelse.
 På grund af lovforslagets hastende karakter, har det været sendt i en kort høring med frist for høringssvar den 26. april 2021.
 Lovforslaget skønnes samlet set at medføre merudgifter for det offentlige på 244,4 mio. kr. i 2021, 450,3 mio. kr. i 2022 og 137,2 mio. kr. i 2023. (efter skat og tilbageløb).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
