 Fradrag for merudgifter ved udearbejde med overnatning kunne ikke  

 foretages med det maksimale beløb på 265 kr. pr. dag, da arbejdsgiveren kun  

 havde udbetalt godtgørelse med 200 kr. pr. dag.
 Maskinarbejder A klagede for indkomståret 1985 over, at de stedlige  

 skattemyndigheder havde beskåret hans fradrag for merudgifter ved udearbejde  

 på 26.765 kr. med 6.565 kr. til 20.200 kr.
 Det var oplyst, at klageren i 1985 under sit arbejde som montør i et  

 entreprenørfirma havde oppebåret en godtgørelse for udearbejdsdage med  

 overnatninger med 200 kr. pr. dag i 101 dag, eller i alt 20.200 kr.
Det var endvidere oplyst, at klageren havde anset sig for berettiget til  

 fradrag på 265 kr. pr. dag i 101 dag, eller med i alt 26.765 kr.
Han havde  

 som begrundelse for sin påstand henvist til de af Ligningsrådet vedtagne  

 ligningsanvisninger, hvori det efter hans opfattelse ikke var stillet som  

 betingelse for det maksimale fradrag, at arbejdsgiverens godtgørelse havde  

 andraget mindst dette beløb.
 De stedlige skattemyndigheder var modsat af den opfattelse, at en sådan  

 begrænsning fremgik af den pågældende ligningsanvisning.
Klageren havde yderligere gjort gældende, at han ved forespørgsel i den  

 stedlige skatteadministration forinden arbejdets begyndelse havde fået  

 bekræftet sin nævnte forståelse af fradragsanvisningen.
En repræsentant for  

 skatteadministrationen havde bekræftet, at man i nogle tilfælde havde givet  

 forkert besked om forholdet.
Landsskatteretten fandt, at det fremgår af sammenhængen i den pågældende  

 ligningsanvisning, at der kun indrømmes fradrag for merudgifter til fortæring  

 og overnatning uden dokumentation for faktiske udgifter med det maksimale  

 beløb på 265 kr. pr. dag, såfremt der af arbejdsgiveren er ydet en  

 godtgørelse på mindst samme beløb.
Herefter - og idet eventuelle fejlagtige  

 oplysninger fra skattemyndighederne ikke kunne bevirke fravigelse fra  

 anvisningen - måtte det have sit forblivende ved den påklagede ansættelse.
 LV 1987, D 1.6.2.
