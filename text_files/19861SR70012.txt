Nr BR 12 Beretning over udvalget til valgs prøvelse (vedrørende Anne Grete  

 Holmsgård, Tinning, Albrechtsen og Lenger)   

 Nr 70012 1986-87, 1. samling Blad nr 406 Afgivet af udvalget til valgs prøve Afgivet: 19861216 1. Efter indstilling i betænkning afgivet af udvalget for forretningsordenen den 10. juni 1985 (Folketingstidende 1984-85, tillæg B, sp. 2391) vedtog Folketinget den 14. juni 1985 (Folketingstidende 1984-85, forhandlingerne sp. 11322) at give samtykke til, at der blev rejst tiltale mod medlemmer af Folketinget Anne Grete Holmsgård, Tinning, Albrechtsen og Lenger for overtrædelse af straffeloven.
2. I overensstemmelse med det til Folketinget fremsendte udkast til anklageskrift blev de pågældende herefter sat under tiltale ved Københavns Byret til straf for overtrædelse af »straffelovens § 152, stk. 1, ved i tiden fra den 20. november 1984 i København at have røbet, hvad de i hvervet som medlemmer af Folketinget havde erfaret som hemmelighed, eller hvad der ved lov eller anden gyldig bestemmelse er betegnet som sådan, idet de tiltalte i forening og efter forudgående fælles aftale fra Christiansborg udleverede eller lod udlevere til interesserede fotokopier af monopoldirektoratets redegørelser om henholdsvis kunstgødningsbranchen og varmeisoleringsmaterialeindustrien, uagtet industriministeren havde truffet bestemmelse om, at begge redegørelser skulle hemmeligholdes.« 3. Københavns Byret afsagde dom i sagen den 12. november 1985. Ved dommen blev de pågældende fundet skyldige efter anklageskriftet.
Straffen blev fastsat til 50 dagbøder, hver på 100 kr., med forvandlingsstraf af hæfte i 50 dage.
4. Dommen blev af de pågældende anket til Østre Landsret med påstand om frifindelse, medens anklagemyndigeheden nedlagde påstand om stadfæstelse.
 Landsretten stadfæstede ved dom af 11. september 1986 byretsdommen.
5. Når et medlem af Folketinget har været tiltalt med Folketingets samtykke, modtager Folketinget efter aftale med Justitsministeriet meddelelse om sagens udfald.
Dette er også sket i det her omhandlede tilfælde, og den modtagne domsudskrift er herefter videregivet til udvalget til valgs prøvelse, der efter bestemmelsen i forretningsordenens § 7, stk. 1, nr. 2, »behandler spørgsmål om et medlems tab af valgbarhed«.
Udvalget til valgs prøvelse har herefter behandlet spørgsmålet, om de pågældende er »straffet for en handling, der i almindeligt omdømme gør dem uværdige til at være medlemmer af Folketinget«, jf.
 grundlovens § 30, stk. 1 (og § 33).
6. Udvalget har ikke fundet, at den begåede handling gør de pågældende uværdige til at være medlemmer af Folketinget, og udvalget gør derfor ikke indstilling.
