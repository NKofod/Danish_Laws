Skriftlig fremsættelse (6. oktober 2016) Finansministeren Claus Hjort Frederiksen:
 Herved tillader jeg mig for Folketinget at fremsætte:
Forslag til lov om ændring af lov om Det Økonomiske Råd og Det Miljøøkonomiske Råd (Formandskabets vurdering af produktivitetsudviklingen, sammensætningen af rådene, lovfæstelse af »følg-eller-forklar«-princippet m.v.) (Lovforslag nr.
L 33) Med lovforslaget lægger vi op til, at De Økonomiske Råds formandskab får til opgave at skulle bidrage med mere systematisk analyse og vedvarende fokus på håndtering af produktivitetsudfordringerne i Danmark.
Konkret indebærer opgaven, at formandskabet skal overvåge produktivitetsudviklingen i dansk økonomi, analysere faktorer bag udviklingen i produktivitet, komme med konkrete anbefalinger, der kan styrke den danske produktivitetsudvikling, samt foretage effektvurderinger af produktivitetsfremmende tiltag.
Analyserne og anbefalingerne skal publiceres i en årligt offentlig tilgængelig rapport.
Tilførslen af opgaven til formandskabet er på linje med EU-anbefalingen om etablering af nationale produktivitetsråd, der blev opnået enighed om på ECOFIN-rådsmødet den 17. juni 2016.
I forbindelse med lovforslaget ønsker vi samtidig at justere Det Økonomiske Råds sammensætning.
Den økonomiske debat har de senere år ændret karakter, og der findes flere institutioner, der optræder i den økonomisk-politiske debat på baggrund af egne analyser.
Regeringen foreslår, at CEPOS får en plads i Det Økonomiske Råd.
AE sidder i dag som den eneste tænketank i Det Økonomiske Råd, og CEPOS vil være en naturlig pendant til AE.
Balancen mellem lønmodtagerorganisationer og arbejdsgiver- og erhvervsorganisationer i Det Økonomiske Råd opretholdes ved, at CEPOS som en borgerlig-liberal tænketank indtræder på en ledig plads på arbejdsgiversiden.
Endelig ønsker regeringen med lovforslaget at lovfæste et »følg-eller-forklar«-princip for visse af formandskabets vurderinger.
Dette sker for at lovfæste den eksisterende praksis for, at regeringen generelt udtaler sig offentligt om Det Økonomiske Råds vurderinger vedrørende finanspolitikken.
Lovforslaget er sendt i høring den 4. oktober 2016 med høringsfrist den 1. november.
Høringssvarene foreligger således ikke endnu, men vil blive fremsendt forud for 1. behandling af lovforslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
