Skriftlig fremsættelse (30. januar  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 støtte til folkeoplysende voksenundervisning, frivilligt  

 folkeoplysende  foreningsarbejde og Folkeuniversitetet (folkeoplysningsloven)  

 og ophævelse af lov om daghøjskoler m.v. og lov om den fri  

 ungdomsuddannelse samt ændring af lov om refusion af udgifter til  

 uddannelse i forbindelse med aktivering m.m. samt ændring af  

 forskellige love. (Reform for daghøjskolerne, ændrede  

 tilskudsregler for folkeoplysning, betaling for aktiverede i uddannelse,  

 afvikling af den fri ungdomsuddannelse m.v.).
(Lovforslag nr.
L 79).
Formålet med lovforslaget er på grundlag af et  

 stærkt forenklet regelgrundlag for daghøjskoleområdet at  

 samle skoleformens styring og finansiering hos kommunerne, så skolerne  

 mere hensigtsmæssigt kan indgå i den lokale folkeoplysende og  

 beskæftigelsesfremmende indsats.
Det foreslås, at lov om  

 daghøjskoler m.v. ophæves, og at der indsættes et nyt  

 kapitel om daghøjskoler i folkeoplysningsloven.
Det bliver herefter  

 frivilligt for kommunalbestyrelser og amtsråd at beslutte, om og  

 hvorledes de vil støtte daghøjskoler.
Samtidig bortfalder  

 statstilskuddene til den fri kvote, ligesom de gældende detaljerede  

 regler om skolemiljø og om indhold og tilrettelæggelse  

 bortfalder, mens det fortsat vil være et krav, at skolerne organiseres  

 som uafhængige, selvejende institutioner.
Som konsekvens af overførelsen til kommunalt regi  

 foreslås finansministerens bemyndigelse til at fastsætte eller  

 aftale løn- og ansættelsesvilkår m.v. for ledere og  

 lærere ved daghøjskoler afviklet.
I stedet vil den  

 tilskudsydende kommunalbestyrelse eller amtsråd kunne kræve, at  

 daghøjskolen følger løn- og  

 ansættelsesvilkår, der er aftalt med eller fastsat af en  

 kommunalbestyrelse eller et amtsråd.
Daghøjskolerne trækkes ud af  

 finansieringsordningen for aktivering af ledige i uddannelsestilbud.
Derved  

 bortfalder refusionslovens særlige overgangsordning, hvorefter en given  

 andel af bevillingen til henholdsvis Arbejdsformidlingen og kommunerne alene  

 kunne anvendes til daghøjskolerne.
 Endvidere foreslås ændringer af  

 folkeoplysningsloven, hvorved 5 pct-puljen til start og udvikling bortfalder,  

 og der lægges et loft over de kommunale tilskud til aftenskolerne  

 på 1/3 af de samlede udgifter til leder- og lærerløn.  

 Endvidere foreslås det, at den enkelte kommunalbestyrelse   efter  

 høring af folkeoplysningsudvalget   får mulighed for at  

 fastsætte et højere tilskud til nogle fag og emner end til  

 andre.
 Også for aftenskolerne foreslås det, at de  

 statsligt fastsatte eller aftalte løn- og  

 ansættelsesvilkår for ledere og lærere afvikles, og at  

 kommunalbestyrelsen herefter som tilskudsbetingelse kan kræve, at  

 aftenskolen følger vilkår for lederes og læreres  

 løn, som er fastsat af kommunalbestyrelsen.
 For at sikre at flere unge hurtigst muligt kommer videre i  

 det ordinære uddannelsessystem eller kommer i beskæftigelse,  

 foreslås loven om den fri ungdomsuddannelse ophævet med virkning  

 for uddannelsesaftaler, der er indgået den 31. januar 2002 og senere.  

 Uddannelsesaftaler, der er indgået før denne dato, kan  

 videreføres.
 Endelig foreslås en forenkling af betalingsordningen  

 for aktiverede i uddannelsestilbud fra en ordning, hvor staten udbetaler  

 tilskud for aktiverede til institutionerne og efterfølgende  

 opkræver refusion hos hver enkelt kommune eller AF-region, til en  

 ordning, hvor den aktiverende myndighed betaler direkte til den  

 pågældende uddannelsesinstitution.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
