Nr LSF 79 Forslag til Lov om ændring af lægeloven (Faglig bedømmelse af ansøgere til  

 overlægestillinger) Fremsat af sundhedsministeren (Elsebeth Koch-Petersen) den 29. november 1989 Vedtaget ved tredjebehandling den 26. april 1990 Lov nr. 278 af 02/05/1990 § 1 I lov om udøvelse af lægegerning, jf. lovbekendtgørelse nr. 426 af 19.  

 august 1976, foretages følgende ændringer:
 1. § 14, stk. 1, affattes således:
»Ansættelse i statslige og kommunale lægestillinger sker efter  

 forudgående offentligt opslag.« 2. I § 14 indsættes efter stk. 1 som nye stykker:
 »Stk. 2. Inden en stilling som overlæge på et sygehus eller anden  

 behandlingsinstitution besættes, foretages der en lægefaglig bedømmelse af  

 ansøgeren i et fagligt bedømmelsesudvalg nedsat af ansættelsesmyndigheden.
Stk. 3. Før beslutning om ansættelse i en overlægestilling træffes,  

 forelægger ansættelsesmyndigheden sin indstilling om ansættelse i stillingen  

 for Sundhedsstyrelsen, der inden 10 dage kan afgive en vejledende lægefaglig  

 vurdering af ansøgeren.
Sundhedsstyrelsen fastsætter regler om, hvilke  

 oplysninger der skal forelægges som grundlag for styrelsens vurdering.« Stk. 2-5 bliver herefter stk. 4-7.
 3. I § 14, stk. 3, der bliver stk. 5, ændres »stk. 1«  

 til: »stk. 2«.
 4. § 31, stk. 3, affattes således:
»Stk. 3. Loven gælder ikke for Færøerne og Grønland, men kan ved kgl.  

 anordning sættes i kraft for Færøerne og Grønland med de afvigelser, som de  

 særlige færøske eller grønlandske forhold tilsiger.« § 2 Loven træder i kraft den 1. august 1990.
Oprindeligt fremsat forslag § 1 I lov om udøvelse af lægegerning, jf. lovbekendtgørelse nr. 426 af 19.  

 august 1976, foretages følgende ændringer:
 1. § 14, stk. 1 affattes således:
 »Ansættelse i statslige og kommunale lægestillinger sker efter  

 forudgående, offentligt opslag.«.
 2. I § 14 indsættes efter stk. 1 som nye stykker:
 »Stk. 2. Inden en stilling som overlæge på et sygehus eller anden  

 behandlingsinstitution besættes, foretages der en lægefaglig bedømmelse af  

 ansøgeren i et fagligt bedømmelsesudvalg, nedsat af ansættelsesmyndigheden.
Stk. 3. Før beslutning om ansættelse i en overlægestilling træffes,  

 forelægger ansættelsesmyndigheden sin indstilling om ansættelse i stillingen  

 for Sundhedsstyrelsen, der inden 10 dage kan afgive en vejledende, lægefaglig  

 vurdering af ansøgeren.
Sundhedsstyrelsen fastsætter regler om, hvilke  

 oplysninger der skal forelægges som grundlag for styrelsens vurdering.«.
 Stk. 2-5 bliver herefter til stk. 4-7.
 3. I § 14, stk. 3, der bliver til stk. 5. ændres »stk.  

 1« til: »stk. 2«.
 4. § 31, stk. 3 affattes således:
 »Stk. 3. Loven gælder ikke for Færøerne og Grønland, men kan ved kgl.  

 anordning sættes i kraft for Færøerne og Grønland med de afvigelser, som de  

 særlige færøske eller grønlandske forhold tilsiger.«.
§ 2 Loven træder i kraft den 1. august 1990.
Bemærkninger til lovforslaget A.
Almindelige bemærkninger.
 1. Hovedindhold.
Med lovforslaget foreslås en modernisering og forenkling af reglerne om  

 den faglige bedømmelse af ansøgere til overlægestillinger.
Endvidere indføres  

 der en direkte hjemmel til at bringe lægelovens bestemmelser i anvendelse på  

 Grønland.
 2. Lovforslagets baggrund og indhold.
 2.1. Faglig bedømmelse af ansøgere til overlægestillinger.
Efter lægelovens § 14, stk. 1, 2. pkt., der i princippet har været uændret  

 siden lægelovens oprindelige vedtagelse i 1934, skal der ved besættelse af  

 alle overlægestillinger indhentes en udtalelse fra Sundhedsstyrelsen, om  

 hvilke ansøgere der er kvalificerede til stillingen.
Sundhedsstyrelsens  

 udtalelse skal baseres på en vurdering foretaget af et fagligt råd nedsat af  

 det pågældende lægevidenskabelige selskab for 4 år ad gangen: de såkaldte  

 »§ 14-råd«.
 Denne ordning indebærer, at hver eneste ansøgning til en konkret opslået  

 overlægestilling skal indsendes til Sundhedsstyrelsen og underkastes en  

 faglig vurdering af styrelsen og det nedsatte råd til brug for  

 ansættelsesmyndigheden, f.eks. amtskommunen, ved den endelige vurdering af,  

 hvem der skal ansættes i stillingen.
De faglige udtalelser fra Sundhedsstyrelsen angiver om de enkelte ansøgere  

 er enten »ikke-kvalificerede«, »kvalificerede« eller  

 »meget kvalificerede« til den pågældende stilling.
Det bemærkes, at  

 der ved udtalelserne kun foretages en faglig vurdering af den pågældende  

 ansøgers lægefaglige, herunder forskningsmæssige kvalifikationer til  

 stillingen.
I Sundhedsstyrelsens lægefaglige vurderinger indgår således ikke  

 ansøgerens ledelsesmæssige kvalifikationer.
Baggrunden for indførelsen af § 14-ordningen i lægeloven i 1935 var, at de  

 enkelte sygehuse dengang kun havde meget begrænsede muligheder for at sikre  

 en tilfredsstillende faglig vurdering af ansøgere til ledige  

 overlægestillinger.
Dette har imidlertid ændret sig, således at den lokale  

 fremgangsmåde ved udarbejdelsen af indstillinger og selve  

 ansættelsesproceduren i dag imødekommer de krav, som man i sin tid ønskede at  

 tilgodese ved udformningen af den centraliserede ordning efter § 14, stk. 1.  

 Det er i dag det normale, at den lokale ansættelsesprocedure omfatter en  

 faglig bedømmelse foretaget af et særligt bedømmelsesudvalg eller af  

 lægerådet på det pågældende sygehus.
Denne bedømmelse suppleres ofte med en  

 vurdering af de enkelte ansøgeres egnethed til den ledige stilling iøvrigt,  

 idet man særligt ved ansættelse af administrerende overlæger lægger vægt på  

 en vurdering af ansøgerens administrative og ledelsesmæssige erfaring.  

 Sundhedsstyrelsens § 14-vurdering indgår således kun som et af flere  

 elementer i udvælgelsesproceduren.
 Den nuværende omstændelige procedure med central kvalifikationsbedømmelse  

 af alle ansøgerne til overlægestillinger kan efter Sundhedsministeriets og  

 Sundhedsstyrelsens opfattelse moderniseres og forenkles, samtidig med at der  

 bevares sikkerhed for det nødvendige faglige niveau ved besættelsen af de  

 pågældende stillinger i sygehusvæsenet.
 Efter nyordningen forudsættes de lokale ansættelsesmyndigheder selv at  

 nedsætte bedømmelsesudvalgene og foretage den samlede såvel faglige som  

 administrative og ledelsesmæssige vurdering af ansøgerne.
 På Rigshospitalet vil direktionen således i tilslutning til de faglige  

 bedømmelsesudvalgs vurderinger foretage en samlet vurdering af ansøgernes  

 såvel faglige som administrative- og ledelsesmæssige kvalifikationer,  

 forinden der foretages endelig indstilling i sagen.
Endvidere skal ansættelsesmyndighedens indstilling af den, som ønskes  

 ansat i stillingen, indsendes til Sundhedsstyrelsen til dennes faglige  

 vurdering.
Finder ansættelsesmyndigheden, at der er behov for det, kan den  

 anmode Sundhedsstyrelsen om en faglig vurdering af flere egnede ansøgere.
Som grundlag for ansættelsesmyndighedens vurdering vil der blive  

 udarbejdet vejledende retningslinier for hvilke faglige elementer, der skal  

 indgå i bedømmelsen af de enkelte ansøgere.Sundhedsstyrelsen vil endvidere  

 udarbejde regler om, hvilke oplysninger der skal forelægges til brug for  

 Sundhedsstyrelsens vurdering af de pågældende ansøgeres lægefaglige, herunder  

 forskningsmæssige kvalifikationer.
Sundhedsstyrelsens vurdering omfatter ikke  

 ansøgerens ledelsesmæssige kvalifikationer.
 Efter Sundhedsstyrelsens retningslinier forudsættes de lokale  

 bedømmelsesudvalg bl.a. at skulle vurdere følgende lægefaglige  

 kvalifikationer:
 - Ansøgerens hoveduddannelse og anden relevant uddannelse, herunder evt.  

 grenspeciale.
 - Øvrige kliniske uddannelse.
 - Videnskabelige ansættelse og arbejder samt evt. undervisningserfaring.
Ansættelsesmyndighedens indstilling til Sundhedsstyrelsen bilægges de  

 faglige bedømmelsesudvalgs vurdering af den (de) pågældende ansøger(e). Hvis  

 Sundhedsstyrelsen har bemærkninger til bedømmelsesudvalgets faglige vurdering  

 af den (de) pågældende, meddeles dette til den ansættende myndighed f.eks.  

 senest 10 hverdage efter modtagelsen.
Ansættelse vil herefter i alle tilfælde  

 umiddelbart kunne iværksættes.
Det bemærkes, at forelæggelsen for Sundhedsstyrelsen vil være  

 obligatorisk.
Styrelsens vurdering er dog ikke bindende for  

 ansættelsesmyndigheden, men af vejledende karakter, sådan som den også er det  

 efter den gældende ordning.
I bilag 1 til lovforslaget er foretaget en opstilling af teksten for den  

 gældende lovs § 14 (med mindre skrift) og for forslaget til en ny § 14. Det  

 ses heraf, at der også er foretaget en ændring af § 14, stk. 1, 1.  

 pkt. af redaktionel karakter.
Kravet om at der kun må ansættes autoriserede  

 læger i de nævnte stillinger, som er udgået af bestemmelsen, følger nemlig i  

 forvejen af lægelovens § 1, jf. §§ 2 og 3.
 2.2. Grønland.
 Denne ændring er af mere ordensmæssig karakter.
Ved lægelovens vedtagelse i 1934 blev der alene medtaget en bestemmelse  

 om, at loven - ved kgl. anordning - kunne sættes i kraft på Færøerne med de  

 ændringer, som følger af øernes særlige forhold.
En tilsvarende bestemmelse  

 blev således ikke medtaget for Grønland.
Efter grundlovsændringen i 1953 og  

 den deraf følgende ændring af Grønlands statsretlige stilling, er danske  

 love, der er vedtaget efter 5. juni 1953 gældende på Grønland, medmindre  

 loven indeholder udtrykkelig bestemmelse om det modsatte.
Love fra før  

 grundlovsændringen har derimod ikke gyldighed for Grønland, medmindre dette  

 udtrykkeligt er bestemt i loven, og dette har ikke været tilfældet for  

 lægeloven.
Ministeriet har derfor konstateret, at lægelovens oprindelige  

 bestemmelser formelt set ikke er gældende på Grønland.
Derimod er lægeloven sat i kraft på Færøerne - med de afvigelser som de  

 særlige færøske forhold tilsiger - jf.
Sundhedsministeriets lovbekendtgørelse  

 nr. 275 af 26. april 1989.
 Sundhedsministeriet finder, at der nu må skabes en tilsvarende hjemmel,  

 for at lægeloven ved kgl. anordning kan sættes i kraft på Grønland med de  

 afvigelser, som de særlige grønlandske forhold tilsiger.
 Af hensyn til overskueligheden er det fundet mest praktisk at samle de to  

 bemyndigelsesregler for Færøerne og Grønland i den for Færøerne gældende  

 bestemmelse, der herefter i sit indhold svarer til de  

 bemyndigelsesbestemmelser, der er optaget i andre danske love.
 3. Lovforslagets økonomiske og administrative konsekvenser.
Moderniseringen af proceduren for den faglige bedømmelse af ansøgere til  

 overlægestillinger forventes ikke at medføre merarbejde for de lokale  

 ansættelsesmyndigheder, f.eks. amtskommunerne.
Som anført nedsætter  

 amtskommunerne typisk allerede i dag selv bedømmelsesudvalg, der både tager  

 stilling til de faglige og administrative/ledelsesmæssige kvalifikationer.
 Lovforslaget vil således ikke medføre merudgifter for amtskommunerne eller  

 andre.
 4. Hørte myndigheder.
Lovforslaget har været forelagt Amtsrådsforeningen, Københavns og  

 Frederiksberg kommuner, samt Lægeforeningen og Sundhedsstyrelsen.
Endvidere  

 er lovforslaget sendt til orientering for Grønlands Hjemmestyre.
B.
Bemærkninger til lovforslagets enkelte bestemmelser.
Til § 1 Til nr. 1 og 2.
I bestemmelsens stk. 1 opretholdes kravet om forudgående offentligt opslag  

 ved besættelse af lægestillinger i staten og kommuner.
Kravet gælder som  

 hidtil alle lægestillinger, d.v.s. under- og overordnede stillinger,  

 administrative stillinger, stillinger ved sygehuse, heltids- og  

 deltidsstillinger samt længerevarende vikariater.
Kravet gælder endvidere for  

 private sygehuse eller lign., som sygehuskommunerne har indgået aftale med,  

 og som drives med hel eller delvis offentlig udgiftsdækning.
Kravet om faglig kvalifikationsbedømmelse i bestemmelsens stk. 2 omfatter  

 først og fremmest alle overlægestillinger på sygehuse eller andre  

 institutioner omfattet af sygehusloven.
I lighed med hidtil gældende praksis  

 forudsættes en tilsvarende kvalifikationsbedømmelse gennemført for overlæger  

 på Statens Seruminstitut, på de retsmedicinske institutter, for  

 skoleoverlæger samt visse overlæger inden for det sociale område.
Reglen  

 omfatter derimod ikke ansættelser af læger i ledende administrative  

 stillinger, så som lægelige sygehuschefer/direktører, overlæger i  

 centraladministrationen o.lign.
For embedslæger gælder en særlig procedure,  

 jf. § 2, stk. 2 i lov om embedslægeinstitutioner m.v.
 Til nr. 4.
Forslaget til denne bestemmelse er sendt til orientering for Grønlands  

 Hjemmestyre.
Efter lovforslagets vedtagelse vil der blive optaget nærmere  

 forhandling med hjemmestyret om udformningen af den kgl. anordning, hvormed  

 lægeloven sættes i kraft på Grønland.
Til § 2 Da Sundhedsstyrelsen inden lovens ikrafttrædelse skal udsende de i  

 lovforslagets § 14, stk. 2 og 3 nævnte regler om ansættelsesmyndighedens  

 faglige bedømmelse af ansøgere til overlægestillinger, sættes lovforslaget  

 først i kraft 1. august 1990.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget 1. § 14, stk. 1 til 3 affattes således:
 »Ansættelse i statslige og kommunale lægestillinger sker efter  

 forudgående, offentlig opslag.«.
 2. Stk. 2. Inden en stilling som overlæge på et sygehus eller anden  

 behandlingsinstitution besættes, foretages der en lægefaglig bedømmelse af  

 ansøgeren i et fagligt bedømmelsesudvalg, nedsat af ansættelsesmyndigheden.
Stk. 3. Før beslutning om ansættelse i en overlægestilling træffes,  

 forelægger ansættelsesmyndigheden sin indstilling om ansættelse i stillingen  

 for Sundhedsstyrelsen, der inden 10 dage kan afgive en vejledende, lægefaglig  

 vurdering af ansøgeren.
Sundhedsstyrelsen fastsætter regler om, hvilke  

 oplysninger der skal forelægges som grundlag for styrelsens vurdering.'.
Stk. 1. I statslige og kommunale lægestillinger må kun ansættes  

 autoriserede læger, og besættelse af sådanne lægestillinger sker efter  

 forudgående offentligt opslag.
Inden en stilling som ledende læge ved sygehus  

 eller anden større helbredelsesinstitution besættes, skal der indhentes en  

 udtalelse fra Sundhedsstyrelsen om, hvilke ansøgere der er kvalificerede til  

 stillingen.
Forinden denne udtalelse afgives, indhenter Sundhedsstyrelsen en  

 sagkyndig vurdering af ansøgernes kvalifikationer.
Til at afgive denne  

 vurdering vælger hvert af de lægevidenskabelige selskaber for 4 år ad gangen  

 et råd på 3 medlemmer, af hvilke mindst 1 medlem skal have tjenestested uden  

 for stor-København.
 Stk. 3. Aftaler eller overenskomster, der tilsigter at hindre, at de i  

 stk. 1 nævnte lægestillinger søges af læger, der ikke er medlemmer af  

 bestemte foreninger eller sammenslutninger, er ugyldige og kan ikke tillægges  

 retsvirkning, når vedkommende læge af sundhedsstyrelsenm i øvrigt anses for  

 kvalificeret.
 Stk. 2-5 bliver herefter til stk. 4-7.
 3. I § 14, stk. 3, der bliver til stk. 5 ændres »stk.  

 1« til: »stk. 2«.
 4. § 31, stk. 3 affattes således:
 »Stk. 3. Loven gælder ikke for Færøerne og Grønland, men kan ved kgl.  

 anordning sættes i kraft for Færøerne og Grønland med de afvigelser, som de  

 særlige færøske eller grønlandske forhold tilsiger.«.
 Stk. 3. Regeringen bemyndiges til ved kgl. anordning at sætte nærværende  

 lov i kraft på Færøerne med de ændringer, som følger af øernes særlige  

 forhold.
