Beretning afgivet af Erhvervsudvalget den 26. maj 1999 Beretning over Forslag til folketingsbeslutning om  

 regelforenkling gennem indførelse af én samlet  

 trækprocent ved virksomhedernes lønadministration [af Svend Erik Hovmand (V),  

 Pernille Sams (KF),  

 og Sonja Albrink (CD) m.fl.] Udvalget har behandlet beslutningsforslaget i en  

 række møder og har herunder stillet spørgsmål til  

 skatteministeren, som denne har besvaret skriftligt.
Udvalget konstaterer, at skatteministeren under 1.  

 behandlingen og i svaret på udvalgets spørgsmål (optrykt  

 som bilag) har givet tilsagn om at nedsætte et udvalg, der skal have  

 til opgave at undersøge mulighederne for at anvende én  

 trækprocent ved virksomhedernes lønadministration.
Udvalget  

 forudsætter, at dette udvalgsarbejde vil være tilendebragt inden  

 udgangen af 1999, således at Folketinget eventuelt kan  

 færdigbehandle regeringens lovforslag i den kommende folketingssamling.  

 Udvalget forudsætter, at ministeriet under udvalgsarbejdet hører  

 de berørte parter.
 Udvalget har endvidere noteret sig, at skatteministeren er  

 indstillet på at arbejde positivt og målrettet for at finde en  

 løsning vedrørende muligheden for at indføre én  

 fælles trækprocent, der lever op til intentionerne i  

 beslutningsforslaget.
P. u. v.  

 Mariann Fischer Boel  

 formand Bilag Et af udvalgets spørgsmål til skatteministeren  

 og dennes svar herpå Spørgsmål:
 Ministeren bedes vurdere, hvilke administrative  

 konsekvenser for det offentlige en vedtagelse af beslutningsforslaget vil  

 medføre.
 Svar:
 De administrative konsekvenser for det offentlige beror  

 på, hvilken blandt flere modeller for én fælles  

 trækprocent, der vælges.
 Derfor vil jeg som bebudet nedsætte et udvalg til at  

 undersøge de forskellige muligheder og komme med forslag til, hvilken  

 model der bør følges.
 Der kan ikke forsvarligt vælges en model for  

 gennemførsel af en fælles trækprocent, før  

 udvalgets rapport foreligger, dvs. inden udgangen af 1999.
 Jeg kan derfor ikke på nuværende tidspunkt  

 skønne over de administrative konsekvenser for det offentlige ved en  

 vedtagelse af beslutningsforslaget.
