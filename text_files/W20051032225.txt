Konkrete afgørelser vedr. § 10 fra ÅB 2005 III (N.j.nr. 12-00304-04) Ansøger, der på skadestidspunktet var 14 år, havde til en fest været udsat for seksuelle overgreb begået af nogle jævnaldrende drenge.
Ansøgeren havde ikke straks fortalt nogen om overgrebene, idet hun skammede sig og bebrejdede sig selv for det skete.
Ansøger fik efter overgrebene koncentrationsbesvær og selvmordstanker.
Først nogle dage efter overgrebene fortalte ansøger sine forældre om hændelsen, og hun påbegyndte psykologbehandling.
Forældrene foretog først politianmeldelse af overgrebene efter at være blevet opfordret til det af ansøgers psykolog.
 Politianmeldelsen blev indgivet 79 døgn efter, at forholdet blev begået, og ca. 2 måneder efter at forældrene var blevet bekendt med overgrebet.
Nævnet afslog i medfør af offererstatningslovens § 10, stk. 1, ansøgers ansøgning om godtgørelse og erstatning, idet forholdet ikke var anmeldt til politiet uden unødigt ophold.
Nævnet fandt ikke, at der i sagen forelå sådanne omstændigheder, at nævnet kunne se bort fra den sene anmeldelse, jf. § 10, stk. 2.
