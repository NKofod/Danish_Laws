Skriftlig fremsættelse (5. oktober 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af momsloven (Ændring af reglerne om forfattervirksomhed og kunstnerisk aktivitet) (Lovforslag nr.
L 13) Lovforslaget er en genfremsættelse af L 106 B, som efter deling af L 106, der oprindelig blev fremsat den 22. december 2021, blev forkastet af Folketinget ved 3. behandlingen den 9. juni 2022.
 Forslaget genfremsættes for at bringe dansk ret i relation til den momsmæssige behandling af meddelelse af licenser til kunstneres ophavsrettigheder i overensstemmelse med de bagvedliggende EU-regler samtidig med, at den gældende momsfritagelse for forfattervirksomhed og kunstnerisk aktivitet bevares.
Med lovforslaget præciseres momsreglerne, således at det tydeligt fremgår, at momsfritagelsen for forfattervirksomhed og kunstnerisk aktivitet er personlig og således ikke omfatter andre end forfatterne og kunstnerne.
Som konsekvens heraf vil meddelelse af licens til forfattere og kunstneres ophavsretsbelagte værker være momspligtige, når disse leveres af andre end forfatterne og kunstnerne selv.
Lovforslaget svarer til det tidligere fremsatte forslag om ændring af reglerne for forfattervirksomhed og kunstnerisk aktivitet i L 106, idet det dog foreslås, at loven træder i kraft 1. juli 2023, hvilket er 6 måneder efter det foreslåede ikrafttrædelsestidspunkt i det oprindelige forslag.
På grund af genfremsættelsen og den foreslåede ikrafttrædelse den 1. juli 2023 er de provenumæssige konsekvenser justeret og opdateret til 2023-niveau.
 Lovforslaget har ikke været i høring, da der er tale om en genfremsættelse af en del af lovforslag L 106, hvor et udkast til lovforslaget var i høring fra den 17. september 2021 til den 15. oktober 2021 forud for fremsættelsen af lovforslaget den 21. december 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
