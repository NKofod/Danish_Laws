Fremsat den 26. oktober af beskæftigelsesministeren (Mette Frederiksen) Forslag til Lov om ændring af lov om arbejdsløshedsforsikring m.v. og lov om aktiv socialpolitik (Midlertidig ændring af kommunernes medfinansiering af arbejdsløshedsdagpenge og kontanthjælp) § 1 I lov om arbejdsløshedsforsikring m.v., jf. lovbekendtgørelse nr. 642 af 22. juni 2012, som ændret ved § 1 i lov nr. 1365 af 28. december 2011, § 10 i lov nr. 922 af 18. september 2012 og § 1 i lov nr. 928 af 18. september 2012, foretages følgende ændringer:
 1. I § 82 a, stk. 3, 3. pkt., indsættes efter »tilbuddet«: », jf. dog stk. 7«.
 2. I § 82 a indsættes som stk. 7:
»Stk. 7. Stk. 3, 3. pkt., finder ikke anvendelse for udgifterne til dagpenge, jf. stk. 1, der udbetales for årene 2013 og 2014.« § 2 I lov om aktiv socialpolitik, jf. lovbekendtgørelse nr. 190 af 24. februar 2012, som ændret senest ved § 2 i lov nr. 928 af 18. september 2012, foretages følgende ændringer:
 1. I § 100, stk. 3, indsættes efter »påbegyndes«: », jf. dog stk. 6«.
 2. I § 100 indsættes som stk. 6:
»Stk. 6. Stk. 3 finder ikke anvendelse for årene 2013 og 2014.« § 3 Loven træder i kraft den 1. januar 2013.
Bemærkninger til lovforslaget 1. Indledning 1.1. Lovforslagets hovedindhold Lovforslaget udmønter dele af aftalen om kommunernes økonomi for 2013 indgået mellem regeringen (Socialdemokraterne, Radikale Venstre og Socialistisk Folkeparti) og KL.
 Regeringen og KL er enige om en 2-årig suspension af reglerne om 100 pct. kommunal finansiering af udgifterne til arbejdsløshedsdagpenge og kontanthjælp, hvis tilbud om aktivering og samtaler ikke gennemføres rettidigt (strafrefusion).
1.2. Lovforslagets baggrund Regeringen (Socialdemokraterne, Radikale Venstre og Socialistisk Folkeparti) har indgået aftale med KL om kommunernes økonomi for 2013.
 I forhold til beskæftigelsesområdet fremgår bl.a. følgende af aftalen:
»Kommunerne har ansvaret for, at ledige kommer i beskæftigelse.
Regeringen og KL er enige om, at arbejdsudbuddet skal forøges, og at beskæftigelsesindsatsen er et vigtigt redskab til at opfylde denne målsætning.
Kommunerne har en afgørende opgave i at sikre, at ledige kommer tilbage i beskæftigelse eller påbegynder et uddannelsesforløb.
Samtidig har beskæftigelsesindsatsen stor betydning for den enkelte kommunes økonomi, idet effektivitetsforskelle i indsatsen i høj grad påvirker kommunernes økonomiske handlemuligheder.
Kommunernes realisering af målsætningerne i de kommende reformer af førtidspension, fleksjob, kontanthjælp mv. får således stor samfunds- såvel som kommunaløkonomisk betydning.
Forenkling og modernisering af regler Kommunerne bruger mange administrative ressourcer på at leve op til krav om dokumentation og kontrol.
 Regeringen og KL er enige om, at der skal ske en forenkling af reglerne på beskæftigelsesområdet, som kan understøtte, at ledige i højere grad får mulighed for at tage ejerskab for deres jobsituation, og som kan frigøre administrative ressourcer i kommunerne, som i stedet kan bruges på jobcentrenes primære opgave, nemlig at hjælpe ledige i job.
 Som opfølgning på sidste års økonomiaftale har et udvalgsarbejde med deltagelse af Beskæftigelsesministeriet, KL og Finansministeriet i foråret 2012 forberedt flere forslag til forenklinger.
Reglerne om rettidighed og strafrefusion blev indført for at sikre, at alle dagpenge- og kontanthjælpsmodtagere modtager en aktiv indsats med sigte på at hjælpe dem i job.
Reglerne har dog vist sig at være tunge at administrere for kommunerne.
 Regeringen og KL er på den baggrund enige om en 2-årig suspension af reglerne om 100 pct. kommunal finansiering af udgifterne til arbejdsløshedsdagpenge og kontanthjælp, hvis tilbud om aktivering og samtaler ikke gennemføres rettidigt (strafrefusion). En eventuel permanent afvikling af refusionsstraffen kan indgå i drøftelserne om en refusionsomlægning.
En suspension af strafrefusionen for forsikrede ledige vil frigøre 20 mio. kr. i 2013, som indgår som element i regeringens opfyldelse af moderniseringsaftalen. .« Nærværende lovforslag udmønter ovennævnte del af aftalen om kommunernes økonomi for 2013 og indeholder følgende to elementer:
  Suspension af reglerne om kommunernes 100 pct. finansiering af arbejdsløshedsdagpenge, når tilbud ikke er givet til tiden.
  Suspension af reglerne om kommunernes manglende ret til refusion af udgifterne til kontanthjælp, når tilbud ikke er givet til tiden.
2. Lovforslagets indhold 2.1. Suspension af reglerne om kommunernes 100 pct. finansiering af udgifterne til arbejdsløshedsdagpenge, når tilbud ikke er givet til tiden 2.1.1. Gældende regler Ved lov nr. 482 af 22. juni 2009 fik kommunerne pr. 1. januar 2010 som noget nyt pligt til at medfinansiere udgifterne til arbejdsløshedsdagpenge, jf. § 82 a i lov om arbejdsløshedsforsikring m.v.
Lovændringen var et led i lovgivningen om indførelsen af et enstrenget kommunalt beskæftigelsessystem, hvor kommunerne fik ansvaret for den samlede aktive beskæftigelsesindsats, herunder indsatsen for de forsikrede ledige.
Satserne for medfinansiering blev ændret ved lov nr. 1602 af 22. december 2010.
 Medfinansieringsreglerne i § 82 a i lov om arbejdsløshedsforsikring m.v. indebærer, at kommunen skal bidrage til finansieringen af statens udgifter til arbejdsløshedsdagpenge.
 Kommunerne skal som udgangspunkt medfinansiere 70 pct. af udgifterne til arbejdsløshedsdagpenge, når den ledige deltager i vejledning og opkvalificering, i 6 ugers selvvalgt uddannelse og i perioder, hvor den ledige ikke deltager i tilbud (passive perioder).
 Deltager en ledig i ordinær uddannelse efter § 32, stk. 1, nr. 1, eller i virksomhedspraktik efter kapitel 11 i lov om en aktiv beskæftigelsesindsats, udgør kommunernes medfinansieringsbidrag kun 50 pct. af udgifterne til arbejdsløshedsdagpenge.
 Hvis en person, der har ret og pligt til et tilbud efter kapitel 16 i lov om en aktiv beskæftigelsesindsats, ikke påbegynder tilbuddet rettidigt, eller tilbuddet ikke opfylder kravene til varighed, betaler kommunerne 100 pct. af udgifterne til arbejdsløshedsdagpenge for de timer, der ikke er omfattet af tilbuddet.
 Reglerne om 100 pct. finansiering havde virkning fra den 3. januar 2011.
2.1.2. Forslagets indhold Reglerne om 100 pct. finansiering indebærer en risiko for, at hensynet til et tilbuds varighed og starttidspunkt vejer tungere end hensynet til, hvilket tilbud den enkelte ledige har mest behov for.
Hertil kommer, at reglerne har vist sig at være tunge at administrere for kommunerne.
 Med lov nr. 17 af 15. januar 2012 om ændring af lov om en aktiv beskæftigelsesindsats (Ophævelse af ret og pligt til tilbud af mindst 6 måneders varighed for unge under 30 år og ophævelse af ret og pligt for dagpengemodtagere til fuldtidsaktivering efter 123 ugers ledighed m.v.) og lov nr. 268 af 27. marts 2012 om ændring af lov om en aktiv beskæftigelsesindsats (Nedsættelse af varighedskrav til ret og pligt-tilbud og ændring af tidspunktet for gentagen aktivering for ikke arbejdsmarkedsparate kontanthjælpsmodtagere, der er fyldt 30 år, m.v.), har kommunerne fået mere fleksible rammer for at tilrettelægge en individuel indsats.
 Under hensyn hertil foreslås det at suspendere reglerne om 100 pct. finansiering af arbejdsløshedsdagpenge i situationer, hvor ret- og pligt kravene ikke er opfyldt, i årene 2013 og 2014.
 Forslaget understøtter, at kommunerne får mere fleksible rammer for at tilrettelægge en individuel indsats.
2.2. Suspension af reglen om kommunernes manglende ret til refusion af udgifterne til kontanthjælp, når tilbud ikke er givet til tiden 2.2.1. Gældende regler Hvis en person, der har ret og pligt til et tilbud efter kapitel 17 i lov om en aktiv beskæftigelsesindsats, ikke påbegynder tilbuddet rettidigt, modtager kommunen ingen refusion for kontanthjælp fra det tidspunkt, hvor personen har ret og pligt til tilbud efter reglerne i kapitel 17 i lov om en aktiv beskæftigelsesindsats, og indtil tilbud påbegyndes, jf. § 100, stk. 3, i lov om aktiv socialpolitik.
2.2.2. Forslagets indhold Reglen om at kommunerne ikke kan få refusion for udgifterne til kontanthjælp, når ret- og pligttilbud ikke er givet efter reglerne i kapitel 17 i lov om en aktiv beskæftigelsesindsats, indebærer en risiko for, at hensynet til et tilbuds varighed og starttidspunkt vejer tungere end hensynet til, hvilket tilbud den enkelte ledige har mest behov for.
Hertil kommer, at reglerne har vist sig at være tunge at administrere for kommunerne.
 Med lov nr. 17 af 15. januar 2012 om ændring af lov om en aktiv beskæftigelsesindsats (Ophævelse af ret og pligt til tilbud af mindst 6 måneders varighed for unge under 30 år og ophævelse af ret og pligt for dagpengemodtagere til fuldtidsaktivering efter 123 ugers ledighed m.v.) og lov nr. 268 af 27. marts 2012 om ændring af lov om en aktiv beskæftigelsesindsats (Nedsættelse af varighedskrav til ret og pligt-tilbud og ændring af tidspunktet for gentagen aktivering for ikke arbejdsmarkedsparate kontanthjælpsmodtagere, der er fyldt 30 år, m.v.), har kommunerne fået mere fleksible rammer for at tilrettelægge en individuel indsats.
 Under hensyn hertil foreslås det at suspendere reglen om, at kommunerne ikke kan få refusion for udgifterne til kontanthjælp, når ret- og pligttilbud ikke er givet efter reglerne i kapitel 17 i lov om en aktiv beskæftigelsesindsats, i årene 2013 og 2014.
 Forslaget understøtter, at kommunerne får mere fleksible rammer for at tilrettelægge en individuel indsats.
3. Økonomiske og administrative konsekvenser for det offentlige 3.1. Suspension af reglerne om kommunernes 100 pct. finansiering af udgifterne til arbejdsløshedsdagpenge og kommunernes manglende ret til refusion af udgifterne til kontanthjælp Forslaget vedrører en suspension af reglerne om 100 pct. kommunal finansiering af udgifterne til dagpenge, hvis ret og pligttilbud efter kapitel 16 i lov om en aktiv beskæftigelsesindsats ikke påbegyndes rettidigt eller ikke opfylder kravene til varighed.
Forslaget indeholder endvidere en suspension af reglerne om 0 pct. refusion af de kommunale udgifter til kontanthjælp, når ret og pligttilbud efter kapitel 17 i lov om en aktiv beskæftigelsesindsats ikke påbegyndes rettidigt.
Suspensionen foreslås at skulle gælde i 2013 og 2014.
3.1.1. Administrative konsekvenser (DUT) Reglerne om, at kommunerne skal medfinansiere hele (100 pct.) dagpengeudgiften, hvis ret og pligttilbud efter kapitel 16 i lov om en aktiv beskæftigelsesindsats ikke påbegyndes rettidigt eller ikke opfylder kravene til varighed og mindste ugentlige timetal (timetalskravet er udgået i starten af 2012), blev indført med virkning fra den 3. januar 2011. Ændringen var en del af den samlede lovgivning, som udmøntede beslutningen om at kommunalisere den statslige beskæftigelsesindsats for forsikrede ledige.
Kommunerne blev kompenseret herfor i forbindelse med vurderingen og forhandlingen af de økonomiske konsekvenser af lov nr. 482 om ændring af lov om arbejdsløshedsforsikring m.v., lov om retssikkerhed og administration på det sociale område og forskellige andre love (Sammenlægning af Arbejdsmarkedets Ankenævn med Ankestyrelsens Beskæftigelsesudvalg, finansiering af arbejdsløshedsdagpenge, arbejdsløshedskassernes vejledningspligt og tilsyn med kommunerne m.v.). Der blev ikke foretaget en særskilt vurdering af de administrative konsekvenser af reglerne om 100 pct. finansiering ved manglende rettidighed, men det fremgår af aftalen om kommunernes økonomi for 2013, at en suspension af reglerne om kommunernes 100 pct. finansiering af udgifterne til dagpenge for forsikrede ledige vil frigøre 20,3 mio. kr. (2013-pl) årligt i administrative besparelser, som vil indgå som element i regeringens opfyldelse af moderniseringsaftalen.
Denne administrative lettelse indgår derfor ikke i dette lovforslags økonomiske konsekvenser.
Reglerne om, at der ikke gives refusion for kommunernes udgifter til kontanthjælp i situationer, hvor aktiveringsreglerne for kontanthjælpsmodtagere ikke var opfyldt, blev indført pr. 1. januar 2008. Kommunerne blev i den forbindelse kompenseret med årligt 16,7 mio. kr. (2013-pl) for de administrative meropgaver og ekstra udgifter til revision, som de nye regler gav anledning til.
Suspensionen af reglerne om, at der ikke gives refusion til kommunernes udgifter til kontanthjælp i situationer, hvor aktiveringsreglerne for kontanthjælpsmodtagere ikke er opfyldt, vurderes på denne baggrund at lette kommunerne for opgaver og udgifter i tilsvarende omfang, dvs. administrative mindreudgifter svarende til 16,7 mio. kr. årligt i 2013 og 2014, jf. tabel 1.
3.1.2. Kommunaløkonomiske konsekvenser i øvrigt I forbindelse med indførelsen af reglerne for såvel dagpenge- som kontanthjælpsmodtagere blev det forudsat, at de nye regler ikke i sig selv ville medføre en ændring i aktiveringsindsatsen.
Det blev således forudsat, at kommunernes udgifter til aktivering og forsørgelse af dagpenge- og kontanthjælpsmodtagere ikke ville ændre sig som følge af de nye regler.
Budgetteringen af de statslige bevillinger til refusion af kommunernes udgifter til forsørgelse og aktivering blev heller ikke justeret som følge af de nye regler.
Således indgår den statslige nettoindtægt, der følger af 100 pct. kommunal finansiering ved ikke rettidig aktivering af dagpenge- og kontanthjælpsmodtagere, ikke i den samlede budgettering af de statslige udgifter til dagpenge og kontanthjælp, idet det forudsættes, at kommunerne overholder kravene med hensyn til rettidighed, varighed og mindste ugentlige timetal.
 De økonomiske konsekvenser for kommunerne skal forhandles med de kommunale parter.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Udkast til lovforslag har været sendt i høring hos Beskæftigelsesrådets Ydelsesudvalg, Arbejdsløshedskassen for Selvstændige Erhvervsdrivende (ASE), Kristelig Fagbevægelse, Ankestyrelsen, Danske Regioner, Dansk Socialrådgiverforening, De Samvirkende Invalideorganisationer, Det Centrale Handicapråd, Foreningen af socialchefer i Danmark, Foreningen af Statsforvaltningsdirektører, Foreningen af Statsforvaltningsjurister, Retssikkerhedsfonden, Rigsrevisionen, Rådet for Socialt Udsatte, KL, KMD og kommunerners revision.
Bemærkninger til lovforslagets enkelte bestemmelser Til § 1 Til nr. 1 Forslaget er en konsekvens af forslaget til § 82 a, stk. 7, om midlertidig suspension af reglerne om kommunernes 100 pct. finansiering af arbejdsløshedsdagpenge, når tilbud ikke er givet til tiden, i årene 2013 og 2014, jf. forslagets § 1, nr. 2.
Til nr. 2 Ifølge § 82 a i lov om arbejdsløshedsforsikring m.v. skal kommunerne bidrage til finansieringen af statens udgifter til arbejdsløshedsdagpenge.
 Kommunerne skal som udgangspunkt medfinansiere 70 pct. af udgifterne til arbejdsløshedsdagpenge ved den lediges deltagelse i vejledning og opkvalificering, i 6 ugers selvvalgt uddannelse og i perioder, hvor den ledige ikke deltager i tilbud (passive perioder).
 Deltager en ledig i ordinær uddannelse efter § 32, stk. 1, nr. 1, eller i virksomhedspraktik efter kapitel 11 i lov om en aktiv beskæftigelsesindsats, udgør kommunernes medfinansieringsbidrag kun 50 pct. af udgifterne til arbejdsløshedsdagpenge.
 Hvis en person, der har ret og pligt til et tilbud efter kapitel 16 i lov om en aktiv beskæftigelsesindsats, ikke påbegynder tilbuddet rettidigt, eller tilbuddet ikke opfylder kravene til varighed, betaler kommunerne 100 pct. af udgifterne til arbejdsløshedsdagpenge for de timer, der ikke er omfattet af tilbuddet.
 Det foreslås at suspendere reglerne om 100 pct. finansiering af arbejdsløshedsdagpenge i situationer, hvor ret- og pligt kravene ikke er opfyldt, i årene 2013 og 2014. Da arbejdsløshedsdagpenge opgøres og udbetales pr. uge, gælder suspensionen fra uge 1 i 2013 (den 31. december 2012) til og med uge 52 i 2014 (den 28. december 2014).
 Der henvises i øvrigt til pkt. 2.1. i de almindelige bemærkninger.
Til § 2 Til nr. 1 Forslaget er en konsekvens af forslaget til § 100, stk. 6, om midlertidig suspension af reglen om kommunernes manglende ret til refusion, når tilbud ikke er givet til tiden, i årene 2013 og 2014, jf. forslagets § 2, nr. 2.
Til nr. 2 Efter de gældende regler i § 100, stk. 3, i lov om aktiv socialpolitik, modtager kommunen ingen refusion for udgifter til hjælp efter kapitel 4 fra det tidspunkt, hvor en person har ret og pligt til tilbud efter reglerne i kapitel 17 i lov om en aktiv beskæftigelsesindsats, og indtil tilbud påbegyndes.
 Det foreslås at suspendere reglen om, at kommunerne ikke kan få refusion for udgifterne til kontanthjælp, når ret- og pligttilbud ikke er givet efter reglerne i kapitel 17 i lov om en aktiv beskæftigelsesindsats, i årene 2013 og 2014.
 Med suspensionen af § 100, stk. 3, i loven, vil det ikke have refusionsmæssig betydning for kommunerne, hvis tilbuddet ikke gives efter reglerne i kapitel 17 i lov om en aktiv beskæftigelsesindsats i årene 2013 og 2014.
 Der henvises i øvrigt til pkt. 2.2. i de almindelige bemærkninger.
Til § 3 Det foreslås, at loven træder i kraft den 1. januar 2013.
