Bekendtgørelse om civile bøder for overtrædelse af konkurrenceloven I medfør af § 24 c, stk. 6, i konkurrenceloven, jf. lovbekendtgørelse nr. 360 af 4. marts 2021, og efter forhandling med skatteministeren fastsættes:
 § 1. En civil bøde betales til Konkurrence- og Forbrugerstyrelsen.
Stk. 2. Når en civil bøde er pålagt ved dom, sender Konkurrence- og Forbrugerstyrelsen en opkrævning til skyldneren.
Beløbet skal være indbetalt inden for den frist, der er angivet i dommen.
Fristen for betaling af et civilt bødeforelæg efter konkurrencelovens § 23 j er 20 dage fra forelæggets udstedelse.
 Stk. 3. Konkurrence- og Forbrugerstyrelsen kan på anmodning fra skyldner og på baggrund af en konkret vurdering tillade henstand eller afdragsvis betaling af bøden i op til seks måneder fra udløbet af betalingsfristen, jf. stk. 2.
Stk. 4. Når en civil bøde er vedtaget efter bestemmelserne i konkurrencelovens § 23 j, har den samme virkning som en dom og er tillagt udpantningsret i medfør af § 11 i lovbekendtgørelse nr. 6 af 7. januar 2022 om inddrivelse af gæld til det offentlige.
Vedtagelse af en civil bøde er ikke betinget af betaling.
§ 2. Betales en civil bøde ikke inden for fristen, jf. § 2, stk. 2 eller 3, overdrager Konkurrence- og Forbrugerstyrelsen sagen til restanceinddrivelsesmyndigheden med henblik på inddrivelse.
Hvis skyldneren har misligholdt en tilladelse til afdragsvis betaling efter § 2, stk. 3, overdrages hele det resterende bødebeløb til restanceinddrivelsesmyndigheden med henblik på inddrivelse.
Stk. 2. Konkurrence- og Forbrugerstyrelsen skal skriftligt orientere skyldneren om sagens oversendelse til restanceinddrivelsesmyndigheden.
Det er en forudsætning for oversendelse af sagen til restanceinddrivelsesmyndigheden, at Konkurrence- og Forbrugerstyrelsen forinden skriftligt har anmodet skyldneren om inden 10 dage at indbetale det skyldige beløb eller afdrag, og at skyldneren ikke har efterkommet dette.
 Stk. 3. Civile bøder, der er under inddrivelse hos restanceinddrivelsesmyndigheden, anses ikke som bøder efter lov om inddrivelse af gæld til det offentlige.
 § 3. Bekendtgørelsen træder i kraft den 1. juli 2023.
