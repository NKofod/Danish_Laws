Fremsat den 1. april 2016 af Rasmus Nordqvist (ALT), Josephine Fock (ALT) og René Gade (ALT) Forslag til folketingsbeslutning om oprettelse af et internationalt iværksætterprogram med to tilhørende internationale iværksætterhuse Folketinget pålægger regeringen inden den 1. januar 2017 at oprette et internationalt iværksætterprogram med to tilhørende internationale iværksætterhuse.
Bemærkninger til forslaget Alternativet ønsker at arbejde for at udvikle en stærkere international tilgang i den bæredygtige iværksætterkultur, hvor internationalt samarbejde og partnerskaber støttes, hyldes og påskønnes.
Det er vigtigt, at udenlandske iværksættere får øje på mulighederne i Danmark, og Alternativet finder det vigtigt at få vores egne iværksættere til at få øje på de muligheder, der ligger uden for Danmarks grænser.
Til det formål vil Alternativet skabe et nyt internationalt iværksætterprogram og to internationale iværksætterhuse med tilhørende legater, startkapital m.v.
 Alternativet foreslår derfor følgende:
 Der etableres to internationale iværksætterhuse med plads til 200 iværksættere hver og tilhørende rådgivning og sparring fra iværksættereksperter.
De internationale iværksætterhuse får hver tildelt 7,5 mio. kr. årligt til udgifter til lokaler, drift, administration, markedsføring, konferencer, lønninger til iværksættereksperter m.v.
 Der udbydes 100 internationale arbejds- og rejselegater (svarende til 3 måneders researchophold) om året til særligt lovende unge danske iværksættertalenter. 50 af disse arbejds- og rejselegater er øremærket til ophold i de nordiske lande.
Arbejds- og rejselegatet er på 30.000 kr. til leveomkostninger og 10.000 kr. til rejseomkostninger.
Efter at 3-månedersopholdet i udlandet ophører, tilbydes den danske iværksætter en arbejdsplads i det internationale iværksætterhus i op til 2 år.
 Der udloves 100 arbejds- og opholdstilladelser om året til særligt lovende internationale iværksættere.
Arbejds- og opholdstilladelserne er på 2 år med mulighed for forlængelse og inkluderer en arbejdsplads i de første 2 år.
De internationale iværksættere modtager desuden en startkapital på 250.000 kr. hver, som skal hjælpe med at skubbe deres iværksætterprojekt i gang.
Kriterierne for at opnå arbejds- og rejselegaterne og arbejds- og opholdstilladelserne er en kombination af iværksætterens tidligere resultater og forretningsideens potentiale målt på både økonomi, social betydning og miljømæssig bæredygtighed.
Det internationale iværksætterprogram skal administreres af Erhvervsstyrelsen, men ansvaret for selve udvælgelsen af danske og internationale deltagere skal ligge i et uafhængigt fagligt udvalg bestående af erfarne iværksættere og erhvervsfolk.
Offentliggørelsen af årets legatmodtagere skal have karakter af en prisuddeling, der har til formål at hylde den næste generation af særligt talentfulde iværksættere i Danmark.
Samtidig vil der en gang om året blive afviklet en konference, hvor både de danske legatmodtagere og de udenlandske iværksættere deltager.
Konferencen har som formål at styrke erfaringsudvekslingen og forretningspotentialet mellem danske og udenlandske iværksættere yderligere.
 Forslaget er fremsat som en del af Alternativets iværksætterpakke »Et entreprenant Danmark  færre forhindringer, flere muligheder«.
Økonomiske konsekvenser Forslaget vil betyde en merudgift på i alt 44 mio. kr. årligt, hvoraf 25 mio. kr. er startkapital til udenlandske iværksættere, 4 mio. kr. er legater til danske iværksættere, og 15 mio. kr. er til oprettelse og drift m.v. af iværksætterhusene.
Skriftlig fremsættelse Rasmus Nordqvist (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af et internationalt iværksætterprogram med to tilhørende internationale iværksætterhuse.
(Beslutningsforslag nr.
B 133) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
