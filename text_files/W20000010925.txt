Partistøttenævnets brev til et  

 byrådsmedlem I brev af 11. juni 1999 har De klaget til Partistøttenævnet  

 over X-kommunes afslag af 1. juni 1999 på Deres ansøgning af  

 samme dato om tilskud til Deres politiske arbejde i kommunen.
 X-kommunes afslag af 1. juni 1999 var bl.a.  

 sålydende:
 »I den anledning kan jeg oplyse, at i henhold til  

 Indenrigsministeriets lovbekendtgørelse nr. 704 af 21. august 1995  

 § 11, stk. 2, jf. § 8, stk. 2, tilkommer tilskud til  

 kandidatlister, der opstiller for partier, vedkommende partiorganisation.
 Det betyder, at selv om et byrådsmedlem  

 udtræder af partiet eller gruppen, tilfalder tilskuddet fortsat  

 partiorganisationen.
Som følge heraf er der ikke hjemmel til at give dig  

 tilskud til politisk virksomhed i X-kommune.« Det fremgår af sagen, at De blev valgt til  

 X-byråd ved kommunalvalget den 18. november 1997, hvor De var opstillet  

 på Y-partiets liste i X-by.
 Den 18. maj 1999 blev De imidlertid ekskluderet af  

 Y-partiet, hvorefter De ikke længere har andel i den  

 partistøtte, der kom Dem til del som folkevalgt på Y-partiets  

 kandidatliste.
 Y-partiet får fortsat partistøtte for alle de  

 stemmer, der blev afgivet på listen ved valget, mens De ingenting  

 får, hvilket De finder urimeligt i betragtning af, at De ikke selv har  

 ønsket at ophøre samarbejdet med Y-partiet.
 De anmoder derfor Partistøttenævnet om at  

 sikre Dem en andel i partistøtten, der svarer til værdien af det  

 antal stemmer, som har været nødvendige for ét mandat i  

 X-byråd.
 De har til borgmesteren i X-by anmeldt, at De fra den 9.  

 juni 1999 repræsenterer T-gruppen i X-byråd.
 I denne anledning skal Partistøttenævnet  

 udtale følgende:
 Efter § 4, stk. 1, i partistøtteloven  

 (lovbekendtgørelse nr. 704 af 21. august 1995 om økonomisk  

 støtte til politiske partier m.v.) har en kandidatliste, der har  

 deltaget i det senest afholdte kommunalbestyrelsesvalg, ret til tilskud.  

 Tilskuddet udgør årligt et nærmere angivet beløb  

 for hver stemme, kandidatlisten har fået ved valget.
 Der er i partistøtteloven ikke hjemmel til at yde  

 støtte til kandidatlister, der ikke har deltaget i det senest afholdte  

 valg.
 Efter partistøttelovens § 11, stk. 2, jf.  

 § 8, stk. 2, skal ansøgning indgives af og tilskud udbetales  

 til vedkommende partiorganisation for så vidt angår  

 kandidatlister, der er opstillet for et parti, der pr. 1. august i det  

 seneste kommunale valgår var opstillingsberettiget til folketingsvalg,  

 dvs. i dette tilfælde til Y-partiets lokale partiorganisation.
 Det er Partistøttenævnets opfattelse, at  

 bestemmelsen i partistøttelovens § 11, stk. 2, jf. § 8,  

 stk. 2, skal forstås således, at  

 partiforeningen/organisationen er berettiget til at modtage hele det tilskud,  

 der i medfør af § 4, stk. 1, tilkommer kandidatlisten,  

 uanset om et eller flere, eventuelt alle, af de medlemmer, der blev indvalgt  

 for kandidatlisten (partiet), senere måtte have forladt partiet eller  

 eventuelt er blevet ekskluderet af partiet.
 På denne baggrund må  

 Partistøttenævnet fastholde den af X-kommune trufne  

 afgørelse om ikke at yde Dem tilskud til politisk arbejde i  

 X-kommune.
 Partistøttenævnets afgørelse kan ikke  

 indbringes for anden administrativ myndighed, jf. partistøttelovens  

 § 12, stk. 2, 2. pkt.
