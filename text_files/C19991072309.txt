Meddelelse om valg af ansvarssubjekt i sager  

 om virksomhedsansvar 1. Indledning Ved lov nr. 474 af 12. juni 1996 om ændring af  

 straffeloven er der fastsat regler om strafansvar for juridiske personer.  

 Loven bygger på Straffelovrådets betænkning nr.  

 1289/1995.
Ifølge straffelovens § 26, stk. 1, omfatter  

 bestemmelser om strafansvar for selskaber, medmindre andet er bestemt, enhver  

 juridisk person, herunder aktie-, anparts- og andelsselskaber,  

 interessentskaber, foreninger, fonde, boer, kommuner og statslige  

 myndigheder.
Ifølge straffelovens § 26, stk. 2, omfatter sådanne  

 bestemmelser endvidere enkeltmandsvirksomheder, for så vidt disse  

 navnlig under hensyn til deres størrelse og organisation kan  

 sidestilles med de i stk. 1. nævnte selskaber.
Det er ifølge  

 forarbejderne en forudsætning for et sådant ansvar, at  

 enkeltmandsvirksomheden med hensyn til kompetence- og ansvarsfordeling er  

 organiseret på en sådan måde, at det findes naturligt at  

 sidestille virksomheden med en juridisk person, og at enkeltmandsvirksomheden  

 (på gerningstidspunktet) beskæftiger omkring 10-20 ansatte.
 Da bestemmelser om strafansvar for juridiske personer  

 således under visse betingelser tillige omfatter  

 enkeltmandsvirksomheder, anvendes i denne meddelelse betegnelsen  

 "virksomhedsansvar" om det strafansvar, der er omfattet af reglerne  

 i straffelovens kapitel 5.
Justitsministeriet har anmodet mig om at udfærdige  

 nærmere retningslinjer til anklagemyndigheden om valg af ansvarssubjekt  

 i tilfælde, hvor anklagemyndigheden finder at kunne gennemføre  

 en straffesag mod en juridisk person (virksomhed) og en eller flere  

 enkeltpersoner i anledning af samme forhold.
Jeg har på denne baggrund  

 indhentet udtalelser fra samtlige ministeriet.
 På baggrund af reglerne i straffelovens kapitel 5,  

 forarbejderne til disse regler og de indhentede udtalelser fra ministerierne  

 har jeg udarbejdet følgende almindelige retningslinjer om valg af  

 ansvarssubjekt.
 Det skal fremhæves, at særlovgivning med  

 hjemmel til virksomhedsansvar, kan indeholde bestemmelser, der kan begrunde,  

 at anklagemyndigheden fraviger de almindelige retningslinjer om valg af  

 ansvarssubjekt.
 Retningslinjerne vedrører valg af ansvarssubjekt,  

 og anvendelsen af retningslinjerne forudsætter dermed, at der forinden  

 er foretaget en sagsbehandling, der godtgør, at de objektive og  

 subjektive betingelser for at gøre strafansvar gældende mod  

 såvel virksomheden som mod en eller flere enkeltpersoner er til stede.  

 Det bemærkes i den forbindelse, at det er en forudsætning for at  

 pålægge en virksomhed ansvar, at der inden for dens virksomhed er  

 begået en overtrædelse, der kan tilregnes en eller flere til  

 virksomheden knyttede personer eller virksomheden som sådan, jf.  

 straffelovens § 27, stk. 1.
Overtrædelser, der begås i forbindelse med  

 rent private skridt fra den ansattes side, kan ikke medføre  

 strafansvar for virksomheden, idet overtrædelsen i almindelighed ikke  

 har den fornødne funktionelle tilknytning til den aktivitet,  

 virksomheden udøver.
Uden for strafansvaret falder endvidere  

 tilfælde, hvor den strafbare handling eller undladelse er foretaget som  

 et led i udførelsen af det pålagte arbejde, men hvor det  

 pågældende forhold må betegnes som et helt abnormt skridt  

 fra den ansattes side.
Det kan ikke anses for et abnormt skridt, hvis den  

 ansatte som led i arbejdsprocessen vælger en helt inadækvat  

 fremgangsmåde, som ingen anden ville have fulgt.
Det er endvidere uden  

 betydning, om den umiddelbart handlende er gået uden for sin kompetence  

 eller har handlet i strid med givne instruktioner, når det  

 begåede forhold kan betragtes som et led i den juridiske persons  

 virksomhed.
Der henvises til betænkningen s. 93.
2. Valg af ansvarssubjekt 2.1. Virksomhedsansvar I bemærkningerne til lovforslaget (Folketingstidende  

 1995-96, Tillæg A, side 4058) er det forudsat, at virksomhedsansvaret  

 på mange områder må være det primære.
Det  

 gælder især, når en lovovertrædelse er motiveret af  

 økonomiske grunde, men også, hvis den udviste uagtsomhed ikke er  

 graverende, eller hvis forholdet er begået af underordnet personale i  

 virksomheden.
 Udgangspunktet er således, at tiltalen rejses mod  

 virksomheden som sådan.
2.2. Tilfælde, hvor der   eventuelt tillige  

 rejses tiltale mod fysiske personer I Retsudvalgets betænkning over lovforslaget afgivet  

 den 7. maj 1996 (Folketingstidende 1995-96, Tillæg B, side 784) er det  

 anført, at Retsudvalgets flertal har bemærket sig, at der ikke  

 med lovforslaget er tilsigtet en indskrænkning i den hidtidige praksis  

 om, at såvel en virksomhed som en overordnet kan straffes, hvis der er  

 handlet groft uagtsomt fra en overordnets side.
 Der kan derfor være anledning til tillige at rejse  

 tiltale mod en eller flere fysiske personer, såfremt den eller de  

 pågældende har handlet forsætligt eller udvist grov  

 uagtsomhed.
 Personligt ansvar gøres normalt ikke gældende  

 ved overtrædelser af underordnet betydning, når der rejses  

 tiltale mod virksomheden som sådan.
 Det er således i almindelighed ikke  

 nødvendigt at søge nærmere oplysninger om enkeltpersoners  

 subjektive forhold, når overtrædelsen er af underordnet  

 betydning, idet ansvaret i sådanne tilfælde alene rettes mod  

 virksomheden.
 Følgende retningslinjer anvendes i øvrigt  

 ved afgørelsen af, om der   eventuelt tillige   skal rejses tiltale  

 mod fysiske personer.
 2.2.1. Virksomheder omfattet af straffelovens § 26,  

 stk. 1, d.v.s. enhver juridisk person, herunder aktie-, anparts- og  

 andelsselskaber, interessentskaber, foreninger m.v.
 Har ledelsen af selskabet eller en overordnet ansat,  

 herunder direktøren, handlet forsætligt eller udvist grov  

 uagtsomhed, skal tiltalen   foruden imod virksomheden   rejses mod den eller  

 de personligt ansvarlige.
Tiltale mod underordnede ansatte finder i almindelighed  

 ikke sted, medmindre der foreligger særlige omstændigheder.
Dette  

 kan være tilfældet, såfremt der er tale om en grov  

 overtrædelse, som den underordnede ansatte har begået  

 forsætligt og eventuelt tillige på eget initiativ.
Der rejses  

 tillige tiltale mod virksomheden.
 Såfremt det strafbare forhold er af en sådan  

 karakter, at der er grundlag for at nedlægge påstand om  

 frihedsstraf, må dette nødvendigvis ske over for en fysisk  

 person.
Selskaber, hvor enkeltpersoner er enerådige Såfremt den daglige leder af et selskab tillige  

 er hovedaktionær/anpartshaver og må antages at være  

 enerådende med hensyn til selskabets forhold, har tiltalen hidtil i  

 almindelighed alene været rejst mod lederen (identifikation), der  

 således ikke ved at drive virksomhed i selskabsform har kunnet  

 undgå det personlige ansvar.
Der har endvidere været praksis for  

 at drage den daglige leder i sådanne selskaber personligt til ansvar i  

 tilfælde, hvor selskabet er gået konkurs, og et bødeansvar  

 mod dette derfor savner mening.
Straffelovrådet har i betænkningen side 125  

 udtalt, at det forhold, at den pågældende eventuelt fuldt ud ejer  

 det selskab, i hvilket overtrædelsen har fundet sted, i princippet ikke  

 kan påvirke den strafferetlige bedømmelse af den  

 pågældendes forhold til overtrædelsen.
Dette må i  

 almindelighed også gælde i de tilfælde, hvor selskabet  

 efterfølgende måtte være gået konkurs.
Det bør på denne baggrund ikke i sig selv  

 tillægges betydning for ansvarsplaceringen, at den  

 pågældende er enerådende i den virksomhed, i hvilken  

 overtrædelsen har fundet sted.
Dette gælder også,  

 såfremt virksomheden efterfølgende måtte være  

 gået konkurs.
 Strafansvaret for overtrædelser begået i de  

 omtalte virksomheder gøres således gældende mod den  

 daglige leder eller en overordnet ansat efter de samme principper som  

 overtrædelser begået i andre virksomheder.
 Det betyder, at der som udgangspunkt alene rejses tiltale  

 mod virksomheden, jf. pkt. 2.1. Har ledelsen af selskabet eller en overordnet  

 ansat, herunder direktøren, handlet forsætligt eller udvist grov  

 uagtsomhed, skal tiltalen dog   foruden imod virksomheden   rejses mod den  

 eller de personligt ansvarlige.
Der kan dog være helt særlige tilfælde,  

 hvor der fortsat bør rejses tiltale mod en daglig leder, der må  

 antages at være enerådende med hensyn til selskabets forhold,  

 selv om den pågældende ikke har begået  

 lovovertrædelsen forsætligt eller ved grov uagtsomhed.
Dette  

 forudsætter dog, at også simpel uagtsomhed er strafbar efter den  

 pågældende lov.
Som eksempel kan nævnes tilfælde,  

 hvor den pågældende tidligere har været daglig leder og  

 enerådende i flere virksomheder, der efter en kortere periode er  

 ophørt med at eksistere, og hvor der er begået lignende  

 overtrædelser i de pågældende virksomheder.
I sådanne  

 tilfælde rejses tillige tiltale mod virksomheden, såfremt denne  

 stadig eksisterer.
 Såfremt der rejses tiltale mod såvel  

 enkeltpersoner og selskaber, herunder interessentskaber, der ejes helt eller  

 delvis af de pågældende enkeltpersoner, og tiltalerejsningen  

 fører til, at den samme formueenhed påføres dobbelt  

 straf, må der i givet fald tages hensyn hertil ved  

 strafudmålingen.
Også i selskaber, hvor ejeren er daglig leder og  

 enerådende med hensyn til selskabets forhold, gælder, at tiltale  

 mod underordnede ansatte i almindelighed ikke finder sted, medmindre der  

 foreligger særlige omstændigheder.
Dette kan være  

 tilfældet, såfremt det er tale om en grov overtrædelse, som  

 den underordnede ansatte har begået forsætligt og eventuelt  

 tillige på eget initiativ.
Der rejses tillige tiltale mod  

 virksomheden.
2.2.2. Virksomheder omfattet af straffelovens § 26,  

 stk. 2 (enkeltmandsvirksomheder) Udgangspunktet med hensyn til sådanne virksomheder  

 er ligeledes, at tiltalen rejses mod virksomheden som sådan, jf. punkt  

 2.1.
Der rejses tiltale mod ejeren, når denne har handlet  

 forsætligt eller udvist grov uagtsomhed.
I sådanne tilfælde  

 rejses der ikke tillige tiltale mod virksomheden.
Baggrunden herfor er, at  

 det i bemærkningerne til lovforslaget er forudsat (Folketingstidende  

 1995-1996, Tillæg A, side 4060), at der i tilfælde, hvor  

 enkeltmandsvirksomheder pålægges ansvar efter straffelovens § 26,  

 stk. 2, ikke tillige kan blive tale om et personligt strafansvar for ejeren  

 for den samme overtrædelse.
Der rejses tiltale mod overordnede ansatte, såfremt  

 disse har handlet forsætligt eller udvist grov uagtsomhed.
I  

 sådanne tilfælde rejses tillige tiltale enten mod virksomheden  

 som sådan eller mod ejeren personligt, såfremt denne har  

 begået overtrædelsen forsætligt eller ved grov  

 uagtsomhed.
Tiltale mod underordnede ansatte finder i almindelighed  

 ikke sted, medmindre der foreligger særlige omstændigheder.
Dette  

 kan være tilfældet, såfremt der er tale om en grov  

 overtrædelse, som den underordnede ansatte har begået  

 forsætligt og eventuelt tillige på eget initiativ.
Der rejses  

 tillige tiltale enten mod virksomheden som sådan eller mod ejeren  

 personligt, såfremt denne har begået overtrædelsen  

 forsætligt eller ved grov uagtsomhed.
2.2.3. Lovgivningen pålægger en person et  

 selvstændigt og individuelt ansvar Straffelovrådet har i betænkningen side  

 123-124 udtalt, at der er områder, hvor lovgivningen  

 pålægger den enkelte et selvstændigt og individuelt ansvar  

 for overholdelsen af reglerne, og hvor det derfor ville modvirke  

 lovgivningens formål, hvis man gennem regler om ansvarsplacering undtog  

 en del af disse personer fra ansvar i tilfælde af strafbar  

 overtrædelse af reglerne.
Straffelovrådet nævner i den  

 forbindelse bl.a. ansattes kørsel med overlæs som eksempel  

 på, at der normalt ikke kan gives afkald på at gøre  

 individuelt ansvar gældende samtidig med, at der rejses tiltale mod det  

 selskab, der er arbejdsgiver og ejer af køretøjet.
Som andre  

 eksempler, der er blevet fremhævet i forbindelse med min høring  

 af ministerierne, kan nævnes fartøjsførere i  

 fiskerisager, ansattes salg af fyrværkeri til mindreårige,  

 piloters overtrædelser af luftfartslovgivningen og  

 landinspektørers overtrædelse af lov om landinspektører.
 Såfremt der er tale om overtrædelse af regler,  

 hvor lovgivningen pålægger en person et selvstændigt og  

 individuelt ansvar for overholdelsen af reglerne, rejses der således  

 tiltale mod den pågældende person samt i almindelighed tillige  

 mod virksomheden.
2.3. Særlige bemærkninger om ansvar for  

 kommuner og statslige myndigheder Ifølge straffelovens § 26, stk. 1, omfatter  

 bestemmelser om strafansvar for selskaber m.v., medmindre andet er bestemt,  

 kommuner og statslige myndigheder.
Ifølge straffelovens § 27, stk. 2, kan kommuner og  

 statslige myndigheder alene straffes i anledning af overtrædelser, der  

 begås ved udøvelse af virksomhed, der svarer til eller kan  

 sidestilles med virksomhed udøvet af private.
Offentlige myndigheder  

 kan således alene ifalde strafansvar efter reglerne i straffelovens  

 kapitel 5 i det omfang, myndigheden optræder på en måde,  

 der kan sammenlignes med virksomhed, der udøves af en privatperson  

 eller af et selskab, det vil sige i egenskab af driftsherre.
Som eksempel kan  

 nævnes overtrædelser af miljøbeskyttelsesloven i  

 forbindelse med driften af et kommunalt rensningsanlæg.
Reglerne i straffelovens kapitel 5 omfatter derimod ikke  

 lovovertrædelser, der begås som led i myndighedsudøvelse,  

 f.eks. ved udstedelse af en ulovlig tilladelse.
I sådanne  

 tilfælde kan der alene blive tale om personligt strafansvar for de  

 ansvarlige enkeltpersoner.
 Spørgsmålet om, hvorvidt der i tilfælde  

 omfattet af straffelovens kapitel 5 skal rejses tiltale mod såvel den  

 offentlige myndighed som en eller flere enkeltpersoner, afgøres efter  

 de samme retningslinjer, som gælder for de under 2.2.1. nævnte  

 virksomheder.
 Udgangspunktet er således, at der rejses tiltale mod  

 den offentlige myndighed som sådan.
 Har ledende eller overordnede personer i den offentlige  

 myndighed, herunder eventuelt folkevalgte personer, handlet forsætligt  

 eller udvist grov uagtsomhed, skal tiltalen   foruden imod den offentlige  

 myndighed   rejses mod den eller de personligt ansvarlige.
Tiltale mod underordnede ansatte finder i almindelighed  

 ikke sted, medmindre der foreligger særlige omstændigheder.
I  

 sådanne tilfælde rejses der tillige tiltale mod den offentlige  

 myndighed.
3. Særligt om moder/datterselskaber Hvis der begås en overtrædelse i et  

 datterselskab, skal ansvaret gøres gældende over for dette  

 selskab og ikke moderselskabet, ligesom ansvar for moderselskabets  

 overtrædelser gøres gældende over for dette og ikke  

 datterselskabet.
4. Strafpåstande og konfiskation Strafpåstanden mod eventuelle personligt ansvarlige  

 fastsættes i overensstemmelse med almindelig praksis efter forholdets  

 grovhed og tiltaltes økonomiske forhold, således at den  

 eventuelt opnåede eller tilsigtede økonomiske gevinst  

 søges inddraget ved konfiskations- og bødepåstanden over  

 for virksomheden.
 Såfremt der er tale om at søge en  

 opnået økonomisk gevinst inddraget, kan det eventuelt være  

 tilstrækkeligt at medindstævne virksomheden under sagen mod den  

 fysiske person med påstand om konfiskation af det opnåede  

 udbytte, jf. straffelovens § 76, stk. 1, og retsplejelovens § 684, stk. 1,  

 nr. 4.
5. Efterforskning Der skal i forbindelse med efterforskningen af sager, hvor  

 der muligt kan gøres virksomhedsansvar gældende, fremskaffes de  

 efter sagens karakter fornødne oplysninger om ejerforhold i  

 virksomheden, bestemmelsesret i virksomheden, hæftelsesforhold,  

 størrelse, organisation m.v., således at valg af ansvarssubjekt  

 kan ske i overensstemmelse med de fastsatte retningslinjer.
 6. Ikrafttræden m.v.
 Retningslinjerne i meddelelsen gælder for  

 behandlingen af fremtidige sager og for behandlingen af verserende sager,  

 medmindre efterforskningen i verserende sager er så fremskreden, at  

 tiltalerejsning er umiddelbart forestående, og at det derfor vil  

 medføre en væsentlig forsinkelse af sagens behandling,  

 såfremt retningslinjerne i denne meddelelse skal følges.
 Samtidig ophæves cirkulære nr. 114 af 10.  

 september 1955 om tiltale mod kollektive enheder.
 Afsnit 3.5. i meddelelse nr. 9/1998 om behandlingen af  

 miljøstraffesager ophæves.
 Min bekendtgørelse nr. 784 af 21. september 1992  

 vil blive ændret, således at der tilvejebringes udtrykkelig  

 hjemmel til at meddele tiltalefrafald i tilfælde, hvor  

 anklagemyndigheden finder at kunne gennemføre en straffesag mod en  

 enkeltperson til afgørelse om strafansvar, men afstår herfra  

 under hensyn til, at bødereaktion overfor virksomheden findes  

 tilstrækkelig.
