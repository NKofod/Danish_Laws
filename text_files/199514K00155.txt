Nr BTL 155 Betænkning over Forslag til lov om ændring af lov om miljøbeskyttelse  

 (Underretning om eksport af visse listevirksomheders brugte produktionsanlæg  

 m.v.)   

 Nr L 155 1995-96, 1. samling Afgivet af Miljø- og Planlægningsudvalget Afgivet: 19960328 Udvalget har behandlet lovforslaget i nogle møder og har herunder stillet  

 spørgsmål til miljø- og energiministeren, som denne har besvaret dels  

 skriftligt, dels i samråd.
Miljø- og energiministerens talepapir til brug for  

 besvarelsen af et samrådsspørgsmål er optrykt som bilag til betænkningen.
Miljø- og energiministeren har over for udvalget tilkendegivet, at  

 ministeren vil opfordre Europa-Kommissionen til at tage initiativ til  

 udarbejdelse af et direktivforslag til en informationsprocedure svarende til  

 den i lovforslaget indeholdte.
Endvidere vil ministeren informere  

 EU-miljøministrene om det i lovforslaget indeholdte underretningssystem og  

 opfordre til, at de gør sig lignende overvejelser og i øvrigt støtter det  

 igangværende arbejde i FN's miljøorganisation, UNEP, på dette område.
Vedrørende den konkrete udformning af den danske informationsprocedure,  

 som vil ske ved en bekendtgørelse, har miljø- og energiministeren  

 tilkendegivet, at ministeren vil sikre, at miljø- og bistandsorganisationer  

 både herhjemme og i modtagerlandet, der ønsker at blive holdt orienteret om  

 eksport af brugte produktionsanlæg, kan få tilsendt en kopi af underretningen  

 til den kompetente myndighed i det land, hvor anlægget skal opstilles og  

 idriftsættes.
Endvidere har ministeren tilkendegivet, at ministeren vil  

 orientere Folketingets Miljø- og Planlægningsudvalg i konkrete sager, hvor  

 informationsproceduren bringes i anvendelse.
 Vedrørende lovforslagets § 51, stk. 2, der bemyndiger ministeren til at  

 fastsætte regler om kontrollen med produkter, herunder emballager, der er  

 omfattet af regler fastsat i medfør af § 51, stk. 1, har miljø- og  

 energiministeren tilkendegivet, at bemyndigelsen til at pålægge  

 detailhandelsleddet dokumentationspligt kun vil blive anvendt, såfremt det  

 ikke gennem producenten eller importøren er muligt at tilvejebringe den  

 nødvendige dokumentation.
 Der vil i givet fald blive tale om en simpel forpligtelse til at medvirke  

 til at fremskaffe oplysninger gennem information om handelskanaler og  

 lignende.
Vedrørende lovforslagets § 51, stk. 3, der bemyndiger ministeren til at  

 fastsætte regler om, at den, der udbyder, forhandler eller distribuerer et  

 bestemt produkt, herunder en emballage, skal fremskaffe bestemte oplysninger  

 om produktet eller medvirke hertil, har miljø- og energiministeren  

 tilkendegivet, at bemyndigelsen til at pålægge detailhandelsleddet  

 oplysningspligt kun vil blive anvendt, såfremt det ikke er muligt at sikre  

 oplysningerne via producent-, importør- eller grossistleddet.
Det forventes  

 undtagelsesvis at kunne blive tilfældet for importerede varegrupper.
 Udvalget ønsker lovforslaget tilbage til fornyet behandling i udvalget  

 efter 2. behandling.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse uændret.
 Et mindretal (Venstres medlemmer af udvalget) vil redegøre for sin  

 stilling til lovforslaget ved 2. behandling.
 Et andet mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget ved 2. behandling.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget ved 2. behandling.
Martin Glerup (S) Helen Beim (S) Henning Gjellerod (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.  

 Centrum-Demokraterne og Dansk Folkeparti havde ikke medlemmer i udvalget.
Bilag Miljø- og energiministerens talepapir til brug for besvarelsen af et  

 samrådsspørgsmål Samrådsspørgsmål A:
»Vil ministeren detaljeret redegøre for den påtænkte udnyttelse af  

 lovforslagets bemyndigelsesbestemmelser« Svar:
 Jeg vil starte med lovforslagets § 1, nr. 5, ny § 51, stk. 2 og 3.
Jeg vil indledningsvis om de to bestemmelser sige, at der er tale om bredt  

 formulerede bemyndigelsesbestemmelser.
De vil blive udnyttet inden for de  

 rammer, jeg redegør for i det følgende, og jeg vil, inden jeg udsteder regler  

 efter såvel § 51, stk. 2, som § 51, stk. 3, fremsende bekendtgørelsesudkast  

 til udvalget.
 § 51, stk. 2, har som hovedformål at sikre fastsættelse af  

 kontrolbeføjelser i forhold til overholdelse af krav til produkter og  

 emballager, som fastsættes i medfør af § 51, stk. 1. Bestemmelsen giver  

 bemyndigelse til at fastsætte de regler, der er nødvendige for udøvelsen af  

 denne kontrol.
 Det er af væsentlig betydning for muligheden for at føre et effektivt  

 tilsyn, at myndighederne kan kræve, at den, der bringer produkter eller  

 emballager, hvortil der er stillet miljøkrav efter § 51, stk. 1, på markedet,  

 skal kunne dokumentere, at produktet lever op til disse krav.
I første omgang vil forpligtelsen til at føre dokumentation for  

 overholdelsen af gældende krav påhvile producenten og importøren.
Kun i det  

 omfang det ikke herigennem er muligt at sikre de nødvendige oplysninger, vil  

 detailhandelsleddet kunne inddrages.
Der vil i givet fald blive tale om en  

 simpel forpligtelse, for eksempel en forpligtelse til at medvirke til at  

 fremskaffe oplysninger gennem information om handelskanaler og lign.
 Jeg vil gerne sende udvalget et betænkningsbidrag herom i lighed med det  

 betænkningsbidrag, jeg har sendt til udvalget vedr. § 51, stk. 3.
 I forbindelse med implementeringen af EF's emballagedirektiv vil der blive  

 udstedt en bekendtgørelse, der fastsætter krav til emballager. § 51, stk. 2,  

 sikrer den fornødne hjemmel til i denne bekendtgørelse at fastsætte de  

 kontrolbestemmelser, der følger af direktivet.
 Generelt er det hensigten, at dokumentationen for overholdelsen af  

 fastsatte krav kan føres med henvisning til relevante europæiske standarder  

 eller, såfremt sådanne ikke foreligger, ved at redegøre for sammensætning og  

 materialeindhold, enten ved fremlæggelse af eksisterende skriftlig  

 dokumentation eller ved analyser af et produkt eller en emballage.
 De nærmere krav til dokumentation fastsættes typisk ved bekendtgørelse i  

 tilknytning til de krav til produkter og emballager, som fastsættes i medfør  

 af § 51, stk. 1. En sådan bekendtgørelse vil tillige kunne indeholde en  

 bestemmelse om forbud mod markedsføring af produkter og emballager i  

 tilfælde, hvor der er begrundet mistanke om, at de fastsatte krav ikke  

 overholdes.
 § 51, stk. 3, har ikke det samme kontrolaspekt som stk. 2, men  

 skal bl.a. ses i sammenhæng med, at miljøbeskyttelsespolitikken er ved at  

 flytte fokus fra fremstillingsfasen til alle faser af produktets livscyklus.
 Denne forskydning betyder, at yderligere oplysninger om produkter og deres  

 miljøbelastning kan være nødvendige.
 Bestemmelsen er således vigtig af hensyn til tilvejebringelse af et godt  

 og sikkert grundlag for beslutninger om fremtidige initiativer på  

 miljøområdet.
 Bestemmelsen indebærer, at der kan fastsættes regler om pligt til at  

 fremskaffe oplysninger om produktet eller medvirke til at fremskaffe  

 oplysninger.
 Der kan eksempelvis være tale om tilvejebringelse af oplysninger om  

 karakteristika ved produktet, eksempelvis materialevalg eller forekomst af  

 miljøfremmede stoffer og statistiske oplysninger om antallet af producerede,  

 eksporterede og importerede enheder.
 Som jeg i mit betænkningsbidrag har tilkendegivet over for udvalget, vil  

 detailhandelsleddet kun undtagelsesvis blive inddraget.
 Bestemmelsen vil kun blive anvendt over for bestemte, afgrænsede produkter  

 og emballager og kun i særlige tilfælde.
 I lovforslagets § 1, nr. 6, ny § 72 a, om underretningspligt ved  

 eksport af visse listevirksomheders brugte produktionsanlæg er der  

 bemyndigelser til at udstede de nærmere administrative regler om ordningen.
Efter § 72 a, stk. 3, vil der blive fastsat regler om underretningens  

form og indhold.
Der skal gives oplysninger om selve  

 produktionsanlægget og om de vigtigste forureningsparametre, herunder  

 emission til luft, spildevandsudledning og affaldsfrembringelse.
 Såfremt der findes en markant mindre forurenende teknologi end den, der  

 ønskes eksporteret, skal der også oplyses herom.
 Efter bestemmelsen vil der herudover blive fastsat regler om, hvilke  

 oplysninger tilsynsmyndighederne skal give - og om fristen herfor - ved  

 fremsendelsen af virksomhedens underretning, dvs. først og fremmest  

 oplysninger om evt. miljøproblemer ved det pågældende anlægs drift.
 Som tilkendegivet i mit betænkningsbidrag til udvalget vil det endvidere  

 blive sikret, at miljø- og bistandsorganisationer, der ønsker at blive holdt  

 orienteret om eksport af brugte produktionsanlæg, kan få tilsendt en kopi af  

 underretningen til den kompetente myndighed i det land, hvor anlægget skal  

 opstilles og idriftsættes.
 Efter § 72 a, stk. 4, vil der blive fastsat regler om, hvilke brugte  

 produktionsanlæg der vil være omfattet af underretningspligten.  

 Afgrænsningen heraf vil tage udgangspunkt i en væsentlighedsvurdering, hvori  

 bl.a. vil indgå en vurdering af udledningen af særlig skadelige stoffer til  

 luft eller vand, frembringelsen af farligt affald og risikomæssige forhold,  

 anvendelsen af særlig farlige mikroorganismer og anvendelsen af stoffer, der  

 er under udfasning.
Endelig indeholder lovforslagets § 1, nr. 2, ny § 7 a, en  

 bemyndigelse til at fastsætte regler om kontrol med virksomheder m.v.,  

 herunder at kontrollen skal udføres som egenkontrol for egen regning.
Denne  

 del af lovforslaget indebærer alene, at man lovteknisk får samlet adgangen  

 til at fastsætte regler om egenkontrol for egen regning i en bestemmelse og  

 med en utvetydig præcisering af, at også i de tilfælde, hvor der ikke kræves  

 tilladelse til etableringen af anlægget, virksomheden m.v., kan der  

 fastsættes regler om egenkontrol.
 Regler om egenkontrol for egen regning er en helt almindelig måde at  

 indhente oplysninger og føre tilsyn på inden for miljølovgivningen.
 Bestemmelsen giver mulighed for i kommende bekendtgørelser at indføre  

 regler om egenkontrol, også hvor der ikke kræves tilladelse til virksomheden,  

 anlægget m.v.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i nogle møder og har herunder haft  

 samråd med erhvervsministeren og miljø- og energiministeren, hvoraf  

 sidstnævnte tillige skriftligt har besvaret spørgsmål fra udvalget.
 To af udvalgets spørgsmål til miljø- og energiministeren og dennes svar  

 herpå samt et brev fra miljø- og energiministeren til udvalget er optrykt som  

 bilag til tillægsbetænkningen.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse uændret.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
 Mindretallet beklager, at flertallet ikke har villet give sådanne  

 indrømmelser, at mindretallet kan stemme for lovforslaget, og mindretallet  

 beklager endvidere, at flertallet ikke har været indstillet på at opdele  

 lovforslagets meget forskellige dele, så mindretallet har kunnet stemme for  

 de dele, mindretallet finder fremmende for et godt miljø.
Lovforslaget indeholder ikke mindre end ni bemyndigelser til miljø- og  

 energiministeren, hvoraf flere er ganske vidtgående.
Miljø- og  

 energiministeren har ikke i tilstrækkelig grad kunnet godtgøre, hvordan  

 bemyndigelserne vil blive benyttet.
Med en sådan udvikling overføres dele af  

 den lovgivende magt til den udøvende magt, hvilket reducerer borgernes og  

 virksomhedernes retssikkerhed.
De ændringer, som vedrører underretning om eksport af visse  

 listevirksomheders brugte produktionsanlæg, kan mindretallet ikke tiltræde,  

 da de ensidigt gennemføres af Danmark, og da miljø- og energiministeren har  

 afvist senere at ophæve ordningen igen, selv om det viser sig, at ingen andre  

 EU-lande følger Danmarks eksempel, jf. ministerens svar på spørgsmål 31.  

 Lovforslaget vil derfor risikere at være et slag, som kun rammer danske  

 arbejdspladser og danske virksomheder.
Da hverken erhvervsministeren eller  

 miljø- og energiministeren har stillet danske virksomheder kompensation i  

 udsigt for det ekstra papirarbejde, medfører denne del af lovforslaget en  

 ensidig svækkelse af danske virksomheders konkurrenceevne.
Det skal beklages, at miljø- og energiministeren ikke har drøftet  

 lovforslaget med andre EU-landes miljøministre forud for fremsættelsen.
Denne  

 beklagelse skyldes også, at det er tvivlsomt, om denne del af lovforslaget er  

 i overensstemmelse med EU's og WTO's regler på området.
Det manglende  

 samarbejde med vore naturlige partnere i EU får lovforslaget til at fremstå  

 som et bevidst ønske om at gå dansk enegang på miljøområdet.
Mindretallet kan  

 fuldt ud støtte miljø- og energiministerens tilsagn om straks efter  

 lovforslagets eventuelle vedtagelse at opfordre EU-Kommissionen til at tage  

 initiativ til udarbejdelse af et direktivforslag til en informationsprocedure  

 svarende til den i lovforslaget.
Mindretallet kan ligeledes støtte, at  

 ministeren informerer EU-miljøministrene om det i lovforslaget indeholdte  

 underretningssystem og opfordrer dem til, at de øvrige EU-lande gennemfører  

 lignende systemer og i øvrigt støtter det igangværende arbejde på dette  

 område i FN's miljøorganisation UNEP og i de nordiske lande, jf. ministerens  

 svar på spørgsmål 11. Det grundliggende princip er således tiltalende, men  

 den danske enegang håbløs.
Mindretallet finder det tilfredsstillende, at ministeren i folketingsåret  

 1997-98 vil orientere udvalget om status for de internationale initiativer,  

 og mindretallet opfordrer ministeren til at lade redegørelsen omfatte de i  

 Danmark indhøstede erfaringer på området, herunder en opgørelse af samtlige  

 gange loven er anvendt og af, hvor mange gange underretningspligten har  

 medvirket til eller modvirket salg af brugte produktionsanlæg fra  

 listevirksomheder.
Redegørelsen bør endvidere indeholde en opgørelse af  

 eventuelle problemer for danske virksomheder, der har søster- eller  

 datterselskaber i udlandet, så det kan sandsynliggøres, i hvor høj grad det  

 er muligt for disse selskaber at planlægge sig ud af problemerne, som  

 ministeren hævder i sit afvisende svar på udvalgets spørgsmål 28.  

 Redegørelsen bør endvidere vurdere, om 2-måneders grænsen kan nedsættes, og  

 sluttelig bør redegørelsen indeholde informationer om, hvor mange af de  

 berørte anlæg, der på sagsbehandlingstidspunktet lever op til de krav, der  

 stilles i importlandet, men ikke længere til de krav, der stilles i Danmark  

 som følge af Danmarks foregangsstatus på en række miljøområder.
For  

 mindretallet er det vigtigt at tænke i livscyklusbaner, så produktionsanlæg  

 ikke forvandles til en bunke skrot i Danmark samtidig med, at helt parallelle  

 produktionsanlæg opbygges andetsteds.
Det vil være et uhensigtsmæssigt spild  

 af værdier.
Mindretallet er betænkelig ved lovforslagets indsættelse af en  

 bemyndigelsesbestemmelse i miljøbeskyttelseslovens § 7a, da mindretallet ikke  

 føler sig overbevist om, i hvilket omfang den vil blive brugt.
Navnlig er  

 mindretallet betænkelig ved, at også virksomheder, hvor der ikke kræves  

 tilladelse til etablering, nu kan pålægges egenkontrol uden nogen form for  

 kompensation.
Det vil dermed gøre det sværere at etablere egen virksomhed, og  

 det synes ikke umiddelbart overskueligt at bedømme, hvor omfattende former  

 for egenkontrol en virksomhed kan pålægges.
Mindretallet kan tilslutte sig ministerens ønske om at ændre  

 miljøbeskyttelseslovens § 17, stk. 3, 2. pkt., så autorisationen til personer  

 og virksomheder, der udfører rottebekæmpelse, kan tilbagekaldes, hvis  

 indehaveren gør sig skyldig i grov eller oftere gentagen forsømmelighed i  

 forbindelse med rottebekæmpelse.
Mindretallet kan tilslutte sig ændringen i  

 miljøbeskyttelseslovens § 20, så ændring og tilbagekaldelse sker uden  

 erstatning.
Mindretallet kan tilslutte sig ændringen i  

 miljøbeskyttelseslovens § 88, så morarentebestemmelserne bringes i  

 overensstemmelse med Skatteministeriets tilsvarende bestemmelser i love og  

 bekendtgørelser, og mindretallet kan tilslutte sig ændringen af  

 miljøbeskyttelseslovens § 111, så beslaglæggelse vil kunne ske i medfør af  

 retsplejelovens gældende bestemmelser.
Af lovforslagets ændringer til miljøbeskyttelseslovens § 51 fremgår det,  

 at miljø- og energiministeren skal kunne fastsætte regler om, at den, der  

 markedsfører et produkt eller en emballage, over for tilsynsmyndigheden skal  

 kunne dokumentere, at produktet eller emballagen er fremstillet og sammensat  

 i overensstemmelse med regler fastsat i medfør af loven.
Ministeren kan  

 endvidere fastsætte regler om, at den, der udbyder, forhandler, eller  

 distribuerer et produkt, herunder en emballage, hvor det er særligt påkrævet,  

 skal fremskaffe bestemte oplysninger om produktet eller medvirke hertil.
Dette er en klar opstramning, og mindretallet finder, at man her pålægger  

 virksomhederne administrative og økonomiske byrder.
Af bemærkningerne til  

 lovforslaget fremgår, at det undertiden kan være både teknisk vanskeligt og  

 omkostningskrævende at føre dokumentation for eksempelvis indholdet eller  

 fraværet af bestemte stoffer og materialer i et produkt eller i emballagen.  

 Dette er efter mindretallets opfattelse i strid med oplysningen på side 3 i  

 bemærkningerne, hvoraf det fremgår, at lovforslaget ikke i sig selv medfører  

 økonomiske konsekvenser for erhvervslivet.
Det glæder mindretallet, at en del af de urimeligheder i lovforslaget, som  

 mindretallet gennem spørgsmål har påpeget, er blevet rettet.
Mindretallet  

 mener til trods for disse ændringer, at lovforslaget vil pålægge det danske  

 erhversliv nogle urimeligt hårde økonomiske og adminstrative byrder.
Dette  

 vil også belaste de danske virksomheders konkurrenceevne i forhold til  

 udenlandske virksomheder.
Martin Glerup (S) Helen Beim (S) Henning Gjellerod (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne og Dansk Folkeparti havde ikke medlemmer i udvalget.
Bilag To af udvalgets spørgsmål til miljø- og energiministeren og dennes svar  

 herpå samt et brev fra miljø- og energiministeren til udvalget Spørgsmål 19:
»Kan virksomhederne pålægges et ansvar, hvis det senere viser sig, at  

 virksomhederne har vurderet forkert, og hvordan vil ministeren på  

 virksomhedernes vegne sikre sig mod det forhold?» Svar:
Som nævnt under besvarelsen af spørgsmål nr. 18 er det forudsat i  

 lovforslaget, at der alene skal oplyses om eksisterende teknologi, der er  

 markant mindre forurenende end det produktionsanlæg, som påtænkes  

 eksporteret.
Det forudsættes således, at der er tale om en alternativ  

 teknologi, der må antages at være almindeligt kendt af både virksomheden og  

 tilsynsmyndigheden.
Det forekommer derfor ikke sandsynligt, at en virksomhed  

 ved en fejlvurdering kan komme til afgive forkerte oplysninger.
Hvis en  

 fejlvurdering skulle forekomme, vil der ikke blive pålagt virksomheden ansvar  

 herfor.
 Spørgsmål 22:
»Hvad er ministerens holdning til forslaget om, at eksporttilladelser  

 bør kunne opnås, såfremt modtagerlandet efter underretning om danske  

 godkendelsesvilkår for det pågældende anlæg giver importtilladelse?» Svar:
Formålet med lovforslaget er at give den kompetente myndighed i  

 modtagerlandet mulighed for at tage stilling til sagen på baggrund af bl.a.  

 information om de miljømæssige forhold ved produktionsanlægget, da det var i  

 drift i Danmark.
Lovforslaget giver ikke mulighed for, at danske myndigheder  

 kan nedlægge forbud mod eksport af brugte produktionsanlæg.
 Såfremt modtagerlandets myndighed giver importtilladelse, inden der er  

 gået de to måneder - regnet fra tilsynsmyndighedens modtagelse af  

 underretningen - hvor eksporten normalt ikke må påbegyndes, er der i henhold  

 til lovforslagets formål ikke grundlag for at opretholde 2-måneders-fristen.
MILJØ- OG ENERGIMINISTERIET Departementet Den 16. april 1996 Folketingets Miljø- og Planlægningsudvalg Christiansborg 1240 København K I forlængelse af mit brev af 29. marts 1996 vedr.
L 155 - lov om ændring  

 af lov om miljøbeskyttelse, hvor jeg nærmere redegjorde for de initiativer,  

 som jeg påtænker at tage internationalt med henblik på at arbejde for  

 indførelsen af en international underretningsprocedure i lighed med den i  

 lovforslaget foreslåede, kan jeg oplyse, at jeg i folketingsåret 1997-98 vil  

 orientere udvalget om status for disse initiativer.
