Nr BTB 52 Betænkning over Forslag til folketingsbeslutning om nedsættelse af en  

 kommission til kulegravning af udlændingepolitikken   

 Nr B 52 1995-96, 1. samling Afgivet af Retsudvalget Afgivet: 19960423 Udvalget har behandlet beslutningsforslaget i nogle møder.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse.
 Et mindretal (Venstres og Det Konservative Folkepartis medlemmer af  

 udvalget) vil stemme hverken for eller imod beslutningsforslaget.
 Mindretallet bemærker, at der er et væsentligt behov for en langsigtet og  

 sammenhængende udlændingepolitik.
 Den førte politik med skiftende flertal er præget af inkonsekvens og alt  

 for mange hovsaløsninger.
Som lovgivningen har udviklet sig ved knopskydning, er det næsten umuligt  

 for både eksperter, brugere af lovgivningen, udenlandske og danske herboende  

 borgere at få et overblik over den gældende lovgivning.
Indenrigsministerens  

 talrige ændringsforslag til fremsatte lovforslag bekræfter, at selv ikke  

 ministeriets egne embedsmænd har det fulde overblik.
Mindretallet er derfor enig med forslagsstillerne i, at der er behov for  

 en kulegravning af området.
Forslaget er imidlertid efter mindretallets  

 opfattelse alt for snævert formuleret, ligesom forslaget til sammensætning af  

 en kommission er for snævert.
 Mindretallet opfordrer indenrigsministeren til sammen med de berørte  

 ministerier i næste folketingsår at afgive en samlet oversigt over den førte  

 politik og en gennemskuelig beskrivelse af gældende lovgivning og  

 administation af lovgivningen på de berørte ministeriers område samt en  

 samlet redegørelse for, hvilke ændringer der påtænkes foretaget i de kommende  

 år.
 Mindretallet lægger vægt på, at redegørelsen indeholder et retvisende  

 billede af udviklingen i sagsbehandlingstiderne på asylområdet, herunder  

 effektiviteten af håndhævelsen af afslag, samt redegør for integration af de  

 bosniske krigsflygtninge.
 Mindretallet finder, at den førte politik og lovgivningsarbejdet ikke  

 mindst i det forløbne folketingsår har været uden sammenhæng og politisk  

 konsekvens, og appellerer til indenrigsministeren om allerede ved begyndelsen  

 af næste folketingsår at fremlægge den ønskede redegørelse.
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse uændret.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
