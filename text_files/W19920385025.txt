 Et medlem blev indkaldt til § 65-samtale den 11. oktober 1991, og den  

 14. oktober 1991 meddelte kassen, at medlemmet fortsat var  

 dagpengeberettiget, men henstillede at hun skulle øge sin  

 jobsøgningsaktivitet indenfor de følgende 3 måneder og pr. 11.
 januar 1992 indsende jobsøgningsskema.
Medlemmet indsendte jobsøgningsskema den 24. oktober 1991, hvoraf det  

 fremgik, at hun telefonisk havde søgt en opslået stilling samt gjort 2  

 arbejdsgivere opmærksomme på, at hun søgte arbejde.
Kassen indstillede  

 herefter dagpengeudbetalingen pr. 24. oktober 1991.
 Ankenævnet fandt, at medlemmets ret til dagpenge blev anerkendt for en  

 periode på 3 måneder fra den 11. oktober 1991, forudsat at hun kunne  

 dokumentere at være aktivt arbejdssøgende i dette tidsrum.
 Nævnet fandt videre, at kassen ikke alene på grundlag af, at medlemmet  

 inden udløbet af den givne frist indsendte oplysninger om sin jobsøgning, var  

 berettiget til at standse dagpengeudbetalingen inden fristens udløb den 11.  

 januar 1992.
Arbejdsløshedskassen anerkendte den 22. januar 1990 medlemmets ret til  

 supplerende dagpenge, da medlemmets arbejdstid var blevet nedsat til 27 timer  

 pr. uge.
Kassen gjorde opmærksom på, at medlemmet for at kunne modtage  

 supplerende dagpenge skulle stå til rådighed for arbejdsmarkedet, herunder  

 være aktivt arbejdssøgende og kunne dokumentere at have søgt  

 fuldtidsstillinger på op til 38 timer ugentligt, hvorfor medlemmet blev  

 anbefalet at gemme kopier af ansøgninger og eventuelle svarskrivelser på  

 ansøgninger.
 Kassen besvarede den 4. februar 1991 spørgsmål fra medlemmet i forbindelse  

 med, at hun blev fuldt ledig pr. 1. maj 1991.
 Videre oplyste kassen medlemmet om de særlige regler for personer, der  

 drev selvstændig virksomhed som bierhverv, og tilføjede, at medlemmet skulle  

 være til rådighed for arbejdsmarkedet, herunder aktivt arbejdssøgende til  

 fuldtidsbeskæftigelse som lønmodtager.
 På jobsøgningsskema for perioden 16. marts til 16. september 1991 oplyste  

 medlemmet, at hun havde søgt korrespondentstillinger den 9. december 1990 og  

 den 3. januar 1991.
 Ifølge kassen var medlemmet meldt ledig den 1. januar 1990 og havde siden  

 da haft lidt deltidsarbejde indtil 1. maj 1991. Kassen noterede, at medlemmet  

 havde oplyst, at hendes alder var et problem, og at der af den grund ikke var  

 mange stillinger at søge, men at hun tidligere havde søgt masser af  

 stillinger.
Arbejdsløshedskassen meddelte den 14. oktober 1991, at medlemmet fortsat  

 havde ret til dagpenge.
Hendes jobsøgningsaktivitet havde dog været så  

 begrænset, at kassen henstillede til hende at øge sin jobsøgningsaktivitet  

 inden for de følgende 3 måneder og pr. 11. januar 1992 indsende  

 jobsøgningsskema.
Kassen ville derefter foretage en fornyet vurdering af  

 medlemmets rådighed.
 Kassens afgørelse om henstillingen kunne inden 4 uger indankes til  

 Direktoratet for Arbejdsløshedsforsikringen.
I brev af 13. oktober 1991, modtaget i kassen den 15. oktober 1991,  

 oplyste medlemmet, at hun i 1987 havde søgt i alt 35 stillinger, uopfordret  

 eller efter opslag.
Da ansøgninger ikke havde givet resultat, havde medlemmet  

 i stedet ladet vide, hvor det var muligt, at hun var interesseret i arbejde.  

 Hun havde ikke fundet det rimeligt at kaste sig over de få ledige jobs, der  

 blev udbudt, men ville prøve igen.
Medlemmet var i færd med at skrive en  

 ansøgning til arbejde pr. 2. januar 1992.
 Jobsøgningsskema af 24. oktober 1991 viste, at medlemmet havde søgt en  

 fuldtidsstilling i uge 32/91 ved telefonisk henvendelse, at hun havde meddelt  

 familie og venner, at hun søgte arbejde, og at hun havde forsøgt joblinien.
 Kassen meddelte efter modtagelse af medlemmets redegørelse, at  

 dagpengeudbetalingen var stillet i bero, indtil kassen hørte nærmere fra  

 hende, og indtil sagen var endeligt afsluttet.
Det fremgik af kassens afgørelse, at medlemmet ved samtaler i kassen den  

 11. oktober og den 5. november 1991 var blevet oplyst om, at hendes alder  

 ikke var fyldestgørende årsag til ikke at søge stillinger, samt ved  

 sidstnævnte samtale at formen for ansøgning om job for korrespondenter var at  

 sende skriftlige ansøgninger.
Da medlemmet ikke mente at være blevet vejledt  

 om dette, henviste kassen til brev af 22. januar 1990, hvor kassen gjorde  

 opmærksom på, at medlemmet skulle være aktivt arbejdssøgende, og at kassen  

 anbefalede hende at gemme kopier af ansøgninger.
 Kassen fandt, at medlemmet ikke kunne anses for at være til rådighed for  

 arbejdsmarkedet, idet hun på kassens forlangende ikke havde kunnet  

 dokumentere, at hun var aktivt arbejdssøgende.
 Kassen lagde vægt på, at medlemmets jobsøgningsaktivitet havde været  

 stærkt begrænset, og at hun inden for de seneste 8 - 9 måneder ikke  

 skriftligt havde søgt stillinger, hvilket var den normale fremgangsmåde inden  

 for kassens faglige område.
 Medlemmet var derfor ikke berettiget til at modtage dagpenge fra den 11.  

 oktober 1991, hvor der opstod tvivl om hendes rådighed.
I klagen forklarede medlemmet bl.a., at det var nyt for hende, at  

 korrespondenter skulle søge skriftligt.
Hun havde tidligere søgt mange  

 stillinger skriftligt men forgæves, mens personlig henvendelse fra hende  

 tidligere havde virket.
 Ved sagens oversendelse til direktoratet anførte kassen, at den havde lagt  

 vægt på, at medlemmet i de sidste 6 måneder forud for vejledningssamtalen den  

 11. oktober 1991 kun havde søgt en stilling ved telefonisk henvendelse, og at  

 hun ikke skriftligt havde reflekteret på opslåede stillinger i perioden.
 Ifølge jobsøgningsskema havde medlemmet søgt en stilling i oktober 1991,  

 tre i november 1991 og 4 i januar 1992.
Medlemmets advokat anførte, at kassen på mødet i oktober 1991 havde  

 opfyldt sin pligt til at rådgive medlemmet, således at medlemmet  

 efterfølgende havde fulgt denne rådgivning ved at udføre jobsøgning som  

 påkrævet.
Medlemmet havde ikke tilsidesat nogen pligter overhovedet og havde  

 efter rådgivningssamtalen fremsendt jobansøgninger som angivet på skemaet.
 Siden samtalen og kassens brev af 14. oktober 1991 og indtil kassens brev  

 af 15. november 1991 med afslag på yderligere dagpengeudbetaling var der  

 intet nyt fremkommet fra nogen af parterne, og medlemmets advokat fandt  

 derfor, at kassen ikke med rette havde kunnet ændre sin tidligere afgørelse  

 af 14. oktober 1991.
 Kassen oplyste den 18. marts 1992, at kassens henstilling af 14. oktober  

 1991 om øget jobsøgning skete på baggrund af medlemmets oplysninger ved  

 vejledningssamtalen om, at hun havde søgt flere stillinger end angivet på  

 jobsøgningsskemaet, og at hun ville indsende dokumentation for dette.
Da kassen den 15. oktober 1991 modtog medlemmets redegørelse, konstaterede  

 kassen, at de stillinger, medlemmet havde søgt, ikke lå inden for det sidste  

 halve år.
Kassen fandt derfor ikke længere, at der var grundlag for fortsat  

 dagpengeudbetaling.
 Videre bemærkede kassen, at medlemmet ved ledigmeldelsen fik oplyst, at  

 hun skulle være aktivt arbejdssøgende og i givet fald kunne dokumentere sin  

 jobsøgning.
 Kassen gjorde opmærksom på, at medlemmets advokat ikke havde bestridt det  

 materielle i afgørelsen om, at medlemmet ikke havde været aktivt  

 arbejdssøgende i det omfang, loven foreskrev.
 Direktoratet for Arbejdsløshedsforsikringen meddelte, at medlemmet ikke  

 kunne anses for at stå til rådighed for arbejdsmarkedet efter den 11. oktober  

 1991.
 Direktoratet lagde bl.a. vægt på, at medlemmet i de 6 måneder, der gik  

 forud for vejledningssamtalen i kassen den 11. oktober 1991 alene telefonisk  

 søgte en opslået stilling samt gjorde 2 arbejdsgivere opmærksom på, at hun  

 søgte arbejde.
 Direktoratet fandt således, at medlemmet ikke havde været arbejdssøgende i  

 tilstrækkeligt omfang.
 Direktoratet lagde herved kassens oplysning til grund, hvorefter medlemmet  

 ved ledigmeldelsen blev orienteret om, at hun skulle være aktivt  

 arbejdssøgende.
 Direktoratet lagde videre vægt på, at ifølge kassen var skriftlig  

 ansøgning den normale måde at søge arbejde på inden for medlemmets fagområde.
 Direktoratet bemærkede, at arbejdssøgningsaktiviteter, der lå efter  

 tidspunktet for kassens rådighedsvurdering af et medlem, ikke kunne tillægges  

 betydning.
 Medlemmets advokat gjorde gældende, at medlemmet havde stået til rådighed  

 for arbejdsmarkedet og efter den første § 65-samtale havde opfyldt ethvert  

 krav om fremsendelse af skriftlige ansøgninger, ligesom hun havde udfyldt  

 jobsøgningsskema i den forbindelse.
 Kassens afgørelse af 14. oktober 1991 måtte stå ved magt og kunne således  

 ikke ændres ved fornyet afgørelse af 15. november 1991.
 Medlemmet havde ikke anket kassens afgørelse af 14. oktober 1991, idet hun  

 havde taget henstillingen til efterretning og opfyldt de betingelser, som  

 kassen fastsatte under § 65-samtalen.
 Derfor var kassens afgørelse af 15. november 1991 ifølge medlemmets  

 advokat truffet på et forkert grundlag, idet denne afgørelse alene kunne  

 træffes ud fra det, der var sket i perioden fra 14. oktober til 15. november  

 1991, hvor medlemmet havde søgt 4 stillinger, hvilket fuldt ud opfyldte  

 betingelserne for at stå til rådighed for arbejdsmarkedet.
 Direktoratet fandt ikke grundlag for at ændre sin afgørelse, og bemærkede  

 til det af advokaten anførte om, at kassen ikke kunne ændre sin afgørelse af  

 14. oktober 1991 om 3 måneders betinget dagpengeret til en afgørelse om  

 manglende rådighed, at kassen i det konkrete tilfælde traf afgørelse om  

 manglende rådighed som følge af, at der fremkom nye oplysninger, der  

 bevirkede, at grundlaget for den fortsatte dagpengeudbetaling blev ændret.
 Direktoratet fandt, at kassens meddelelse til medlemmet om en betinget  

 dagpengeret ikke var en afgørelse, der kunne påklages, idet meddelelsen alene  

 var udtryk for en vejledning, der ikke umiddelbart fik konsekvenser for  

 medlemmets dagpengeret.
Advokaten fastholdt, at afgørelsen af 14. oktober 1991 måtte stå ved magt,  

 og at ny afgørelse ikke kunne træffes.
Til direktoratets oplysning om, at  

 kassens meddelelse til medlemmet om en betinget dagpengeret ikke var en  

 afgørelse, der kunne påklages, henviste advokaten til selve afgørelsens  

 indhold, hvori udtrykkeligt var anført, at afgørelsen kunne påklages.
 Ankenævnet lagde til grund, at arbejdsløshedskassen den 14. oktober 1991  

 meddelte medlemmet, at hun fortsat havde ret til dagpenge, men at hun måtte  

 øge sin jobsøgningsaktivitet inden for de følgende 3 måneder og pr. 11.  

 januar 1992 indsende jobsøgningsskema til brug ved fornyet vurdering af  

 hendes rådighed, samt at kassen herefter den 24. oktober 1991 stillede  

 dagpengeudbetalingen i bero.
 Ankenævnet fandt på denne baggrund, at medlemmets ret til dagpenge blev  

 anerkendt for en periode på 3 måneder fra den 11. oktober 1991, forudsat at  

 hun kunne dokumentere at være aktivt arbejdssøgende i dette tidsrum.
 Ankenævnet fandt videre, at kassen ikke alene på grundlag af, at medlemmet  

 inden udløbet af den givne frist indsendte oplysninger om sin jobsøgning, var  

 berettiget til at standse dagpengeudbetalingen inden fristens udløb den 11.  

 januar 1992.
 Ankenævnet ændrede således Direktoratet for Arbejdsløshedsforsikringens  

 afgørelse og anmodede direktoratet om at drage omsorg for, at  

 arbejdsløshedskassen udbetalte medlemmet de dagpenge, hun herefter måtte være  

 berettiget til for den omhandlede periode.
