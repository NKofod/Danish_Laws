Betænkning afgivet af  

 Uddannelsesudvalget den 23. juni 1998 Betænkning over Forslag til lov om ændring af lov om  

 folkeskolen (Forstærket integration af børn af flygtninge  

 og indvandrere) Udvalget har behandlet lovforslaget i nogle møder  

 og har herunder stillet spørgsmål til undervisningsministeren,  

 som denne har besvaret skriftligt.
 Endvidere har udvalget modtaget skriftlig og mundtlig  

 henvendelse fra Iqbal International School.
 Herefter indstiller et flertal (Socialdemokratiets,  

 Venstres, Socialistisk Folkepartis, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) lovforslaget til  

 vedtagelse uændret.
 Et mindretal (Det Konservative Folkepartis  

 medlemmer af udvalget) vil redegøre for sin stilling til lovforslaget  

 ved 3. behandling.
Et andet mindretal (Dansk Folkepartis medlem af  

 udvalget) indstiller lovforslaget til forkastelse ved 3. behandling.
Dansk  

 Folkeparti mener grundlæggende ikke, at flygtninge skal integreres i  

 det danske samfund, hvorfor Dansk Folkeparti heller ikke vil støtte en  

 lovgivning, som skal fremme en sådan integration.
Lovforslagets formål er at forstærke  

 integrationen af børn af flygtninge og indvandrere.
Derfor må  

 Dansk Folkeparti bemærke, at partiet principielt støtter  

 tankerne om den forstærkede indsats over for børn af  

 indvandrere.
Derimod støtter Dansk Folkeparti ikke indsatsen over for  

 børn af flygtninge, da partiet principielt mener, at flygtninge alene  

 skal have mulighed for at opholde sig her i landet, indtil der bliver fred og  

 ro i deres eget hjemland og de derefter kan vende tilbage.
Derfor skal  

 hverken flygtninge eller deres børn integreres i det danske  

 samfund.
 Havde lovforslaget derfor været delt i to  

 lovforslag, hvor første forslag alene havde omhandlet børn af  

 indvandrere, så havde Dansk Folkeparti principielt kunnet støtte  

 tankerne bag et sådant forslag, mens partiet ikke havde kunnet  

 støtte det andet forslag omhandlende børn af flygtninge.
Ud over principielt at afvise lovforslaget frygter Dansk  

 Folkeparti også, at lovforslaget kan medføre en betydelig udgift  

 for kommunerne.
Dansk Folkeparti stiller sig tvivlende over for  

 bemærkningerne til lovforslaget om de administrative og  

 økonomiske konsekvenser.
Det er her lagt til grund, at merudgifterne  

 ved en øget indsats i førskolealderen på længere  

 sigt delvis vil blive modsvaret af, at de tosprogede børn ved  

 skolestart har så meget kendskab til dansk, at de ikke skal henvises  

 til modtagelsesklasser.
Et tredje mindretal (Enhedslistens medlem af  

 udvalget) indstiller lovforslaget til forkastelse ved 3. behandling.  

 Enhedslisten finder ikke, at førbørnehaveklasser for tosprogede  

 børn placeret på folkeskoler er en acceptabel løsning,  

 når det gælder om at stimulere den sproglige udvikling hos  

 børn på 4 eller 5 år.
Det er en dårlig idé at  

 isolere de tosprogede børn i særlige ordninger uden kontakt med  

 danske børn på samme alderstrin.
Peder Sass (S) Hans Peter Baadsgaard (S) fmd.
Jeppe  

 Kofod (S) Frode Sørensen (S) Carsten Hansen (S) Aage Frandsen (SF) Susanne Clemensen  

 (CD) Elisabeth Arnold (RV) Søren Kolstrup (EL) Anders Mølgaard (V) nfmd.  

 Hanne Severinsen (V) Else Winther Andersen (V) Ellen Kristensen (V) Brian  

 Mikkelsen (KF) Knud Erik Kirkegaard (KF) Birthe Skaarup (DF) Tove  

 Videbæk (KRF) Fremskridtspartiet havde ikke medlemmer i udvalget.
