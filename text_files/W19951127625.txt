Udtalt, at en forbrugsforening lovligt kunne registrere oplysninger om  

 personnumre på foreningens medlemmer Registertilsynet behandlede i beretningsåret en klage over en privat  

 forbrugsforenings registrering af oplysninger om medlemmernes personnumre.  

 Sagen blev behandlet i Registerrådet.
 En af foreningens aktiviteter var at yde lån til medlemmerne.
 Det fremgår af skattekontrollovens § 8 P, at den, der som led i sin  

 virksomhed yder eller formidler lån mod forrentning, til brug for  

 skatteligningen skal foretage årlige indberetninger til de statslige told- og  

 skattemyndigheder herom.
 Af skattekontrollovens § 8 R fremgår, at den, der er låntager eller har et  

 depot, der er omfattet af § 8 P eller 8 Q, til de oplysningspligtige skal  

 give de oplysninger, herunder om personnummer, til identifikation af låntager  

 eller depothaver, som er nødvendige til opfyldelse af indberetningspligten,  

 samt godtgøre rigtigheden af de afgivne oplysninger.
Registertilsynet fandt på denne baggrund, at registreringsbetingelserne i  

 lov om private registre § 4 a, stk. 1, jf. § 3, stk. 2, for registrering af  

 personnummer var opfyldt, for så vidt angår de medlemmer, med hvilke der var  

 indgået en låneaftale, der medførte en forrentning, og hvor der derfor var  

 indberetningspligt til skattemyndighederne i henhold til skattekontrollovens  

 § 8 P.
Det drejede sig om ca. 22.000 medlemmer.
Foreningen havde endvidere en ordning, hvorefter foreningens medlemmer kan  

 foretage indbetaling for købte varer via *Pengeinstitutternes  

 *BetalingsService.
Da indbetalinger via *PBS først tilgår foreningen nogen  

 tid efter betaling, beregner foreningen sig en rente på 1% for denne ekstra  

 kreditperiode.
 Det var oplyst, at ca. 30.000 medlemmer benyttede sig af tilbudet om  

 betaling via *PBS, men at antallet forventedes at ville stige stærkt i de  

 kommende år.
 Told- og Skattestyrelsen havde oplyst, at det var styrelsens opfattelse,  

 at foreningen var indberetningspligtig efter skattekontrollovens § 8 P, når  

 der med medlemmer indgås en aftale om udskydelse af betaling ved tilmelding  

 til *PBS mod forrentning.
 Registertilsynet fandt på denne baggrund, at betingelserne for  

 registrering af personnumre også var opfyldt for disse medlemmer.
 Endelig fandt Registertilsynet, at betingelserne for registrering af  

 personnumre måtte anses for opfyldt i de situationer, hvor der var påløbet  

 morarenter (uden at der var tale om lån eller betaling via *PBS, jf.  

 ovenfor), idet registrering her vil være nødvendig for at kunne foretage  

 indberetning til skattevæsenet, hvilket må anses for at ske i medlemmets  

 interesse (der var efter det oplyste ikke pligt til at indberette morarenter  

 til skattemyndighederne).
 Foreningen havde ca. 130.000 medlemmer, og der ville herefter for et meget  

 betydeligt antal af disse medlemmer skulle foretages indberetning - under  

 anvendelse af personnummer - over for skattemyndighederne.
 Hertil kom, at medlemmerne når som helst havde mulighed for at indgå  

 aftale om lån og/eller betaling via *PBS samt lade sådanne aftaler ophøre.
Under disse omstændigheder var det Registertilsynets opfattelse, at det af  

 administrative grunde kunne anses for nødvendigt for foreningen generelt at  

 registrere medlemmernes personnumre, uanset om der hverken var tale om lån,  

 betaling via *PBS eller indberetning af morarenter.
Betingelserne i lov om  

 private registre § 4 a, stk. 1, jf. § 3, stk. 2, var derfor opfyldt.
Registertilsynet understregede, at afgørelsen alene var udtryk for, at der  

 efter tilsynets opfattelse ikke var tilstrækkeligt grundlag for at anse  

 foreningens registrering af medlemmernes personnumre for en (strafbar)  

 overtrædelse af lov om private registre.
Derimod havde Registertilsynet ikke  

 kompetence til at udtale sig om, hvorvidt det var i strid med anden  

 lovgivning, f.eks. markedsføringsloven, at foreningen betingede medlemskab  

 af, at personnummeret opgives til foreningen med henblik på registrering.
 Registertilsynets Årsberetning 1995 s. 98 - 100.
