 Ved lov nr. 101 af 17. marts 1976 og lov nr. 325 af 10. juni 1976 er der  

 gennemført ændringer i ligningsloven, som senest er optrykt ved  

 lovbekendtgørelse nr. 55 af 17. februar 1977.
 Ved ændringslovene er der indsat nye regler i §§ 7, litra v, 14C, stk. 1,  

 og 27C, for hvilke der redegøres i det følgende.
 1. Ved § 7, litra v, indføres skattefrihed for  

 hæderspriser, der udbetales i henhold til Nobelstiftelsens Grundstadgar, samt  

 Nordisk Råds Litteratur- og Musikpris.
 Bestemmelsen har virkning fra og med indkomståret 1975.
 2. I § 14C, stk. 1, er størrelsen af afgiften til  

 statskassen ændret fra 30 pct. til 40 pct.
 Den forhøjede afgift svares, når udlejerens død, konkurs eller  

 tvangsakkord eller boligselskabets likvidation er indtruffet efter 31. marts  

 1976. Ved frigivelse i forbindelse med skifte af et uskiftet bo i  

 længstlevende ægtefælles levende live svares den forhøjede afgift, når boet  

 er taget under skiftebehandling efter det foran nævnte tidspunkt.
 3. § 27C indeholder regler om den skattemæssige  

 behandling af tilskud, der ydes af udviklingsfonden i henhold til Det  

 europæiske økonomiske Fællesskabs forordning nr. 17/64 om betingelserne for  

 støtte fra Den europæiske udviklings- og garantifond for Landbruget, som  

 senest ændret ved forordning nr. 3171/75, samt tilskud, der ydes efter lov om  

 strukturprojekter inden for jordbruget.
 De nævnte tilskud skal medregnes ved opgørelsen af den skattepligtige  

 indkomst inden for en 10-årsperiode, der begynder med det indkomstår, hvori  

 den skattepligtige erhverver tilskuddet.
Den skattepligtige kan med de senere anførte undtagelser selv vælge, hvor  

 stor en del af tilskudsbeløbet han vil medregne i indkomsten for de enkelte  

 år inden for 10-årsperioden.
Har han een gang indtægtsført et tilskudsbeløb,  

 kan det dog ikke senere overføres til et andet år.
Tilskudsbeløb, der endnu ikke er medregnet i den skattepligtige indkomst,  

 skal for regnskabsførende skatteydere opføres som en særlig passivpost i  

 statusopgørelsen.
Ikke-regnskabsførende skal oplyse beløbet i selvangivelsen.
 Beløbet kan ikke fradrages ved opgørelsen af den skattepligtige formue.
De nævnte regler finder ikke anvendelse, når tilskud udbetales til  

 skattepligtige indkøbsforeninger samt produktions- og salgsforeninger.
Disse  

 foreningers skattepligtige indkomst beregnes som en procentdel af foreningens  

 formue, jfr. selskabsskattelovens §§ 14-16.
 Foreninger o.l., der er omfattet af selskabsskattelovens § 1, stk. 1, nr.  

 6, er ej heller skattepligtige af modtagne tilskud.
 Stk. 4-6 indeholder regler for de tilfælde, hvor en eventuel endnu ikke  

 indtægtsført del af tilskuddet kræves indtægtsført, uanset 10-årsfristen  

 endnu ikke er udløbet:
a.
Salg af virksomheden eller afhændelse af en overvejende del af denne  

 eller af dennes aktiver.
 Den ikke indkomstbeskattede del af tilskuddet skal senest tages til  

 indtægt i afhændelsesåret.
b.
Ophør af virksomheden.
 Opløses det selskab eller den forening m.v., der har modtaget tilskud,  

 skal tilskudsbeløbet senest indtægtsføres i det år, hvori virksomheden træder  

 i likvidation.
c.
Virksomheden, hvortil der er ydet tilskud, indgår i en bobehandling i  

 forbindelse med tilskudsmodtagerens død.
Tilskudsbeløb skal medregnes i afdødes eller boets skattepligtige indkomst  

 senest for det indkomstår, hvori boets indkomstskattepligt ophører.
Det samme  

 gælder, hvor virksomheden som del af fællesboet tilfalder ægtefællen, efter  

 at der i umiddelbar forbindelse med dødsfaldet er skiftet med enkelte  

 arvinger eller legatarer.
 Stk. 3  indeholder regler om fremgangsmåden, såfremt et  

 ydet tilskud kræves tilbagebetalt.
Tilbagebetalingsbeløbet skal fortrinsvis fradrages i den del af  

 tilskudsbeløbet, der endnu ikke er medregnet i den skattepligtige indkomst,  

 og som derfor (for regnskabsførende) henstår på den særlige passivpost, der  

 er omtalt ovenfor.
Er tilbagebetalingsbeløbet større end det beløb, der står  

 på passivposten, fradrages det overskydende beløb i den skattepligtige  

 indkomst for det indkomstår, hvori skatteyderen tilpligtes at tilbagebetale  

 beløbet.
Tilbagebetalingsbeløbet kommer således kun til fradrag i indkomsten  

 i det omfang, hvori det tidligere er medregnet i den skattepligtige indkomst.
 Hvis et tilbagebetalingskrav rejses, efter at virksomheden er afhændet  

 eller ophørt, vil kravet blive gjort gældende mod den oprindelige  

 tilskudsmodtager.
 I dette tilfælde må tilskudsmodtagerens ansættelser reguleres i  

 overensstemmelse med ovenstående regler.
Eksisterer tilskudsmodtageren ikke længere på det tidspunkt, hvor  

 tilbagebetalingskravet rejses, kan det af praktiske grunde være nødvendigt  

 ikke at regulere skatteansættelserne.
I stedet vil der være mulighed for ved  

 fastsættelsen af størrelsen af tilbagebetalingen at tage hensyn til den skete  

 beskatning.
 Bestemmelsens stk. 7 indeholder en særregel for det tilfælde, at  

 virksomheden ved tilskudsmodtagerens død overtages af en efterlevende  

 ægtefælle til hensidden i uskiftet bo eller ved udlæg efter skiftelovens §  

 57, stk. 1.
 Det er herved bestemt, at den efterlevende ægtefælle i alle relationer  

 indtræder i afdødes sted.
 Reglerne har virkning for tilskud, der udbetales den 1. januar 1975 eller  

 senere.
 Skattedepartementet, den 26. maj 1977.
P.
Bruun Nielsen.
