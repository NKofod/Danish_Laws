Bekendtgørelse om forsøg med udstrakt varighed af erhvervsuddannelser og gymnasiale uddannelser for unge, som er anbragt uden for hjemmet I medfør af § 4, stk. 1, og § 68 i lov om erhvervsuddannelser, jf. lovbekendtgørelse nr. 956 af 21. juni 2022, og § 69, stk. 1, i lov om de gymnasiale uddannelser, jf. lovbekendtgørelse nr. 957 af 22. juni 2022, fastsættes efter bemyndigelse i henhold til § 1, nr. 9 og 13, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
 Forsøgets anvendelsesområde og formål mv.
 § 1. Som led i et forsøg med udstrakt varighed af erhvervsuddannelser og gymnasiale uddannelser for elever og lærlinge, der efter lov om social service er anbragt uden for hjemmet, kan institutionen efter individuel vurdering tilbyde, at varigheden af følgende forløb udstrækkes, jf. § 2:
 1) Grundforløbets 2. del på erhvervsuddannelser.
 2) Den treårige uddannelse til teknisk studentereksamen (htx).
 3) Den treårige uddannelse til merkantil studentereksamen (hhx).
 4) Den treårige uddannelse til almen studentereksamen (stx).
 5) Den toårige uddannelse til almen studentereksamen (toårig stx).
 6) Den toårige uddannelse til hf-eksamen (hf med eller uden overbygning).
 Stk. 2. Elevens eller lærlingens uddannelse er i øvrigt omfattet af reglerne for uddannelsen.
 § 2. Formålet med forsøget er at forbedre muligheden for, at elever og lærlinge, der efter lov om social service er anbragt uden for hjemmet, kan gennemføre deres ungdomsuddannelse på lige fod med andre unge, når de på grund af psykiske og sociale problemer forventes at have vanskeligt ved at gennemføre en ungdomsuddannelse med samme tidsmæssige længde som andre unge.
Uddannelsens udstrakte varighed § 3. Til og med den 31. juli 2025 kan institutionen for unge, som er omfattet af §§ 1-2, og som er i gang med uddannelser efter lov om erhvervsuddannelser, uanset reglerne om uddannelsens varighed i § 12, stk. 1, 3. pkt. i lov om erhvervsuddannelser, samt regler herom fastsat i medfør af § 12, stk. 2, og § 38, stk. 2, i lov om erhvervsuddannelser træffe afgørelse om at udstrække varigheden af grundforløbets 2. del med op til 10 uger til i alt 30 uger.
Det samlede timetal for det udstrakte grundforløb kan dog maksimalt svare til den fastsatte normering af undervisning på grundforløbets 2. del.
 Stk. 2. Til og med den 31. juli 2025 kan institutionen for unge, som er omfattet af §§ 1-2, og som er i gang med i en gymnasial uddannelse, jf. § 1, stk. 1, nr. 2-6, træffe afgørelse om at udstrække varigheden af elevens uddannelse med et skoleår.
Stk. 3. Institutionen er ikke forpligtet til at tilbyde udstrakte forløb, jf. stk. 1 eller stk. 2. Hvis institutionen ikke imødekommer en elev eller lærlings anmodning oherom, skal institutionen begrunde dette skriftligt over for eleven eller lærlingen.
Institutionen skal samtidig meddele eleven eller lærlingen, om den vurderer, at der er grundlag for at iværksætte andre foranstaltninger med henblik på at fastholde eleven eller lærlingen i dennes uddannelsesforløb.
Elevens eller lærlingens uddannelsesplan og -forløb § 4. Det er en betingelse for at udstrække varigheden af en erhvervsuddannelses grundforløb, jf. § 3, stk. 1, at den udstrakte tilrettelæggelse fremgår af elevens eller lærlingens personlige uddannelsesplan.
Stk. 2. En elev eller lærling i en erhvervsuddannelse, som har fået udstrakt grundforløbets 2. del, jf. § 3, stk. 1, kan overgå til grundforløbets 2. del på almindelige vilkår, hvis eleven eller lærlingen ikke længere ønsker at følge det udstrakte forløb.
Institutionen sørger for, at elevens eller lærlingens uddannelsesplan opfylder kravene hertil.
 § 5. Institutionens tilrettelæggelse af en elevs gymnasiale uddannelse med udstrakt varighed er omfattet af reglerne i §§ 57-58 i bekendtgørelse om de gymnasiale uddannelser.
Ikrafttræden § 6. Bekendtgørelsen træder i kraft den 1. august 2022.
 Stk. 2. Elever og lærlinge, der påbegynder et udstrakt forløb efter § 1, kan færdiggøre deres forløb efter den 31. juli 2025.
