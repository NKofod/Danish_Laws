Konkurrencerådet har på baggrund af en gennemgang af forholdene på  

 lægemiddelområdet besluttet at optage forhandlinger med de berørte parter med  

 henblik på at bringe de skadelige virkninger af eksisterende  

 distributionsaftaler til ophør.
Endvidere traf rådet beslutning om at rette  

 henvendelse til sundhedsministeren og påpege de elementer i de offentlige  

 reguleringer, der er i strid med intentionerne i konkurrenceloven.
 På et møde i november 1990 behandlede Konkurrencerådet forholdene på  

 lægemiddelområdet med speciel vægt på distributionssystemerne.
 Konkurrencen er begrænset gennem private og offentlige reguleringer:
Konkurrencerådets gennemgang af lægemiddelområdet har vist, at området i  

 de forskellige omsætningsled er reguleret meget indgående gennem  

 privatretlige og offentligretlige konkurrencebegrænsninger.
Disse  

 reguleringer tilgodeser en række forskelligartede hensyn, som isoleret set  

 kan forekomme velbegrundede, men som set i sammenhæng fører til en næsten  

 fuldstændig mangel på konkurrence i distributionsleddene.
Såvel grossist- som  

 apotekerleddet er således bl.a. karakteriseret ved totalt fravær af  

 priskonkurrence og meget stærke adgangsbarrierer i klar modstrid med  

 konkurrencelovens målsætning.
De væsentligste privatretlige konkurrencebegrænsninger angår i første  

 række grossistleddet.
Grossistdistributionen af de fabriksfremstillede  

 lægemidler er således reguleret ved et større aftalekompleks, der omfatter  

 grossistantagelsesbetingelser, grossisternes præstationsrabatsystem samt den  

 såkaldte totaldistributionsaftale.
Disse privatretlige konkurrencebegrænsninger har set under et til følge,  

 at adgangen til markedet begrænses, og at prisdannelsen uniformeres.
Hertil  

 kommer, at kravet om totaldistribution begrænser erhvervsfriheden, og at  

 kravet om fuldt sortiment udelukker sortimentskonkurrence.
 Forhandlinger med branchen:
 Konkurrencerådet har på den baggrund truffet beslutning om, at der i  

 medfør af konkurrencelovens § 11 skal optages forhandlinger med de berørte  

 parter om at bringe de skadelige virkninger af aftalerne til ophør.  

 Henvendelse til sundhedsministeren:
Konkurrenceloven gælder både privat og offentlig virksomhed, men de  

 almindelige indgrebsbeføjelser i lovens §§ 11-13 kan kun bringes i anvendelse  

 over for konkurrencebegrænsninger på det privatretlige område.
Over for  

 offentlig og offentligt reguleret erhvervsvirksomhed gælder lovens  

 bestemmelser om gennemsigtighed, og Konkurrencerådet kan i medfør af lovens §  

 15 rette henvendelse til den offentlige myndighed for området og påpege  

 mulige skadelige virkninger for konkurrencen.
Denne henvendelse er offentlig.
 Konkurrencerådet har i sammenhæng med beslutningen om at fremme  

 konkurrencen og derved øge effektiviteten på det private lægemiddelområde  

 truffet beslutning om i medfør af konkurrencelovens § 15 at rette henvendelse  

 til sundhedsministeren og påpege de elementer i de offentlige reguleringer på  

 lægemiddelområdet, der er i strid med intentionerne i konkurrenceloven.
Det drejer sig om apotekerbevillingssystemet, avanceskalaen, bruttoavance-  

 og udligningsordninger, sortimentsbegrænsninger og ordinationspraksis.
I  

 sammenhæng hermed henstilles det til sundhedsministeren, at de i henvendelsen  

 fremførte synspunkter indgår i ministeriets overvejelser om liberalisering af  

 apotekervæsenet.
 Konkurrencerådets henvendelse til sundhedsministeren i henhold til  

 konkurrencelovens § 15:
 »Denne henvendelse rettes til sundhedsministeren i medfør af  

 konkurrencelovens § 15 efter beslutning på Konkurrencerådets møde den 7.  

 november 1990.
Baggrunden for henvendelsen er en helhedsvurdering af  

 konkurrenceforholdene på lægemiddelområdet, som Konkurrencerådet har  

 foretaget som led i administrationen af konkurrenceloven.
Henvendelsen tager  

 i særlig grad sigte på den offentlige regulering af apotekersektoren og  

 henvendelsen giver en række anbefalinger i retning af en markedsorienteret  

 liberalisering af apotekervæsenet i overensstemmelse med intentionerne i  

 konkurrenceloven.
 Som det vil være bekendt trådte den nye konkurrencelov i kraft den 1.  

 januar 1990.
Lovens formål er ifølge § 1 at fremme konkurrencen og dermed styrke  

 effektiviteten i produktion og omsætning af varer og tjenesteydelser mv. ved  

 størst mulig gennemsigtighed vedrørende konkurrenceforhold og ved  

 foranstaltninger imod begrænsninger i erhvervsfriheden og andre skadelige  

 virkninger af konkurrencebegrænsninger.
I forbindelse med den stigende  

 internationalisering tilsigtes herved en konkurrence - og  

 effektivitetsbetinget udvikling af erhvervsstrukturen.
Det overordnede middel til opnåelse af effektivitet er ifølge  

 lovbemærkningerne virksom konkurrence.
Som en grundlæggende forudsætning for  

 virksom konkurrence og dermed effektivitet fremhæves i bemærkningerne den  

 frie erhvervsudøvelse, forstået som etableringsfrihed eller fri adgang til  

 markedet, som derfor skal tilgodeses.
Desuden betones erhvervsfriheden, dvs.  

 de lige og frie erhvervsvilkår, som forudsætning for virksom konkurrence.
 Konkurrenceloven har således det generelt erhvervspolitiske sigte, at  

 konkurrenceforholdene og dermed også erhvervsstrukturen i første række skal  

 styres af markedskræfterne.
 Området for konkurrencelovens anvendelse omfatter såvel privat  

 erhvervsvirksomhed som offentlig og offentligt reguleret erhvervsvirksomhed,  

 og der er hermed tilsigtet en ligestilling af disse sektorer i  

 konkurrenceretlig henseende.
 De konkurrenceretlige virkemidler, der kan bringes i anvendelse, er dog  

 ikke ganske de samme, idet Konkurrencerådets almindelige indgrebsbeføjelser i  

 lovens §§ 11-13 over for konkurrencebegrænsninger, som medfører skadelige  

 virkninger for konkurrencen, ikke kan bringes i anvendelse over for offentlig  

 og offentligt reguleret erhvervsvirksomhed.
På disse områder kan Konkurrencerådet i stedet i medfør af lovens § 15  

 rette henvendelse til vedkommende offentlige myndighed og påpege mulige  

 skadelige virkninger for konkurrencen.
En sådan henvendelse offentliggøres.
Konkurrencerådets gennemgang af lægemiddelområdet har vist, at området i  

 de forskellige omsætningsled er reguleret meget indgående gennem både  

 privatretlige og offentligretlige konkurrencebegrænsninger.
Disse  

 reguleringer tilgodeser en række forskelligartede hensyn, som isoleret set  

 kan forekomme velbegrundede, men som set i sammenhæng fører til en næsten  

 fuldstændig mangel på konkurrence i distributionsleddene.
Såvel grossist- som  

 apotekerleddet er således bl.a. karakteriseret ved totalt fravær af  

 priskonkurrence og meget stærke adgangsbarrierer i klar modstrid med  

 konkurrencelovens målsætning.
De væsentligste privatretlige konkurrencebegrænsninger angår i første  

 række grossistleddet.
Grossistdistributionen af de fabriksfremstillede  

 lægemidler er således reguleret ved et større aftalekompleks, der omfatter  

 grossistantagelsesbetingelser, grossisternes præstationsrabatsystem samt den  

 såkaldte totaldistributionsaftale.
 Konkurrencerådet har på sit møde den 7. november 1990 truffet beslutning  

 om, at der i medfør af konkurrencelovens § 11 skal optages forhandlinger med  

 de berørte parter om at bringe skadelige virkninger af aftalerne til ophør.  

 Forhandlingerne på dette område skal selvsagt afstemmes med udviklingen i  

 konkurrencevilkårene på lægemiddelområdet i øvrigt.
De offentligretligt betingede konkurrencebegrænsninger er i første række  

 et resultat af den indgående regulering af apotekersektoren i henhold til  

 apotekerloven.
I det følgende skal omtales de væsentligste af de elementer i  

 den offentlige regulering, der findes i strid med intentionerne i  

 konkurrenceloven.
a.
Apotekerbevillingssystemet Apotekerlovens bevillingssystem fungerer efter Konkurrencerådets  

 opfattelse som en adgangsbarriere til markedet, der ikke er betinget af  

 konkurrence- og effektivitetsbetingede forudsætninger, og må anses for klart  

 stridende mod konkurrencelovens intentioner.
Det er naturligt, at der i forbindelse med apoteksdrift af det offentlige  

 stilles en række krav med hensyn til uddannelse, sikkerhed, indretning mv.,  

 som også har fundet udtryk i apotekerloven.
Disse hensyn vil imidlertid også  

 kunne tilgodeses gennem en autorisationsordning.
 Konkurrencerådet finder det derfor bedst stemmende med konkurrenceloven at  

 bevillingssystemet bliver ophævet og erstattet med en autorisationsordning  

 baseret på saglige, rimelige, objektive og konsekvent gennemførte kriterier.
b.
Avanceskalaen Den faste avanceskala for beregning af apotekernes udsalgspriser, der  

 fastsættes i henhold til apotekerloven, udelukker enhver form for  

 priskonkurrence apotekerne imellem og forhindrer, at effektivitetsforskelle  

 kan komme til udtryk i priserne.
Apoteksudsalgsprisen beregnes på basis af den apoteksindkøbspris, som  

 procucenter og importører i henhold til lægemiddelloven skal anmelde til  

 Sundhedsstyrelsen.
Apoteksindkøbsprisen indeholder således også  

 grossistavancen, og der er derved tale om en bindende bruttoprisfastsættelse,  

 hvilket ikke er stemmende med bruttoprisforbudet i konkurrencelovens § 14.
 Fri prisdannelse i apotekerleddet (og grossisteleddet) gennem en ophævelse  

 af bestemmelserne om såvel fastsættelse af en bindende apoteksindkøbspris som  

 det faste apoteksavancesystem vil derfor være bedst stemmende med  

 konkurrenceloven.
c.
Bruttoavance og udligningsordning Fastsættelsen af apotekernes samlede bruttoavance og den delvise udligning  

 af apotekernes indkomster, der foretages i henhold til apotekerloven, må set  

 i sammenhæng anses for direkte hindrende for effektiviteten.
 Det erkendes, at der med udligningsordningen i den nye apotekerlov er sket  

 en vis effektivitetsfremmende forbedring i forhold til tidligere, men selve  

 eksistensen af en udligningsordning må anses for stridende med  

 konkurrencelovens intentioner.
En ophævelse af reglerne for såvel fortsættelsen af den samlede  

 bruttoavance som udligningsordningen vil derfor være bedst stemmende med  

 konkurrenceloven.
Ophævelsen heraf vil samtidig være en nødvendig  

 forudsætning for ophævelsen af apotekernes prisberegningsregler.
d.
Apotekernes sortimentsbegrænsning De begrænsninger, der i apotekerloven er lagt for apotekernes sortiment,  

 indebærer en indskrænkning i apotekernes erhvervsfrihed og er til hinder for,  

 at en egentlig brancheglidning kan finde sted, og for at mindre rentable  

 apoteker kan sikre rentabiliteten gennem dækningsbidrag fra helt andre vare-  

 eller tjenesteydelsesområder.
 Sortimentsbegrænsningen modvirker derfor en konkurrence- og  

 effektivitetspræget udvikling i apotkersektoren og bør bedømt ud fra  

 konkurrencelovens intentioner ophæves.
e.
Generisk ordination Den nuværende situation, hvor patienterne for så vidt angår receptpligtige  

 lægemidler er henvist til at købe det af lægen ordinerede præparat, uanset om  

 der på markedet findes ensvirkende, ligeværdige præparater, der er billigere  

 end det ordinerede, må anses for uhensigtsmæssig ud fra et konkurrencemæssigt  

 synspunkt.
 En ændring af de administrative regler i forbindelse med lægemiddellovens  

 bestemmelser om ordination, der åbner mulighed for generisk ordination eller  

 substitution, må antages at kunne fremme priskonkurrencen, og vil dermed være  

 i bedre overensstemmelse med konkurrenceloven.
Konkurrencerådet er opmærksom på, at sundhedsministeren har nedsat en  

 arbejdsgruppe af embedsmænd med repræsentanter fra Sundhedsministeriet,  

 Industriministeriet, Sundhedsstyrelsen, Amtsrådsforeningen og Sygesikringens  

 Forhandlingsudvalg, der skal fremkomme med forslag til liberalisering af  

 apotekervæsenet.
Konkurrencerådet skal i den forbindelse henstille til  

 sundhedsministeren at lade de i denne henvendelse fremførte synspunkter indgå  

 i de videre overvejelser på dette område.
 Det bemærkes, at denne henvendelse i overensstemmelse med  

 konkurrencelovens § 15 samtidig offentliggøres.
Endvidere vedlægges til orientering notat vedrørende lægemiddelområdet  

 bortset fra sammenfattende vurdering og indstilling.« Sundhedsministeren har besvaret Konkurrencerådets henvendelse og henvist  

 til, at det vil være hensigtsmæssigt at afvente resultaterne fra en  

 arbejdsgruppe under Sundhedsministeriet, der undersøger mulighederne for en  

 hel eller delvis liberalisering af apotekersektoren.
Konkurrencerådets  

 anbefalinger vil ifølge sundhedsministeren blive inddraget i arbejdsgruppens  

 arbejde.
 Konkurrencerådets undersøgelse og konklusion er nærmere omtalt i  

 KonkurrenceNyt nr. 15, 1990.
