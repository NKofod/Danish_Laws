 Det af Rådet for De Europæiske Fællesskabers vedtagne direktiv  

 89/618/Euratom af 27. november 1989 om oplysning af befolkningen om,  

 hvorledes den skal forholde sig, samt om sundhedsmæssige foranstaltninger i  

 tilfælde af strålingsfare tilsigter på fællesskabsplan at opstille fælles mål  

 for foranstaltninger og procedurer til oplysning af befolkningen med henblik  

 på at øge den praktiske sundhedsbeskyttelse i tilfælde af strålingsfare.
 Oplysningsforpligtelsen over for befolkningen i medfør af direktivet  

 omfatter dels oplysninger, der skal gives som forudgående underretning  

 allerede under normale forhold, selv om der ikke foreligger aktuel  

 strålingsfare - dels underretning der i tilfælde af aktuel strålingsfare skal  

 gives til den befolkning, som faktisk berøres.
 Indenrigsministeriet pålægger hermed Civilforsvarsstyrelsen, der leder  

 atomberedskabet, jf. »Plan for det landsdækkende atomberedskab«, at  

 drage omsorg for, at befolkningens ret til oplysning imødekommes i  

 overensstemmelse med det nævnte Rådsdirektiv, såvel under normale forhold som  

 i tilfælde, hvor atomberedskabet aktiveres.
 Civilforsvarsstyrelsen skal i oplysningsvirksomheden samarbejde med andre  

 myndigheder mv., herunder særligt for så vidt angår sundhedsmæssige forhold  

 med Sundhedsstyrelsen, Statens Institut for Strålehygiejne.
