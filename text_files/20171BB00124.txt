Fremsat den 23. marts 2018 af Karina Due (DF), Lise Bech (DF), Kristian Thulesen Dahl (DF), Susanne Eilersen (DF), Søren Espersen (DF), Dennis Flydtkjær (DF), Peter Kofod Poulsen (DF), Hans Kristian Skibby (DF) og Peter Skaarup (DF) Forslag til folketingsbeslutning om skærpelse af straffen for tyveri af kæledyr Folketinget pålægger regeringen inden udgangen af 2018 at fremsætte et lovforslag, der indebærer, at strafferammen for tyveri af et kæledyr hæves til 6 års fængsel, idet tyveri af kæledyr som altovervejende hovedregel skal betragtes som en forbrydelse af særlig grov beskaffenhed, og som en skærpende omstændighed.
Lovforslaget skal træde i kraft den 1. januar 2019.
Bemærkninger til forslaget Forslaget har til formål at sikre, at tyveri af kæledyr som altovervende hovedregel skal betragtes som en forbrydelse af særlig grov beskaffenhed og en skærpende omstændighed, og at strafferammen derfor hæves til 6 års fængsel.
I dag sidestilles tyveri af kæledyr med tyveri af brugsgenstande som eksempelvis en cykel.
Strafferammen herfor er 1½ års fængsel, jf. straffelovens § 276. Straffen kan dog stige til fængsel indtil 6 år, hvis den nævnte forbrydelse er af særlig grov beskaffenhed, jf. straffelovens § 286.
Tyveri af et kæledyr kan ikke sidestilles med tyveri af en brugsgenstand som eksempelvis en cykel el.lign.
Eksempelvis har hundeejere et helt andet forhold til deres hund end til en cykel.
Hunde og andre kæledyr betragtes ofte som en del af familien, og det er et voldsomt psykisk overgreb for den familie, som udsættes for det.
Mange oplever det som at miste et familiemedlem, og derfor bør straffen også være langt strengere, end den er i dag.
Når tyveri af et kæledyr straffes efter straffelovens § 276, er den reelle straf sjældent mere end 40 dages fængsel (»Hundetyveri er røveri!  ikke tyveri«, Vimedhund.dk, den 15. august 2017). I 2016 blev der indgivet 122 anmeldelser om stjålne husdyr, og 38 af disse var anmeldelser om stjålne hunde (»Danske hundeejeres værste mareridt: Så mange hunde bliver stjålet«, bt.dk, den 5. marts 2017).
Ved at anvende samme strafferamme som i straffelovens § 286 i stedet for § 276 ved tyveri af kæledyr vil strafferammen blive mere end fordoblet.
Med en sådan skærpelse ønsker forslagsstillerne at sende et klart signal om, at vi ønsker, at strafferammen hæves markant over det nuværende niveau.
Skriftlig fremsættelse Karina Due (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpelse af straffen for tyveri af kæledyr.
(Beslutningsforslag nr.
B 124) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
