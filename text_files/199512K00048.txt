Nr LSF 48 Forslag til Lov om ændring af lov om banker og sparekasser m.v., lov om  

 forsikringsvirksomhed og realkreditloven (Afskaffelse af ministerudpegede  

 bestyrelsesmedlemmer i pengeinstitutter, forsikringsselskaber og  

 realkreditinstitutter) Fremsat af Kirsten Jacobsen (FP) Kim Behnke (FP) Annette Just (FP) den 26. oktober 1995 § 1 I lov om banker og sparekasser m.v., jf. lovbekendtgørelse nr. 182 af 20.  

 marts 1995, som senest ændret ved lov nr. 368 af 14. juni 1995, foretages  

 følgende ændringer:
 1. § 9, stk. 1, affattes således:
»Bestyrelsen skal bestå af mindst 5 medlemmer.« 2. § 13, stk. 1, affattes således:
»Bestyrelsen skal bestå af mindst 5 medlemmer, der vælges af  

 repræsentantskabet.« 3. § 13, stk. 2, affattes således:
»Bestyrelsesmedlemmer udpeges for højst 4 år ad gangen.« 4. § 13, stk. 3, affattes således:
»Bestyrelsesmedlemmer skal afgå senest 4 måneder efter udløbet af det  

 år, i hvilket de er fyldt 70 år.
I tilfælde af afgang, hvorved antallet af  

 bestyrelsesmedlemmer kommer under 5, kan bestyrelsen supplere sig med nye  

 medlemmer indtil førstkommende ordinære repræsentantskabsmøde.
Et  

 bestyrelsesmedlem kan til enhver tid udtræde af bestyrelsen eller afsættes af  

 den, som har valgt ham.« 5. § 15 e, stk. 1, affattes således:
»Bestyrelsen skal bestå af mindst 5 medlemmer, der vælges af  

 generalforsamlingen, jf. dog § 15 c.« 6. § 15 j, stk. 1, affattes således:
»Bestyrelsen skal bestå af mindst 5 medlemmer, der vælges af  

 generalforsamlingen eller, hvis sammenslutningens vedtægter bestemmer det, af  

 repræsentantskabet.« 7. § 16, stk. 2, ophæves.
§ 2 I lov om forsikringsvirksomhed, jf. lovbekendtgørelse nr. 963 af 29.  

 november 1994, som ændret ved lov nr. 369 af 14. juni 1995, foretages  

 følgende ændring:
 1. § 83 ophæves.
§ 3 I realkreditloven, jf. lovbekendtgørelse nr. 802 af 5. oktober 1995,  

 foretages følgende ændring:
 1. § 14, stk. 1, affattes således:
»Bestyrelsen skal bestå af mindst 5 medlemmer.« § 4 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. For bestyrelsesmedlemmer, der er udpeget af en minister  

 før lovens ikrafttræden, ophører bestyrelseshvervet ved lovens ikrafttræden.
Bemærkninger til lovforslaget Almindelige bemærkninger Adgangen for regeringen til at udpege bestyrelsesmedlemmer i  

 pengeinstitutter, forsikringsselskaber og realkreditinstitutter opleves som  

 et levn fra den socialdemokratiske guldalder, hvor statsstyring, offentlig  

 kontrol og tildeling af vellønnede hverv til partifæller var god latin på  

 Christiansborg.
 Lovforslaget har til formål at fjerne dette rudiment fra lovgivningen.
 Som begrundelse for lovforslaget fremhæves navnlig:
1. I nutidens erhvervsliv har man en klar viden om, at staten og statsligt  

 udpegede repræsentanter ikke er i stand til at tilføre kommercielt drevne  

 virksomheder kvaliteter, der ikke kan tilvejebringes på anden mere  

 hensigtsmæssig og mere demokratisk måde.
De virksomheder f.eks. inden for  

 bank- og sparekassesektoren, der ønsker at tiltrække og udnytte særlig  

 ekspertise i deres bestyrelsesarbejde, har fuld ret til at sammensætte den  

 generalforsamlingsvalgte bestyrelse efter behov.
Ministerudpegning af en  

 partifælle, en tidligere ministerkollega eller andre velmeriterede  

 bonkammerater til sådant bestyrelsesarbejde er en ganske urimelig indblanding  

 i forretningslivet.
2. Det er en fejltagelse, hvis nogen måtte tro, at ministerudpegede  

 bestyrelsesmedlemmer virker som en slags tillidsmænd eller vagthunde for  

 befolkningen eller forbrugerne.
Selv efter at disse bestyrelsesmedlemmer er  

 blevet udstyret med manual, har ingen henvendt sig til hverken de ansvarlige  

 ministre eller Finanstilsynet, bl.a. fordi de ikke har en juridisk pligt til  

 dette.
I de år regeringen har haft adgang til ministerudpegning af  

 bestyrelsesmedlemmer, er denne ret benyttet til at udpege et trecifret antal  

 personer, alle med gode forbindelser til de gamle partier og det politiske  

 etablishment.
Men næppe i et eneste tilfælde er det forekommet, at denne  

 garde af politiske venner har kunnet gribe advarende ind, når den pågældende  

 virksomhed eller organisation var på kollisionskurs.
Ved flere sammenbrud i  

 bankverdenen og i en række andre insolvenssituationer er der ikke det mindste  

 holdepunkt for at antage, at de ministerudpegede bestyrelsesmedlemmer kunne  

 tilføre virksomheden en viden, som den havde behov for, ligesom der heller  

 ikke er dokumentation for, at de pågældende i tide har kunnet advare  

 myndighederne eller andre om den skæbnesvangre udvikling i virksomheden.
Det  

 samme gælder for realkreditinstitutterne, hvor de ministerudpegede  

 bestyrelsesmedlemmer i passiv tavshed har deltaget i bestyrelsesarbejdet også  

 i de kriseperioder, hvor der var størst grund for bestyrelserne til at gribe  

 ind over for overbelåningssager, udlandseventyr og andre  

 ledelseseksperimenter.
3. Regeringen påfører befolkningen en urimelig og, som det er påvist  

 foran, nytteløs udgift, hver gang ministeren udpeger et bestyrelsesmedlem til  

 et pengeinstitut, en forsikringsvirksomhed eller et realkreditinstitut.
Under  

 udvalgsarbejdet vil de samlede udgifter herved blive afdækket, men det står  

 på forhånd klart, at de gamle partiers gensidige uddeling af vellønnede  

 bestyrelseshverv reelt kun har et eneste konkret formål, nemlig at sikre  

 indtægter for politiske venner.
Al tale om et værdifuldt samspil mellem stat  

 og erhverv og om det positive ved en blandingsøkonomi, hvor staten helt  

 naturligt deltager som aktør i forretningslivet etc., er og bliver en  

 gammelsocialistisk fiktion.
4. De anakronistiske bestemmelser om ministerudpegede bestyrelsesmedlemmer  

 blev indsat i realkreditlovgivningen i 1970 (jf. lov nr. 281 af 10. juni  

 1970), i bank- og sparekasseloven i 1974 (jf. lov nr. 199 af 2. april 1974)  

 og i forsikringsloven i 1992 (jf. lov nr. 1062 af 23. december 1992).  

 Reglerne kan bedst forklares som en naturlig konsekvens af en tidstypisk  

 holdning hos det politiske flertal i 1970'erne.
Her gjorde der sig mange  

 misforståelser gældende præget af de gamle partiers - og især  

 Socialdemokratiets - ukuelige tro på statskollektivets overlegenhed i forhold  

 til individet.
På denne baggrund er det forståeligt, at det politiske flertal  

 ved gennemførelsen af reglerne om ministerudpegede bestyrelsesmedlemmer i  

 pengeinstitutterne fandt det naturligt at udtale bl.a., at formålet »er  

 at medvirke til, at almindelige samfundsmæssige interesser og hensyn holdes  

 for øje i pengeinstitutternes virksomhed, samt at fremme de af  

 lovgivningsmagten formulerede erhvervspolitiske målsætninger.« (Jf.  

 Erhvervsudvalgets betænkning af 14. marts 1974 over forslag til lov om banker  

 og sparekasser, Folketingstidende 1973-74, 2. samling, sp. 151 ff).
I dag må visdommen om statskollektivets overlegne kvaliteter og  

 altomfattende omhu for alle samfundets anliggender siges at være eroderet.  

 Regler som dem, der nu foreslås afskaffet, er nu stort set ikkeeksisterende i  

 den civiliserede del af verden og formentlig helt eller delvis afskaffet i de  

 tidligere socialistiske folkerepublikker.
Det er skamfuldt, hvis dansk  

 lovgivning fortsat skal være plettet af dette levn fra fortiden.
Skulle man endelig pege på sektorer i samfundet, hvor ekstern udpegning af  

 bestyrelsesmedlemmer kunne være gavnlig, ville det føles langt mere naturligt  

 at anmode repræsentanter for erhvervslivet om - på frivilligt grundlag - at  

 indtræde som kontrollanter og vejledere i den offentlige sektor, f.eks. i  

 departementer, styrelser og andre statslige organer.
Her kunne repræsentanter  

 med erhvervserfaring vejlede og undervise aktørerne i de departementale  

 beskyttede akademikerværksteder i, hvordan samfundet fungerer for den del af  

 befolkningen, der er underkastet markedsøkonomiske spilleregler.
Lovforslaget  

 er i hovedtræk en genfremsættelse af lovforslag nr.
L 218, folketingsåret  

 1991-92, FF, sp. 6016, Tillæg A, sp. 5053, FF, sp. 7588, Tillæg B, sp. 1369,  

 FF, sp. 10085 og FF, sp. 10354.
Bemærkninger til lovforslagets enkelte bestemmelser Til § 1 Til nr. 1, 2, 5 og 6 De foreslåede bestemmelser indebærer, at der ikke skal være  

 ministerudpegede medlemmer af bestyrelser i pengeinstitutter.
Bestyrelserne  

 skal dog fortsat have mindst 5 medlemmer.
Til nr. 3, 4 og 7 De foreslåede bestemmelser er en konsekvens af nr. 1, 2, 5 og 6.
Til § 2 Til nr. 1 Den foreslåede bestemmelse indebærer, at der ikke skal være  

 ministerudpegede medlemmer af bestyrelser i livs- og  

 pensionsforsikringsselskaber.
Til § 3 Til nr. 1 Den foreslåede bestemmelse indebærer, at der ikke skal være  

 ministerudpegede medlemmer af et realkreditinstituts bestyrelse.
Bestyrelsen  

 skal dog fortsat bestå af mindst 5 medlemmer.
Til § 4 Det foreslås, at loven skal træde i kraft dagen efter bekendtgørelsen i  

 Lovtidende, og at alle ministerudpegede medlemmer af bestyrelserne i  

 pengeinstitutter, forsikringsselskaber og realkreditinstitutter fra lovens  

 ikrafttræden fratræder hvervet.
