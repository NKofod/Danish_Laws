Fremsat den 3. oktober 2001 af  

 Villy Søvndal (SF), Anne Baastrup (SF),  

 Aage Frandsen (SF) og Knud Erik Hansen&nbsp  

 ;(SF) Forslag til folketingsbeslutning om at sikre bedre boligmæssige forhold for de  

 udstødte og marginaliserede grupper Folketinget opfordrer regeringen til at sikre bedre  

 boligmæssige forhold for de udstødte og marginaliserede grupper  

 ved:
1.	at fremsætte lovforslag, der sikrer, at eksisterende egnede  

 boliger til disse grupper ikke forsvinder gennem nedlæggelser og  

 sammenlægning, samt at der oprettes et konkret antal boliger til de  

 vanskeligst stillede grupper, 2.	at tage de fornødne skridt til at sikre, at overbelastningen  

 af forsorgshjem og herberger ophører ved at etablere bedre  

 behandlingstilbud til misbrugere og sindslidende, 3.	at tage initiativ til at udarbejde et program for at forbedre  

 standarden på forsorgshjem og herberger samt 4.	at sikre bedre boligmæssig spredning, så udsatte grupper  

 ikke koncentreres i bestemte kommuner og bebyggelser.
Bemærkninger til forslaget Beslutningsforslaget er stort set en  

 uændret genfremsættelse af beslutningsforslag nr.
B 31 fra  

 folketingsåret 1997-98. Se Folketingstidende 1997-98, Folketingets  

 forhandlinger side 864, tillæg A side 1816 og 1819.
I 1991 havde Folketinget en forespørgselsdebat,  

 hvor man diskuterede, hvordan regeringen agtede at sikre tilstrækkelige  

 behandlingstilbud, boligforhold, beskæftigelsesmuligheder og  

 fritidsaktiviteter for udskrevne psykiatriske patienter.
Der blev dengang,  

 altså for 10 år siden, vedtaget en dagsorden, der opfordrede  

 kommunerne til, eventuelt i samarbejde med frivillige organisationer, at  

 forstærke udbygningen af opfølgende foranstaltninger for  

 psykiatriske patienter i form af bofællesskaber, beskæftigelses-,  

 undervisnings- og fritidstilbud samt dag/døgnvirksomhed.
Det blev  

 vedtaget at nedsætte en følgegruppe bestående af  

 praktikere, brugere og pårørende på området med  

 henblik på at komme med forslag til langsigtede løsninger  

 på det sociale område.
Det blev fulgt op af en ny dagsorden den  

 1. december 1992, hvor et enigt Folketing pålagde regeringen blandt  

 andet at udvikle sociale boformer sammen med kommunerne og amterne med  

 henblik på varige løsninger for socialt udsatte grupper,  

 herunder personer med psykiske lidelser og misbrugsproblemer.
Der har  

 således været nedsat en følgegruppe og arbejdsgrupper i  

 både Socialministeriet og By- og Boligministeriet omkring  

 boligproblematikken for de udstødte grupper, herunder blandt andet  

 Regeringens Byudvalg og fremrykningsudvalget.
Socialministeriet udarbejdede i foråret 1997 en  

 midtvejsstatus over boligsociale projekter, som er igangsat på baggrund  

 af 30 forslag fra regeringens udvalg.
Af rapporten fremgår det, »at det  

 især er de stærke beboere, der etablerer netværk via  

 projekterne, ofte med udgangspunkt i de brede beboerrettede aktiviteter i  

 projekterne, hvorimod de svagere beboere kun sjældent har kunnet  

 forankre sig i disse almene netværk.
Ofte har det, og ofte på  

 trods af vedvarende forsøg, været vanskeligt at etablere sociale  

 selvbærende projekter for og sammen med de svageste beboergrupper.  

 Herunder marginalgrupper, hvor kommunerne har et særligt socialt  

 ansvar.
Ifølge statusrapporterne falder de svagt motiverede udsatte  

 grupper hurtigt fra, møder ofte ikke op og har svært ved at  

 overholde aftaler m.v. og opfattes måske krævende, tids- som  

 ressourcemæssigt.« Så selv om Folketinget den 1. december 1992 tog det  

 usædvanlige skridt, at det igennem en motiveret dagsorden pålagde  

 regeringen at gøre en særlig indsats for de såkaldte  

 socialt udstødte personer, er det ikke lykkedes at hjælpe de  

 allersvageste.
Det må erkendes, at det ikke er lykkedes at integrere de  

 hjemløse og de socialt udstødte i lokalsamfundet.
Regeringens  

 Byudvalg har forsøgt sig med en lang række initiativer.
Nogle af  

 de gennemførte initiativer har SF's fulde støtte.
Derimod  

 finder SF ikke, at regeringens initiativer har givet de allersvageste en  

 bedre boligsituation.
En række sager har vist, hvor magtesløs en  

 kommune er over for boligsociale problemer.
Sociale problemer har en tendens  

 til at koncentrere sig i bestemte kommuner, bestemte kvarterer og bestemte  

 bebyggelser.
Det medvirker ofte til, at problemerne bliver  

 selvforstærkende.
Men i dag er situationen ofte den, at folk med  

 sociale problemer og uden bolig kun kan få anvist en lejlighed i  

 problemkommunerne og i problembebyggelserne.
 SF ønsker derfor, at der rettes op på  

 situationen ved, at der gennemføres forslag, som:
1.	sikrer, at alle kommuner hurtigst muligt afsætter et  

 nærmere fastsat antal boliger til de vanskeligt stillede grupper, 2.	sikrer, at tilgangen til forsorgshjem og herberger standses, ved at  

 der etableres bedre og flere behandlingstilbud til misbrugere og  

 sindslidende, 3.	sikrer, at der tages initiativ til at udarbejde et program for at  

 forbedre standarden på forsorgshjem og herberger samt 4.	sikrer en bedre spredning, ved at der etableres flere botilbud fra  

 kommunerne, jf. servicelovens § 91.
Ad 1. Arbejdet med at forbedre livsvilkårene for de  

 udstødte grupper har bl.a. resulteret i tilbud om midlertidige bo- og  

 overnatningsmuligheder og tilbud om støtte og socialt samvær  

 på hjemløseinstitutioner, herberger og væresteder, hvor  

 det var tanken, at de kunne bo eller opholde sig i en periode, indtil de igen  

 fik en bolig.
Erfaringerne viser desværre ofte, at det næsten er  

 umuligt at komme ud igen, når først man er flyttet ind, ofte  

 fordi det er overordentlig svært at skaffe de nødvendige  

 boliger.
En undersøgelse i 1997 i Københavns Kommune viste, at  

 1/3 af herbergsbeboerne er klar til egen bolig, hvis de kunne skaffes.
Der  

 bliver flere og flere hjemløse, ligesom de sindslidende og misbrugere  

 mangler relevante behandlingstilbud og boliger. Årsagerne til mangelen  

 på gode boligmæssige forhold for de udstødte og  

 marginaliserede grupper skal ses i relation til tre forhold.
For det  

 første vil der være boligmangel frem til år 2030, som  

 påvist af Lejelovskommissionen.
For det andet forsvinder små  

 billige boliger pga. byfornyelse og salg af kommunale ejendomme.
Endelig for  

 det tredje er der meldinger fra institutioner etableret efter servicelovens §  

 94 (§ 94-institutioner) og fagfolk, som efterlyser flere almindelige boliger,  

 kolonihavehuse og plejehjemspladser til de udstødte og marginaliserede  

 grupper i Danmark.
En konference arrangeret i 1990 af Boligselskabernes  

 Landsforening med deltagelse af Københavns Kommune, Socialministeriet,  

 Boligministeriet, herbergsinstitutioner og naturligvis Boligselskabernes  

 Landsforening afdækkede, at der var behov for personalestøtte i  

 individuelle boliger, at der var behov for en særlig indsats for at  

 forhindre udsættelse fra nuværende boliger, at der var behov for  

 udslusningsboliger, at der var behov for individuelle satellitboliger, og at  

 der var behov for bofællesskaber på eller i tilknytning til  

 institutioner, herberger m.v.
Hertil kan der i øvrigt være behov  

 for forskellige boformer, pensionater, kollegier og lignende.
Samtidig  

 afdækkede konferencen, at det var vigtigt med støtte til beboere  

 i egne boliger.
Hvis det er rigtigt, at boligspørgsmålet er  

 så centralt et problem, var det måske værd at overveje,  

 inspireret af hvad Boligudvalget lærte under et besøg i  

 Rotterdam i 1997, om man skal afsætte et antal boliger i enhver by til  

 de udstødte m.fl.
I dag mærkes ældreboliger,  

 ungdomsboliger og almene boliger på tilsvarende måde.
De entydige  

 meldinger fra institutioner og fagfolk må efter SF s opfattelse  

 resultere i en lignende mærkning af et antal boliger, der specielt er  

 forbeholdt de hjemløse, sindslidende, misbrugere, folk fra  

 kriminalforsorgen osv.
Ad 2. De sindslidende og misbrugere mangler relevante  

 behandlingstilbud og boliger.
Man hører desværre alt for ofte om  

 sindslidende og misbrugere, som ikke kan udskrives til lokalsamfundet, da der  

 ikke findes tilstrækkelig med boliger til dem.
Resultatet bliver, at de  

 ikke kan udskrives og bliver fastholdt i behandlingsinstitutioner og  

 herberger.
Ad 3. SF ønsker, at der tages initiativ til  

 udarbejdelse af et program, som sikrer en forbedring af standarden på  

 forsorgshjem og herberger.
Det er nødvendigt for at sikre tidssvarende  

 boformer til sindslidende, misbrugere og hjemløse.
Der er i dag bl.a.  

 ældre, der fortsat har et misbrug og en adfærd, der gør,  

 at man ikke kan tage dem ind i de etablerede institutioner.
For dem er det  

 nødvendigt at få etableret en asyllignende boform, hvor de kan  

 få lov til at leve de sidste år på egne præmisser.  

 Der er derfor behov for et program, som sikrer, at man også retter sin  

 opmærksomhed mod denne svage gruppe, som har et stort pleje- og  

 omsorgsbehov.
Ad 4. Der er i 1997 lavet en undersøgelse i  

 København om de ca. 900 pladser på kommunens § 94-institutioner.  

 Undersøgelsen viser, at 1/3 af beboerne er parate til at flytte ud i  

 egen bolig eller bofællesskab med støtte, hvis det eksisterede.  

 Men boligerne er der ikke.
I stedet skulle servicelovens § 91 være  

 løsningen for disse personer, men det er klart SF s opfattelse, at i  

 langt de fleste tilfælde, hvor § 91 er blevet brugt, har der reelt  

 alene været tale om tekniske ændringer.
København har  

 fået skurbyen, som i dag er organiseret efter servicelovens § 94, men  

 det er meningen, den skal organiseres efter § 91. Hertil kommer enkelte andre  

 bofællesskaber i København samt nogle ældreboliger i  

 Vestjylland, hvilket reelt er det eneste, som er oprettet i henhold til § 91,  

 på trods af, at muligheden har eksisteret siden 1995.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om at sikre bedre  

 boligmæssige forhold for de udstødte og marginaliserede  

 grupper.
(Beslutningsforslag nr.
B 3).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
