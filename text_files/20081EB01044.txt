Bilag 1 Beretning afgivet af Miljø- og Planlægningsudvalget den 16. september 2009 Beretning over Forslag til folketingsbeslutning om sikring af rent drikkevand [af Torben Hansen (S) m.fl.] 1. Udvalgsarbejdet Beslutningsforslaget blev fremsat den 14. november 2008 og var til 1. behandling den 22. januar 2009. Beslutningsforslaget blev efter 1. behandling henvist til behandling i Miljø- og Planlægningsudvalget.
Møder Udvalget har behandlet beslutningsforslaget i 7 møder.
Spørgsmål Udvalget har stillet 19 spørgsmål til miljøministeren til skriftlig besvarelse, som denne har besvaret.
2. Politiske bemærkninger Udvalget har noteret sig miljøministerens positive tilsagn om at fortsætte arbejdet med drikkevandskvalitet og den brede opbakning til hovedtankerne i beslutningsforslaget.
 Udvalget opfordrer derfor miljøministeren til at udarbejde forslag til den videre indsats med henblik på at muliggøre indførelse af obligatoriske ledelsessystemer som f.eks. dokumenteret drikkevandssikkerhed (DDS) i den danske drikkevandsforsyning.
Den videre indsats kan som nævnt af miljøministeren tage udgangspunkt i den kendsgerning, at de danske vandforsyninger er af meget forskellig størrelse.
Derfor kan det overvejes, at eventuelle fremtidige krav til omfanget af ledelsessystemer gradueres efter vandforsyningernes størrelse og kompleksitet.
Det er afgørende, at vandforsyningerne kan betragte ledelsessystemer praktisk og operationelt.
 Ledelsessystemer kan f.eks. baseres på HACCP-principperne (Hazard Analysis and Critical Control Points) og bør bestå af målsætninger for vandkvaliteten samt af følgende:
  En risikovurdering af, hvad der kan true den gode vandkvalitet.
  En række handlinger, som understøtter produktionen af rent vand af god kvalitet.
  Kontrolpunkter, der kan vise, om kvaliteten er, som den skal være.
 De understøttende handlinger kan eventuelt omfatte krav til selve produktionsapparatet, som opbygges, så risici for bakteriologisk forurening minimeres.
Vandværkerne bør overveje at etablere et dokumenteret ledelsessystem, som samler målsætninger for og information om vandkvalitet og drift.
Vandværksledelsen kan anvende et dokumenteret ledelsessystem til information til forbrugerne og til at planlægge vedligeholdelse og fremtidig udvikling af vandværket.
Omfanget af det enkelte vandværks ledelsessystem kan afhænge af vandværkets størrelse.
 Udvalget opfordrer miljøministeren til at overveje, om anbefalinger om desinfektion af nye vandledninger og ved reparation af gamle ledninger er hensigtsmæssige, både for at sikre forbrugerne rent vand og for at undgå unødigt vandspild ved skylninger i ugevis.
 Det kan samtidig overvejes, om og i hvilket regi der bør udarbejdes regler og tilbud om uddannelse til driftspersonalet, bl.a. i hygiejne.
Kommunerne fører et generelt teknisk tilsyn med vandværker.
Spørgsmålet om, hvordan vejlednings- og tilsynssystemet for vandværkerne i højere grad kan understøttes, skal overvejes.
Udvalget noterer sig, at Miljøministeriet i den forbindelse har indledt drøftelser med kommunerne og vandværkerne om, hvorvidt den eksisterende vejledning er tilstrækkelig til at sikre den fornødne hyppighed og omfang af det tekniske tilsyn.
I denne sammenhæng drøftes behovet for ensartethed i tilsynet og i indberetningerne.
 Der findes i dag en række anbefalinger i forhold til brugen af kemiske stoffer og produkter (f.eks. mærkning og anvendelsesvejledning). Det vurderes, om der er behov for, at myndighederne formulerer supplerende anbefalinger om at bruge mere miljørigtige materialer og stoffer, som også vil gælde på vandværkerne.
Endvidere kan det overvejes, hvilke yderligere skridt det kan være relevant at tage for at fremme anvendelsen af ny teknologi i den danske vandsektor.
Der er allerede igangsat projekter om bl.a. måleapparater til kontrol og styring af vandets renhed og kvalitet.
Projekterne følges løbende, og alt efter deres potentiale benyttes de fremadrettet, ligesom det overvejes, hvordan teknologiudviklingen fortsat kan fremmes, herunder i forhold til overvågningen af vandkvaliteten.
 Endelig skal det overvejes, hvordan der kan udarbejdes en national oversigt, som også er lettilgængelig i forhold til, at borgerne kan følge kvaliteten af deres drikkevand.
 Udvalget har endelig noteret sig, at miljøministeren vil forelægge et oplæg til en strategi for rent drikkevand til drøftelse i første halvdel af folketingsåret 2009-10.
