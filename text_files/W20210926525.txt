Arbejdsmiljøklagenævnet fastholdt afgørelse med påbud om at imødegå risiko for fald på fælles adgangsveje (Byggepladser - rette modtager - ansvar for egne ansatte) Resume Arbejdsmiljøklagenævnet vurderede, at der var fare for personskade for virksomhedens ansatte som følge af fald ved færdsel på de fælles adgangsveje på byggepladsen.
 Nævnet vurderede også, at virksomheden var rette modtager af påbuddet.
Nævnet lagde vægt på, at de udvendige adgangsveje led af flere mangler, som medførte, at færdsel ikke kunne foregå sikkerhedsmæssigt fuldt forsvarligt.
Vejene var hullede, ujævne, mudrede og nogle steder helt overdækket af vand.
Der var endvidere kabler på tværs af vejene, som man kunne snuble i.
 Nævnet lagde hertil vægt på, at virksomhedens ansatte dagligt benyttede de udvendige fælles adgangsveje på byggepladsen.
Det kunne ikke føre til et andet resultat, at der var flere underentreprenører på byggepladsen, da virksomheden har ansvaret for, at egne ansatte ikke benytter adgangsveje, som medfører risiko for deres sikkerhed.
Det gælder også, selvom en anden virksomhed er bygherre, og denne har ansvaret for at vedligeholde vejene.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 28. oktober 2020 om at imødegå risiko for at falde på fælles adgangsveje.
 Arbejdsmiljøklagenævnet har nu afgjort sagen på møde den 26. januar 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 28. oktober 2020 med påbud til jer om at imødegå snublefare ved færden på fælles adgangsveje på byggepladsen.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at [navn udeladt] er rette modtager af Arbejdstilsynets afgørelse af 28. oktober 2020.
 Nævnet vurderer også, at der var fare for personskade for virksomhedens ansatte som følge af fald ved færdsel på de fælles adgangsveje på byggepladsen [adresse udeladt].
 Virksomheden har ansvaret for, at egne ansatte ikke benytter adgangsveje, som medfører risiko for deres sikkerhed.
Hvad er afgørende for resultatet Om rette modtager Nævnet lægger vægt på, at Arbejdstilsynet ved tilsynsbesøget den 22. oktober 2020 konstaterede, at virksomhedens ansatte dagligt benytter de udvendige fælles adgangsvejen på byggepladsen.
 Nævnet lægger også vægt på, at færdsel på disse veje ikke kan foregå sikkerhedsmæssigt fuldt forsvarligt, da vejenes tilstand medfører risiko for fald og akut personskade.
Om forsvarlige adgangsveje Nævnet lægger vægt på, at Arbejdstilsynet ved tilsynsbesøget konstaterede, at de udvendige adgangsveje led af flere mangler, som medfører, at færdsel ikke kan foregå sikkerhedsmæssigt fuldt forsvarligt.
Vejene var hullede, ujævne, mudrede og nogle steder helt overdækket af vand.
Der var endvidere kabler på tværs af vejene, som man kan snuble i.
Ved fald kan der opstå akut personskade.
 Nævnet finder, at Arbejdstilsynets fotos fra tilsynsbesøget understøtter Arbejdstilsynets konstateringer.
 Nævnet er opmærksom på jeres oplysninger om, at I er én af flere underentreprenører på byggepladsen, og derfor uforstående for, at påbuddet er afgivet til jeres virksomhed.
Det kan dog ikke føre til et andet resultat, da I som arbejdsgiver har pligt til at sikre, at jeres egne ansatte ikke færdes på adgangsveje, som udgør en sikkerhedsmæssig risiko.
Det gælder også, selvom en anden virksomhed er bygherre, og denne har ansvaret for at vedligeholde vejene.
Om reglerne Det følger af arbejdsmiljøloven, at arbejdsstedet skal indrettes således, at det er sikkerheds- og sundhedsmæssigt fuldt forsvarligt.
Arbejdsgiver har pligt til at sørge for, at arbejdet er planlagt, tilrettelagt og udført, så det er sikkerhedsmæssigt fuldt forsvarligt.
 Det følger af reglerne om bygge- og anlægsarbejde, at forpligtelserne ifølge reglerne påhviler arbejdsgivere, virksomhedsledere, arbejdsledere og øvrige ansatte efter arbejdsmiljølovgivningens almindelige regler.
Det følger også af reglerne om bygge- og anlægsarbejde, at byggepladsens adgangs- og transportveje skal være indrettet således, at de kan anvendes uden fare for sikkerheden.
Vejene skal holdes jævne og fri for materialer, der kan være til fare for færdslen.
Det skal sikres, at vejene er bæredygtige.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdsgivers pligter  § 15, i lov om arbejdsmiljø, jf. lovbekendtgørelse nr. 674 af 25. maj 2020.
  § 4 i bekendtgørelse nr. 1989 af 9. december 2020 om bygge- og anlægsarbejde.
Om færdselsveje på arbejdssted  § 42, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
  § 46, stk. 1, 2 og 3, i bekendtgørelse nr. 1989 af 9. december 2020 om bygge- og anlægsarbejde.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 4 Almindelige pligter § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særligt til 1. kapitel 5 om arbejdets udførelse, 2. kapitel 6 om indretning af arbejdsstedet, 3. kapitel 7 om tekniske hjælpemidler m.v., 4. kapitel 8 om stoffer og materialer. ¬ Kapitel 6¬Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1989 af 9. december 2020 om bygge- og anlægsarbejde § 4. Forpligtelserne ifølge bekendtgørelsen påhviler arbejdsgivere, virksomhedsledere, arbejdsledere og øvrige ansatte efter arbejdsmiljølovgivningens almindelige regler, jf. lovens kapitel 4.
§ 46. Byggepladsen skal være indrettet med et tilstrækkeligt antal adgangs- og transportveje, herunder trapper, læsseplatforme og -ramper.
De skal være placeret, gjort anvendelige og dimensioneret således, at de kan anvendes uden fare for sikkerhed og sundhed og således, at personer, der beskæftiges i nærheden af disse adgangs- og transportveje, ikke udsættes for fare for sikkerhed og sundhed.
Adgangs-, transport- og færdselsarealer skal i fornødent omfang være indrettede, så egnede tekniske hjælpemidler kan anvendes.
Stk. 2. Færdselsveje og -arealer skal holdes jævne og fri for materialer eller genstande, der kan være til fare for færdslen.
Skakter, huller o.l. skal overdækkes eller afspærres.
Stk. 3. Det skal sikres, 1) at veje er bæredygtige, når de benyttes, uanset vejrliget, 2) at adgangsveje fra offentlig vej og parkeringsplads til omklædningsrum og veje mellem skure kan befærdes i normalt fodtøj, og 3) at adgangsveje fra omklædningsrum til arbejdspladser kan befærdes i arbejdsfodtøj.
