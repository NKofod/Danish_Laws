(Til havnebestyrelser,  

 kommunalbestyrelser, amtsråd samt hovedstadsrådet) Almindelige bemærkninger Indledning 1. Miljøministeriets bekendtgørelse nr. 179 af 14.  

 april 1981 om modtageordninger for rester og blandinger af olie,  

 kloakspildevand samt affald i danske havne pålægger havnebestyrelserne pligt  

 til at drage omsorg for, at der i havnene etableres ordninger til modtagelse  

 af rester og blandinger af olie, kloakspildevand samt affald, der stammer fra  

 skibe og platforme.
 Det kan endvidere pålægges bunkringsvirksomheder, virksomheder, der  

 foretager afskibning eller modtagelse af olie samt  

 skibsreparationsvirksomheder at etablere modtageordninger for olieblandet  

 ballast- og tankskyllevand.
 Bekendtgørelsen gælder ikke for Færøerne og Grønland.
 Forpligtelsen til at etablere modtageordninger for rester og blandinger af  

 olie, kloakspildevand samt affald gælder i øvrigt for alle danske havne men  

 sættes i første omgang alene i kraft for de havne, der befinder sig inden for  

 Østersøområdet, således som dette er defineret i bekendtgørelsens § 17.
 Dette skyldes, at havnene i Østersøområdet omfattes af bestemmelserne i  

 Østersø-konventionen, der træder i kraft den 3. maj 1981, jfr. pkt.2, mens  

 havnene ved den jyske vestkyst kun omfattes af reglerne i  

 MARPOL-konventionen, der endnu ikke er trådt i kraft, jfr. pkt. 4.
Forpligtelsen til at etablere sådanne modtageordninger er gennemført ved §  

 26 i lov nr. 130 af 9. april 1980 om beskyttelse af havmiljøet.
Forpligtelsen  

 gælder fra tidspunkter, der fastsættes af miljøministeren som nærmere omtalt  

 nedenfor under kapitel 5, pkt. 3.
 Med henblik på opfyldelse af Danmarks forpligtelser efter  

 Østersø-konventionen vedtog Folketinget lov nr. 324 af 26. juni 1975 om  

 beskyttelse af havmiljøet i Østersøområdet.
 For at gennemføre bestemmelserne i loven om etablering af modtageordninger  

 for rester og blandinger af olie, kloakspildevand samt affald i danske havne  

 i Østersøområdet blev en bekendtgørelse (nr. 379 af 27. juli 1978) og et  

 cirkulære (af 27. juli 1978) om sådanne modtageordninger i danske havne i  

 Østersøområdet udarbejdet under medvirken af en arbejdsgruppe med  

 repræsentanter for miljøministeriet, handelsministeriet og ministeriet for  

 offentlige arbejder samt bl.a. repræsentanter for havneorganisationerne.
 Østersøloven, bekendtgørelsen og cirkulæret blev udsendt til  

 havnebestyrelser, kommunalbestyrelser, amtsråd samt hovedstadsrådet.
 I cirkulæret blev der gjort opmærksom på, at Østersø-konventionen  

 forventedes at træde i kraft omkring årsskiftet 1978/ 79 eller i begyndelsen  

 af 1979.
 Det nævntes ligeledes, at Danmark ville benytte sig af adgangen til at  

 udskyde ikrafttrædelsestidspunktet for bekendtgørelsen om modtageordninger  

 med et år fra konventionens almindelige ikrafttrædelse.
 I cirkulæret blev det derfor nævnt, at det ville være påkrævet, at  

 havnebestyrelserne, i det omfang det ikke allerede var sket, snarest muligt  

 foretog de fornødne overvejelser og iværksatte projektering af de nødvendige  

 foranstaltninger med henblik på, at modtageordningerne kunne fungere fra det  

 tidspunkt, hvor Østersøloven og bekendtgørelsen trådte i kraft.
 Østersøloven, bekendtgørelsen og cirkulæret blev ikke sat i kraft som  

 ventet, og er nu ophævet i medfør af havmiljøloven.
 De i cirkulæret af 27. juli 1978 nævnte bestemmelser om modtageordninger  

 er imidlertid i alt væsentligt de samme som i denne vejledning.
For de øvrige danske havne vil forpligtelsen til at have sådanne  

 modtageordninger blive gældende fra det tidspunkt, der fastsættes af  

 miljøministeren som nærmere omtalt under kapitel 5, pkt. 3. Ikrafttrædelsen  

 vil ske samtidig med, at MARPOL-konventionen træder i kraft.
Dette forventes  

 at kunne ske medio 1982.
 Det vil derfor være påkrævet, at havnebestyrelserne i havnene på Jyllands  

 vestkyst snarest muligt foretager de fornødne overvejelser og iværksætter  

 projektering af de nødvendige foranstaltninger med henblik på, at  

 modtageordningerne kan fungere fra det tidspunkt, hvor MARPOL-konventionen  

 træder i kraft.
Østersø-konventionen 2. Konventionen om beskyttelse af havmiljøet i  

 Østersøen (Østersø-konventionen) blev den 22. marts 1974 undertegnet med  

 ratifikationsforbehold af repræsentanter for Danmark, Finland, Den tyske  

 demokratiske Republik, Forbundsrepublikken Tyskland, Den polske  

 Folkerepublik, Sverige og Unionen af socialistiske Sovjetrepublikker.
Konventionen har til formål at begrænse forureningen af havet i  

 Østersøområdet både fra land og fra skibe.
Forpligtelserne med hensyn til den  

 landbaserede forurening er allerede opfyldt med miljøbeskyttelsesloven.
Med  

 henblik på at forebygge forureningen fra skibe indeholder konventionen regler  

 om udtømning fra skibe og platforme af olie, skadelige flydende stoffer,  

 kloakspildevand og affald, som medlemslandenes skibe m.v. skal overholde,  

 mens skibe af anden nationalitet opfordres til at overholde bestemmelserne.  

 Endvidere skal der etableres modtageanlæg i havnene for de nævnte former for  

 affald.
Med lov nr. 130 af 9. april 1980 om beskyttelse af havmiljøet har Danmark  

 gennemført Østersø-konventionens bestemmelser om forebyggelse af den  

 skibsbaserede forurening af havet i Østersøområdet for så vidt angår danske  

 skibe eller platforme, der befinder sig inden for Østersøområdet og for så  

 vidt angår fremmede fartøjer på dansk søterritorium (for platforme dansk  

 kontinentalsokkelområde) inden for Østersøområdet.
Loven omfatter ikke  

 orlogsskibe og andre skibe, der ejes eller benyttes af en stat, så længe  

 skibet udelukkende benyttes i ikke-kommerciel statstjeneste.
Disse skibe og  

 platforme skal dog også kunne benytte modtageordningen i det omfang, de har  

 behov for det.
 Bestemmelserne om udtømning af olie, kloakspildevand og affald omtales  

 kort nedenfor som baggrund for de pågældende modtageordninger.
 3. Østersø-konventionen er nu ratificeret af samtlige  

 Østersølande, og konventionen er trådt i kraft den 3. maj 1980.
 For så vidt angår bestemmelserne i konventionen om etablering af  

 modtageanlæg for olie, kloakspildevand samt affald i havne i Østersøområdet  

 har Danmark benyttet sig af muligheden til at udsætte ikrafttrædelsen heraf  

 med et år, det vil sige til ikrafttrædelse den 3. maj 1981.
 Fra denne dato skal der således være etableret modtageordninger for rester  

 og blandinger af olie, kloakspildevand samt affald i danske havne i  

 Østersøområdet.
Østersø-konventionens regler om skadelige flydende stoffer i bulk træder i  

 kraft 1. juli 1984. I forbindelse med ikrafttrædelsen af bestemmelserne om  

 skadelige flydende stoffer træffer miljøministeren nærmere bestemmelser om  

 oprettelse og indretning af modtageanlæg for rester og blandinger af  

 skadelige flydende stoffer i havnene.
Der vil blive udfærdiget en særlig  

 bekendtgørelse herom.
MARPOL-konventionen 4. MARPOL-konventionen (international konvention om  

 forebyggelse af forurening fra skibe, 1973 og 1978-protokollen til denne  

 konvention) regulerer alle former for ikke-landbaseret forurening, bortset  

 fra dumpning og udledning af skadelige stoffer, der er en direkte følge af  

 udnyttelse af undersøiske mineralforekomster.
Konventionen omfatter således  

 regler til forebyggelse af forurening af havet fra skibe med enhver form for  

 olie, skadelige flydende stoffer, der transporteres i bulk, skadelige stoffer  

 i emballeret form, kloakspildevand og affald.
 Blandt MARPOL-konventionens forholdsregler findes ligeledes regler om  

 etablering af modtageanlæg i havne.
Der er en nær sammenhæng mellem Østersø-konventionen og  

 MARPOL-konventionen. Østersøområdet udgør i MARPOL-konventionen et særligt  

 havområde både med hensyn til olie og affald.
Såvel i disse tilfælde, som  

 hvad angår kloakspildevand, følger Østersø-konventionen MARPOL-konventionen.
MARPOL-konventionen træder i kraft 12 måneder efter den dato, hvor mindst  

 15 stater, som repræsenterer mindst 50 pct. af verdensbruttotonnagen, har  

 ratificeret eller tiltrådt.
Dette forventes at kunne ske medio 1982.
Bekendtgørelsens tilblivelse og udformning 5. Bekendtgørelsen er som nævnt i pkt. 1 udarbejdet på  

 baggrund af den ikke ikraftsatte og nu ophævede bekendtgørelse om  

 modtageordninger for rester og blandinger af olie, kloakspildevand samt  

 affald i danske havne i Østersøområdet.
Den nu udstedte bekendtgørelse har  

 blandt andet været til høring i ministeriet for offentlige arbejder,  

 industriministeriet, forsvarsministeriet og de kommunale organisationer samt  

 havneorganisationerne og rederiorganisationerne.
Ligeledes har denne  

 vejledning været til høring hos disse myndigheder og organisationer.
6. Bekendtgørelsen pålægger havnebestyrelserne pligten  

 til at sørge for, at der etableres modtageordninger for rester og blandinger  

 af olie, kloakspildevand samt affald.
Bekendtgørelsens kapitel 2, 3 og 4  

 angiver for hver af modtageordningerne, hvad det er, der skal kunne modtages,  

 i hvilke kategorier eller grupper af havne modtageordningerne skal etableres,  

 samt efter hvilke regler det modtagne skal bortskaffes.
Derimod overlades  

 selve den måde, hvorpå pligten opfyldes i den enkelte havn, principielt til  

 lokal afgørelse og beskrives ikke nærmere i bekendtgørelsen.
Ved således kun  

 at angive de principielle rammer i bekendtgørelsen og ikke at foreskrive  

 bestemte løsninger har man tilsigtet at stille den enkelte havnebestyrelse så  

 frit som muligt med hensyn til at vælge den fremgangsmåde, som den efter de  

 særlige forhold i havnen finder mest praktisk og økonomisk rimelig for havnen  

 og dens brugere set ud fra en helhedsbetragtning.
 7. Bekendtgørelsen indeholder ikke bestemmelser om  

 finansiering af udgifterne til etablering og drift af modtageanlæggene eller  

 om betaling for benyttelsen af dem.
Det har ved udformningen af loven om beskyttelse af havmiljøet været et  

 afgørende hensyn, at benyttelse af modtageanlæggene ikke bliver så byrdefuld  

 for skibsfarten, at det fører til, at modtageanlæggene ikke benyttes.
En  

 ordning, hvor der f.eks. afkrævedes afgifter i forhold til benyttelsen af en  

 modtageordning, ville således være mindre hensigtsmæssig.
Det er derfor  

 forudsat, at udgifterne til anlæg og drift af modtageordningerne finansieres  

 over skibs- og vareafgifterne i henhold til § 11 i lov om trafikhavne.
 For orlogsskibe og andre ikke-kommercielle statsskibe, som ikke er  

 omfattet af loven, og som ikke normalt betaler skibs- og vareafgifter, må der  

 i det enkelte tilfælde træffes aftale om, hvilke afgifter der må betales for  

 at benytte modtageordningerne.
8. Der er dog i loven om beskyttelse af havmiljøet og  

 i bekendtgørelsens § 5 åbnet mulighed for, at det kan påbydes visse  

 virksomheder selv at etablere modtageanlæg for olieblandet ballastvand og  

 tankskyllevand, jfr. kapitel 2, pkt. 5. Baggrunden er, at det i visse  

 tilfælde må forekomme urimeligt, at udgifterne til etablering og drift af et  

 modtageanlæg, der hovedsagelig betjener en enkelt virksomhed i havnen,  

 overvæltes på havnens almindelige brugere.
I sådanne tilfælde vil en enkelt  

 virksomhed derfor kunne pålægges at etablere og drive sådanne modtageanlæg.  

 Ministeriet for offentlige arbejder har oplyst, at det kun er en yderst  

 begrænset kreds af virksomheder, som denne undtagelsesbestemmelse vil kunne  

 finde anvendelse på, og at bestemmelsen svarer til en i vid udstrækning  

 allerede etableret praksis.
Det kan oplyses, at der ved lov nr. 606 af 23. december 1980 om  

 miljøstøtte i henhold til § 1, stk. 2, jfr. kapitel 3 er åbnet mulighed for  

 at yde støtte til investeringer vedrørende forureningsbegrænsende projekter,  

 der er økonomisk tyngende for den enkelte virksomhed, og som særlige forhold  

 herudover taler for at støtte.
Som eksempel herpå er i bemærkningerne til  

 lovforslaget netop nævnt udgifter til de modtageanlæg, som visse  

 enkeltvirksomheder i medfør af § 26 i lov om beskyttelse af havmiljøet vil  

 kunne pålægges at etablere.
Om de nærmere betingelser for at kunne opnå  

 støtte henvises til miljøstøtteloven, bekendtgørelse nr. 607 af 23. december  

 1980 om miljøstøtte samt ansøgningsskemaer med tilhørende vejledninger, som  

 udleveres via kommunalbestyrelserne.
Yderligere oplysninger kan også fås hos  

 miljøstøttekontoret i miljøstyrelsen.
Bekendtgørelsens kapitel 1 Almindelige bestemmelser 9. Forpligtelsen til at sørge for modtageordninger er  

 ved § 1, stk. 1, pålagt de enkelte havnebestyrelser.
Dette vil imidlertid  

 ikke være til hinder for, at modtageordninger etableres helt eller delvis i  

 fællesskab mellem flere havnebestyrelser.
Sådanne fælles løsninger vil efter  

 de stedlige forhold meget vel kunne vise sig at være både det mest økonomiske  

 og i øvrigt mest hensigtsmæssige, f.eks. hvor et større sammenhængende  

 havneområde måtte rumme flere formelt selvstændige havne, eller hvor 2 eller  

 flere havne i øvrigt ligger nær ved hinanden.
De enkelte havnebestyrelser vil  

 i sådanne tilfælde selvsagt fortsat have ansvaret for modtageordningens  

 funktion i deres egne havne.
 Spørgsmålet om muligheden for og hensigtsmæssigheden af sådanne eventuelle  

 helt eller delvis fælles løsninger bør under hensyn til de stedlige forhold  

 indgå i havnebestyrelsens overvejelser om etablering af modtageanlæg.
 I overensstemmelse med ministeriet for offentlige arbejders opfattelse  

 omfatter begrebet havnebestyrelse såvel de tilfælde, hvor en havn styres af  

 en kommunalbestyrelse, et havneråd eller en aktieselskabsbestyrelse, som det  

 tilfælde, hvor havnen styres af en enkeltperson som ejer af denne.
10. Med hensyn til den krævede modtagekapacitet  

 bestemmer bekendtgørelsens § 1, stk. 2, at modtageordningerne skal have  

 tilstrækkelig kapacitet til at opfylde behovet for aflevering, uden at  

 skibene forsinkes unødigt, idet behovet for aflevering må bedømmes for den  

 enkelte havn under hensyn til det normale anløb af havnen.
På baggrund af  

 drøftelserne med havnenes og skibsfartens repræsentanter i den forannævnte  

 arbejdsgruppe må det ved dimensioneringen af modtageordningerne og  

 bedømmelsen af deres funktion lægges til grund, at benyttelse af  

 modtageordningerne ikke bør medføre forsinkelse for de pågældende skibe, men  

 at det på den anden side vil være uøkonomisk, om modtageordningerne  

 dimensioneres til at kunne klare enhver spidsbelastningssituation.
Det er  

 således ikke enhver forsinkelse som følge af benyttelsen af en  

 modtageordning, der kan betegnes som unødig, men modtageordningerne må være  

 tilrettelagt sådan, at der normalt ikke opstår forsinkelse.
Ved vurderingen af den nødvendige modtagekapacitet i havne i  

 Østersøområdet må der tages hensyn ikke blot til behovet for aflevering hos  

 skibe hjemmehørende i de 7 Østersøstater, som umiddelbart omfattes af  

 Østersø-konventionens og havmiljølovens regler, men også til behovet for  

 aflevering hos skibe hjemmehørende i andre stater.
Der må således tages  

 hensyn til hele det normale anløb af havnen.
Det bemærkes i denne forbindelse, at Østersø-konventionen,  

 MARPOL-konventionen og havmiljøloven ikke direkte forpligter skibene til at  

 anvende modtageordningerne ved anløb af havn, men kun forpligter dem direkte  

 til at overholde bestemmelserne om udtømning.
I det omfang skibene ikke kan  

 opfylde udtømningsbetingelserne eller på anden måde lovligt kan bortskaffe  

 rester m.v. af olie, kloakspildevand og affald, må dette imidlertid opbevares  

 om bord og afleveres til havnenes modtageordninger.
Olie 1. I overensstemmelse med havmiljølovens § 8, stk. 1,  

 definerer bekendtgørelsens § 2, stk. 1, olie som enhver form for mineralolie  

 og blandinger heraf, herunder råolie, naturgaskondensat, olieslam og  

 olieaffald, samt brændselsolie og alle andre raffinerede produkter, bortset  

 fra petrokemikalier, der er klassificerede i henhold til § 17 i  

 havmiljøloven. Østersø-konventionen og MARPOL-konventionen opregner i øvrigt  

 i enslydende lister, der ikke er udtømmende, en række eksempler på  

 mineralolier, der er omfattet af konventionernes udtømningsregler.
Listen er  

 gengivet som bilag til vejledningen.
 Udtrykket mineralolie og blandinger heraf må i overensstemmelse med  

 konventionerne forstås som omfattende enhver blanding, der indeholder olie.
Efter havmiljøloven er enhver udtømning af olie eller olieholdige  

 blandinger på dansk søterritorium forbudt.
Fra den 3. maj 1981 vil det  

 endvidere som hovedregel være forbudt at udtømme olie eller olieholdige  

 blandinger i havet fra skibe i Østersøområdet.
Efter MARPOL-konventionens  

 ikrafttræden vil reglerne om udtømning af olie i havmiljøloven blive sat i  

 kraft globalt.
Disse regler medfører en væsentlig reduktion af de mængder  

 olie, der må udtømmes i havet.
2. Til belysning af behovet for etablering af  

 modtageordninger i havnene gennemførte miljøstyrelsen i perioden januar-juni  

 1976 en spørgeskema-undersøgelse omfattende 89 danske trafikhavne i  

 Østersøområdet, hvor de anløbende skibe blev bedt om at oplyse deres behov  

 for at aflevere olie og olieholdige blandinger.
De af de enkelte skibe  

 udfyldte spørgeskemaer blev registreret, og materialet blev undergivet  

 EDB-behandling.
Spørgeskemaerne og EDB-udskrifterne vedrørende de enkelte  

 havne blev i efteråret 1976 tilbagesendt til havnene med henblik på at indgå  

 i havnebestyrelsernes overvejelser om etablering af modtageordninger for olie  

 i havnene.
Materialet blev opstillet således, at det viste det samlede  

 registrerede afleveringsbehov måned for måned samt den største  

 enkeltaflevering i hver måned for olieslam, ballastvand samt rester af olie  

 og olieholdige blandinger fra maskinrummenes rendestene.
 Ved overvejelserne om dimensionering af modtageordninger og  

 behandlingsanlæg for ballast- og tankskyllevand bør ikke blot det nuværende  

 afleveringsbehov, jfr. kapitel 1, pkt. 10, tages i betragtning, men også den  

 udvikling i afleveringsbehovet som må forventes under hensyn til det i  

 fremtiden normale anløb af havnen.
3. Bekendtgørelsens § 3 bestemmer, at der i alle havne  

 skal etableres modtageordning for olieholdige blandinger fra maskinrummenes  

 rendestene, olieslam, brugt smøreolie og lignende olierester, idet behov for  

 aflevering heraf i varierende omfang vil opstå i alle havne, der anløbes af  

 fartøjer, som anvender olie som brændstof.
Sådanne modtageordninger skal  

 etableres ikke alene i trafikhavne, hvad enten de er statslige, kommunale  

 eller private, men også i fiskerihavne, lystbådehavne og orlogshavne.
 Med hensyn til rene færgehavne vil det kunne være tilstrækkeligt at  

 etablere modtageanlæg i den ene af en færgerutes havne, hvis færgerne på  

 ruten med en sådan løsning til stadighed kan overholde udtømningsreglerne, og  

 færgerne således ikke har noget behov for aflevering ved anløb af den anden  

 eller de andre havne på ruten.
Afhængig af skibenes størrelse og udstyr og den mængde, der ønskes  

 afleveret, kan afleveringen tænkes at ske på forskellig måde, f.eks. i  

 tromler eller andre beholdere eller således, at olieaffaldet pumpes fra borde  

 gennem rørforbindelser til oplagringstanke eller til mobilt materiel, f.eks.  

 pramme eller tankvogne, herunder eventuelt slamsugere.
Om forbindelsen mellem  

 modtageordning og fartøj og om bortskaffelse af det modtagne, se nedenfor  

 pkt. 6 og 9.
4. I visse havne vil der derudover være behov for  

 modtageordninger for olieholdigt ballastvand og olieholdigt tankskyllevand  

 fra henholdsvis olietankskibe, herunder de såkaldte combination carriers, når  

 disses lasttanke ikke er renset for rester af olie siden sidste sejlads med  

 olielast, og fra ikke-olietankskibe, der kan anvende ballastvand i  

 brændstoftanke.
Afleveringsbehovet opstår, når olietankskibe ankommer i  

 ballast til olieudskibningshavne eller går til værft for reparation eller  

 tankrensning, samt når andre skibe ankommer med vandballast i brændstoftanke  

 for at bunkre olie som brændstof eller eventuelt indtage last, eller de går  

 til værft.
 Bekendtgørelsens § 4, stk. 1, bestemmer derfor i litra a)-e), at ordninger  

 til modtagelse af olieholdigt ballast- og tankskyllevand skal etableres i de  

 havne, der anløbes af de ovenfor nævnte skibe.
Modtageordningerne for ballast- og tankskyllevand kan efter havnens behov  

 etableres med faste rørforbindelser til oplagringstanke eller baseres på  

 mobile ordninger med pramme, lægtere, mindre olietankskibe eller eventuelt  

 tankvogne.
I havne, hvorfra der som noget normalt udskibes olie f.eks.  

 raffinaderihavne og havne med større olieoplag, bør tankskibene kunne  

 betjenes med rørledningsforbindelser på alle kajer, hvor olie lastes.
I  

 havne, hvorfra der kun forholdsvis sjældent udskibes olie, i  

 reparationshavne, hvor olietankskibe eller andre skibe kun sjældent har behov  

 for at aflevere større mængder af ballast- eller tankskyllevand, i  

 bunkringshavne, hvor bunkringen ikke foregår ved faste anlæg, samt i havne,  

 hvor skibe som fører vandballast i olietanke indtager last, vil det kunne  

 være mest økonomisk og hensigtsmæssigt at basere sig på mobile ordninger.  

 Navnlig i sådanne tilfælde bør det indgå i overvejelserne, hvorvidt det vil  

 være hensigtsmæssigt at etablere modtageordningen i helt eller delvis  

 fællesskab med andre havne, jfr. kapitel 1, pkt. 9.
Bestemmelsen i § 4, stk. 2, om, at havnen kan kræve et forudgående varsel  

 på 24 timer inden skibets ankomst til havnen, må blandt andet ses i  

 forbindelse med sådanne fælles modtageordninger.
Der sigtes således i første  

 række på havne, hvor der kun sjældent er behov for modtagelse af større  

 mængder olieholdigt ballast- og tankskyllevand.
Såfremt havnebestyrelsen  

 indfører en sådan fristbestemmelse, må der tages passende skridt til, at de  

 anløbende skibe på forhånd er bekendt dermed.
Blandt andet bør de stedlige  

 havnebrugere og rederier, agenturer og mæglere være underrettet.  

 Fristbestemmelsen bør kun anvendes, når den fornødne modtagekapacitet, f.eks.  

 i spidsbelastningssituationer, ikke kan tilvejebringes på kortere tid.
 Om forbindelsen mellem modtageordninger og skibe samt om eventuel  

 behandling og om bortskaffelse af det modtagne, se nedenfor pkt. 6 og 7 samt  

 9 og 10.
 5. Miljøstyrelsen kan påbyde visse virksomheder at  

 etablere ordninger for modtagelse af olieblandet ballast- og tankskyllevand.
 Bekendtgørelsens § 5, stk. 1, bestemmer i litra a)-c), at miljøstyrelsen  

 kan påbyde bunkringsvirksomheder, virksomheder, der foretager afskibning  

 eller modtagelse af olie samt skibsreparationsvirksomheder at etablere  

 sådanne modtageordninger eller behandlingsanlæg, se nedenfor pkt. 8 og 9.
Modtageordningerne for ballast- og tankskyllevand kan efter virksomhedens  

 behov etableres med faste rørforbindelser til oplagringstanke eller baseres  

 på mobile ordninger med pramme, lægtere, mindre olietankskibe eller eventuelt  

 tankvogne.
For virksomheder, hvorfra der udskibes olie, bør tankskibene  

 betjenes med rørledningsforbindelser på alle kajer, hvor olie lastes.
For  

 skibsreparationsvirksomheder, hvor olietankskibe eller andre skibe kun  

 sjældent har behov for at aflevere større mængder af ballast- eller  

 tankskyllevand samt for bunkringsvirksomheder, hvor bunkringen ikke foregår  

 ved faste anlæg, vil det næppe være økonomisk, at såvel havnen som den  

 pågældende virksomhed etablerer separate modtageordninger.
Det må derfor  

 anses for hensigtsmæssigt, at der i sådanne tilfælde kan pålægges etableret  

 et samarbejde om oprettelse og drift af en fælles modtageordning.
 Miljøstyrelsen anmodede derfor havnebestyrelserne om senest den 1. januar  

 1981 at indberette til miljøstyrelsen, hvilke virksomheder inden for havnens  

 område der kunne omfattes af disse kategorier.
 Det kan oplyses, at miljøstyrelsen på baggrund af oplysninger fra  

 ministeriet for offentlige arbejder samt af de indhentede oplysninger fra  

 havnene kun i yderst begrænset omfang agter at anvende denne bemyndigelse til  

 at pålægge bestemte virksomheder at etablere særskilte modtageordninger eller  

 behandlingsanlæg.
6. Efter bekendtgørelsens § 6 skal modtageordningerne  

 omfatte koblingsled, der muliggør tilslutning til skibenes  

 udtømningsledninger.
Det påhviler således principielt havnen at have de  

 nødvendige slanger, koblingsled m.v. til at nå op til skibets  

 tilslutningsflanger til rådighed.
For så vidt angår olietankskibe i  

 olieudskibningshavne vil man kunne basere sig på de sædvanlige laste/  

 losse-systemer.
Med hensyn til modtagelse af olieholdige blandinger fra  

 maskinrummenes rendestene er det specielt bestemt, at modtageordningerne i  

 alle havne skal omfatte koblingsled med flanger som angivet i  

 bekendtgørelsens bilag 1. Det kan forventes, at de anløbende skibe  

 efterhånden vil være udstyret med tilsvarende flanger som IMCO-standard.  

 Østersølandenes skibe kan forventes at være udstyret med sådanne flanger, og  

 bestemmelser om sådanne flanger på danske skibe vil blive fastlagt i medfør  

 af lov nr. 98 af 12. marts 1980 om skibes sikkerhed m.v.
Reglen vil dog ikke  

 gælde lystfartøjer.
I tilslutning hertil bemærkes, at modtageordningerne i trafikhavne normalt  

 kan baseres på, at vedkommende skib leverer den fornødne pumpekapacitet.
Rør-  

 og slangeforbindelser mellem skib og modtageanlæg må, navnlig i  

 olieudskibningshavne og i øvrigt i muligt omfang, være tilpasset den største  

 pumpekapacitet i de skibe, som anløber havnen.
Med hensyn til mindre  

 fartøjer, som ikke er i besiddelse af nødvendig pumpekapacitet, må havnen  

 tilvejebringe pumpekapacitet.
 For så vidt angår lystbådehavne vil det normalt være tilstrækkeligt at  

 opstille containere eller tromler til modtagelse af olieholdige blandinger.  

 Kravet om koblingsled gælder derfor ikke for lystbådehavne, jfr. § 6, stk. 2.
Det bemærkes endvidere, at bekendtgørelsen ikke indeholder særlige  

 bestemmelser om et eventuelt strafferetligt eller civilretligt ansvar for  

 uheld under afleverings- eller modtageforretningen.
Man har ment at burde  

 holde sig til de i forvejen gældende retsregler på disse områder.
7. Der er kun forudsat etablering af egentlige  

 behandlingsanlæg i havnene for så vidt angår ballast- og tankskyllevand, hvor  

 det egentlige olieindhold kun vil udgøre en ringe del af den samlede  

 afleverede mængde.
Bekendtgørelsens § 4, stk. 3, fastslår som udgangspunkt,  

 at der i de havne, som skal kunne modtage ballast- og tankskyllevand, også  

 skal etableres behandlingsanlæg, der kan adskille det modtagne i en vandfase  

 og en oliefase.
En sådan adskillelse vil være nødvendig for at opnå en  

 forsvarlig og økonomisk hensigtsmæssig bortskaffelse af det modtagne, jfr.  

 nedenfor pkt. 8 og 9. Det må imidlertid på forhånd erkendes, at etablering og  

 drift af nødvendige behandlingsanlæg vil kunne være ret kostbar, da der skal  

 foretages en tilstrækkelig rensning af vandfasen for forurening med navnlig  

 lettere oliebestanddele, inden vandfasen vil kunne udledes til recipienten.
Det er derfor forudset, at havnebestyrelsernes overvejelser af forholdene  

 i den enkelte havn medfører, at der ikke bør etableres sådanne  

 behandlingsanlæg i en række havne, men at man bør benytte adgangen til at  

 gennemføre en ordning, hvorefter det modtagne olieholdige ballast- og  

 tankskyllevand opsamles og transporteres til behandling andetsteds.
Også på  

 dette område vil det formentlig kunne være aktuelt at søge at etablere fælles  

 ordninger i samarbejde med andre havne, jfr. kapitel 1, pkt. 9.  

 Opmærksomheden henledes her navnlig på eventuelle muligheder for samarbejde  

 med olieraffinaderiernes havne, hvor der i forvejen er etableret modtage- og  

 behandlingsanlæg, og hvor olieindholdet af ballast- og tankskyllevandet vil  

 kunne udnyttes i produktionen.
Der skal endvidere peges på muligheden for, at  

 det modtagne ballast- og tankskyllevand midlertidigt oplagres i havnen og  

 genbruges som ballast i olietankskibe, som har losset olie og skal forlade  

 havnen i ballast.
Denne fremgangsmåde er et af de midler, som IMCO peger på  

 til at formindske behovet for modtageanlæg i havnene.
Der må imidlertid tages  

 fornødent hensyn til de sikkerhedsmæssige forhold for såvel det modtagende  

 skib som den eventuelle endelige modtager af ballastvandet.
Den, der  

 afleverer ballastvandet, må derfor give skriftlig oplysning om ballastvandets  

 indhold.
8. For de i § 5, stk. 1, nævnte virksomheder kan der  

 være behov for etablering af egentlige behandlingsanlæg til adskillelse af  

 det modtagne olieblandede ballast- eller tankskyllevand, hvis en  

 modtageordnings kapacitet viser sig utilstrækkelig.
Bekendtgørelsens § 5,  

 stk. 2, fastslår, at et sådant behandlingsanlæg skal kunne adskille det  

 modtagne ballast- eller tankskyllevand i en vandfase og en oliefase.
En sådan  

 adskillelse vil være nødvendig for at opnå en forsvarlig bortskaffelse af det  

 modtagne, jfr. nedenfor i pkt. 9.
9. Bekendtgørelsens § 7 pålægger havnebestyrelsen og  

 de i § 5 nævnte virksomheder at drage omsorg for, at det modtagne eller ved  

 behandling, jfr. pkt. 7 og 8, fremkomne olieaffald bortskaffes.
Med hensyn  

 hertil er havnen stillet principielt som enhver anden virksomhed, hvor der  

 fremkommer olieaffald.
Udtrykket olieaffald omfatter alt det gennem  

 modtageordningen indkomne, ikke blot de i bekendtgørelsens § 3 omhandlede  

 olieholdige blandinger fra maskinrummenes rendestene, olieslam, brugt  

 smøreolie og lignende olierester, som normalt vil være egnet til direkte  

 bortskaffelse, men også det modtagne olieholdige ballast- og tankskyllevand,  

 som det normalt vil være praktisk nødvendigt at adskille i en oliefase og en  

 vandfase, inden disse hver for sig endeligt bortskaffes som henholdsvis  

 olieaffald og spildevand.
 Med hensyn til olieaffaldet gælder reglerne i lov nr. 178 af 24. maj 1972  

 om bortskaffelse m.v. af olie- og kemikalieaffald, jfr. miljøministeriets  

 bekendtgørelse nr. 410 af 27. juli 1977 om olieaffald m.v. og cirkulæret af  

 1. september 1977 om olieaffald.
I korthed går disse regler ud på, at kommunalbestyrelsen fører tilsyn med,  

 at olieaffald bortskaffes på forsvarlig måde.
Der er i alle kommuner pligt  

 til at anmelde olieaffald over for kommunalbestyrelsen samt pligt til at  

 aflevere olieaffaldet, normalt til den modtagestation, kommunen er  

 tilsluttet, og hvorfra olieaffaldet normalt transporteres til Kommune-Kemi A/  

 S til behandling.
Kommunalbestyrelsen meddeler fritagelse for  

 afleveringspligten, hvis det godtgøres, at olieaffaldet bortskaffes på anden  

 forsvarlig måde, jfr. f.eks. foran pkt. 7 om aflevering til raffinaderi eller  

 genanvendelse af modtaget olieholdigt ballastvand som ballast.
 Modtageanlæg for olie og de i pkt. 7 og 8 nævnte behandlingsanlæg skal  

 efter miljøbeskyttelseslovens kapitel 5 godkendes af amtsrådet.
10. Miljøbeskyttelseslovens § 17 bestemmer, at  

 stoffer, der kan forurene vandet, ikke må tilføres vandløb, søer eller havet  

 eller oplægges så nær herved, at der kan være fare for, at de skylles ud  

 deri.
Der kan dog efter § 18 meddeles tilladelse til, at spildevand tilføres  

 vandløb, søer eller havet.
Den vandfase bestående af salt havvand med et vist  

 olieindhold, der fremkommer ved behandlingen af det modtagne ballast- og  

 tankskyllevand, jfr. ovenfor pkt. 7 og 8, kan således ikke umiddelbart  

 udledes.
Hertil kræves tilladelse efter reglerne om andet spildevand end  

 husspildevand i miljøministeriets bekendtgørelse nr. 174 af 29. marts 1974 om  

 behandling af sager om tilførsel af spildevand til vandløb, søer eller havet  

 m.v., jfr. også miljøministeriets cirkulære af 17. april 1974 om spildevand.
Havnebestyrelsen må rette henvendelse til kommunalbestyrelsen med henblik  

 på at afklare, om udledning af spildevandet mest hensigtsmæssigt kan ske ved  

 tilslutning til et offentligt spildevandsanlæg eller ved særskilt udledning.  

 Afgørelse om udledningstilladelsen træffes efter spildevandsbekendtgørelsens  

 § 21 af kommunalbestyrelsen, hvis tilslutning til et offentligt  

 spildevandsanlæg kan ske inden for anlæggets kapacitet.
Eventuelt må  

 amtsrådet (hovedstadsrådet) forinden træffe afgørelse om forøgelse af  

 kapaciteten.
Afgørelse om tilladelse til særskilt udledning træffes af  

 amtsrådet (hovedstadsrådet) efter reglerne i spildevandsbekendtgørelsens §§  

 29-31. Tilladelsen og vilkårene herfor optages normalt i godkendelse af  

 etableringen af modtageordningen efter miljøbeskyttelseslovens kapitel 5,  

 jfr. ovenfor pkt. 9.
 Ved kommende revisioner af de kommunale spildevandsplaner, jfr.  

 miljøbeskyttelseslovens § 21, bør der tages hensyn til afledningen af det her  

 omhandlede spildevand, hvad enten afledningen sker ved tilslutning til et  

 offentligt spildevandsanlæg eller ved særskilt udledning.
 Udledning af det her omhandlede spildevand bør ikke ske gennem  

 spildevandsanlæg med biologisk rensning, da der er tale om saltvand i større  

 mængder og med et vist lavt olieindhold.
Hvilke krav, der i det enkelte tilfælde skal stilles til rensningsgraden  

 af dette spildevand, må afgøres efter de lokale forhold, navnlig under hensyn  

 til kvaliteten af den recipient, hvortil udledningen sker.
Visse vejledende  

 normer er opstillet i miljøstyrelsens vejledning nr. 6/ 1974  

 »Spildevand«.
Kloakspildevand 1. Bekendtgørelsens § 8 definerer kloakspildevand i  

 overensstemmelse med Østersø-konventionen og MARPOL-konventionens definition,  

 og udtømningsforbudet i havmiljølovens § 22 omfatter således også  

 afløbsstoffer fra steder, hvor der findes levende dyr, og er derved bredere  

 end udtrykket »husspildevand«, som det bruges i bekendtgørelse nr.  

 174 af 29. marts 1974 om behandling af sager om tilførsel af spildevand til  

 vandløb, søer eller havet m.v.
2. De udtømningsregler, som havmiljølovens § 22 på  

 baggrund af konventionerne gennemfører på dansk område, går i korthed ud på,  

 at kloakspildevand kan udtømmes i havet, hvis udtømningen sker igennem et  

 godkendt anlæg og ikke frembringer synlige spor i havet.
Hvis udtømningen  

 sker gennem et godkendt anlæg, som alene desinficerer og findeler  

 kloakspildevandet, men dette frembringer synlige spor i havet, skal  

 udtømningen ske i en afstand af mindst 4 sømil fra nærmeste kyst.
Anvendes  

 der ikke noget anlæg, kan udtømning i havet dog ske, men da i en afstand af  

 mindst 12 sømil fra nærmeste kyst og under visse yderligere betingelser.  

 Afstandene på henholdsvis mindst 4 og mindst 12 sømil regnes fra den  

 basislinie, hvorfra det ydre territorialfarvand er fastlagt.
Udtømningsreglerne gælder for skibe, der er på 200 bruttoregistertons og  

 derover eller skibe, som er godkendt til befordring af over 10 personer.
Der  

 er imidlertid i både Østersø- og MARPOL-konventionen gennemført  

 overgangsbestemmelser, således at udtømningsreglerne i de første 10 år efter  

 konventionernes ikrafttrædelse kun gælder for:
 - Nye skibe, der er på 200 bruttoregistertons eller derover, eller, som er  

 godkendt til befordring af over 10 personer. »Nye skibe« er dog  

 defineret på en sådan måde, at bestemmelsen først vil få fuld virkning i  

 løbet af en periode på op til tre år.
 - Eksisterende skibe, som er godkendt til befordring af over 400 personer.  

 Miljøministeren kan meddele dispensation til disse skibe, såfremt det findes  

 godtgjort, at det pågældende skib skal undergå væsentlige  

 konstruktionsmæssige ændringer for at kunne overholde udtømningsreglerne.
 3. Bekendtgørelsens § 9, stk. 1, bestemmer, at  

 modtageordninger for kloakspildevand skal etableres i alle havne.
 Behovet for modtageanlæg må på grund af udtømningsreglernes udformning  

 antages i første række at knytte sig til de større passagerskibe på ruter,  

 der slet ikke eller kun på en kortere strækning fører dem uden for de under  

 pkt. 2 nævnte afstande på 12 eller 4 sømil fra nærmeste kyst (basislinie).  

 For færgeruter, hvor samtlige de indsatte fartøjer lovligt kan foretage  

 udtømning i overensstemmelse med udtømningsreglerne eller eventuelt har  

 opnået dispensation, vil det, så længe denne betingelse er opfyldt, ikke være  

 nødvendigt at have modtageordning for kloakspildevand, da der under hensyn  

 til færgernes normale anløb i disse tilfælde ikke vil være noget behov for  

 aflevering deraf, jfr. bekendtgørelsens § 1, stk. 2.
Modtageordningerne for kloakspildevand kan etableres eksempelvis som  

 fastanlagte rørforbindelser til det kommunale kloaksystem eller til en  

 oplagringstank - eller de kan baseres på mobilt materiel i form af pramme,  

 tankvogne eller slamsugere.
Valget mellem disse fremgangsmåder eller en  

 kombination deraf må træffes efter en overvejelse af afleveringsbehovet og  

 forholdene i den enkelte havn.
En løsning med fast anlagte kloakker kan være  

 hensigtsmæssig i færgelejer eller ved kajer, der regelmæssigt eller hyppigt  

 besøges af fartøjer, som normalt har behov for at aflevere større mængder  

 kloakspildevand inden for et bestemt kort tidsrum.
I øvrigt vil det  

 formentlig være mest hensigtsmæssigt at betjene fartøjerne med mobilt  

 materiel.
§ 9,  stk. 2, foreskriver anvendelse af koblingsled  

 med flanger som angivet i bekendtgørelsens bilag 2. Efter de to konventioner  

 skal skibene være udstyret med tilsvarende flanger.
Bestemmelser om sådanne  

 flanger på danske skibe vil blive fastsat i medfør af lov om skibes sikkerhed  

 m.v.
For så vidt angår lystbådehavne vil det normalt være tilstrækkeligt at  

 opstille containere til manuel tømning af kemiske toiletter.
Kravet om  

 koblingsled gælder derfor ikke for lystbådehavne, jfr. § 9, stk. 3.
4. I henhold til bekendtgørelsens § 10 skal  

 havnebestyrelsen drage omsorg for, at det fremkomne kloakspildevand  

 bortskaffes efter reglerne i spildevandsbekendtgørelsen, nr. 174 af 29. marts  

 1974, jfr. cirkulæret af 17. april 1974 om spildevand.
Dette gælder den del,  

 der kan udledes som husspildevand.
For så vidt en væsentlig del af det fra et  

 skib afleverede kloakspildevand stammer fra husdyr, må kloakspildevandet -  

 f.eks. fra et kreaturtransportskib ikke udledes, men behandles særskilt som  

 ajle/ gødning.
Der henvises herom til kapitel 4.2. og 4.3. samt kapitel 5 i  

 bekendtgørelse nr. 170 af 29. marts 1974 af reglement om miljøbeskyttelse.
Udledning af husspildevand kræver tilladelse.
Havnebestyrelsen må rette  

 henvendelse til kommunalbestyrelsen med henblik på at afklare, om udledningen  

 mest hensigtsmæssigt kan ske ved tilslutning til et eksisterende - normalt et  

 offentligt - spildevandsanlæg eller ved anlæg af et nyt offentligt eller  

 privat spildevandsanlæg for husspildevand.
Afgørelse om tilslutning til et  

 eksisterende offentligt spildevandsanlæg træffes af kommunalbestyrelsen, jfr.  

 ovenfor kap. 2, pkt. 11. Skal udledning ske ved etablering af et nyt  

 offentligt eller privat spildevandsanlæg til husspildevand, træffes  

 afgørelsen af amtsrådet (hovedstadsrådet) eller, hvis anlægget er i  

 overensstemmelse med den kommunale spildevandsplan, af kommunalbestyrelsen.
 Også det her omhandlede spildevand bør tages i betragtning ved kommende  

 revisioner af de kommunale spildevandsplaner.
 Navnlig ved tilslutning til eksisterende anlæg for husspildevand må de  

 tekniske spørgsmål og deres løsning overvejes ud fra de konkrete stedlige  

 forhold, herunder spildevandsanlæggets kapacitet, den samlede mængde  

 kloakspildevand fra havnens modtageanlæg og eventuelt størrelsen af og  

 tidspunkterne for de enkelte afleveringer, rensningsanlæggets art og den  

 måde, hvorpå tilledningen til rensningsanlægget kan ske.
Særligt med hensyn til saltholdigheden af kloakspildevandet fra havnens  

 modtageordning bemærkes, at tilledningen til biologisk rensningsanlæg bør ske  

 således, at der finder en jævn opblanding sted med det øvrige spildevand -  

 f.eks. ved hjælp af en beholder, hvorfra udledningen af det saltholdige  

 kloakspildevand kan styres - og således, at der opnås et passende konstant og  

 lavt saltholdighedsniveau, der er jævnt fordelt i selve det biologiske  

 rensningsanlæg.
Under sådanne omstændigheder må en opblanding i et forhold  

 mellem 1:5 og 1:10 i almindelighed - også når havvandets større saltholdighed  

 i den nordlige del af Kattegat tages i betragtning - antages at være  

 tilstrækkelig til, at saltholdigheden ikke forstyrrer det biologiske  

 rensningsanlægs funktion.
Affald 1. I bekendtgørelsens § 11 defineres under henvisning  

 til havmiljøloven og i overensstemmelse med konventionerne de stoffer, som  

 omfattes af modtageordningerne for affald.
Det affald, som skal kunne  

 modtages, er efter § 11, stk. 1, karakteriseret ved, at der skal være tale om  

 driftsaffald, det vil sige affald, som er frembragt ved skibets normale  

 drift, og som bliver fortløbende eller periodisk bortskaffet.
Uden for disse  

 modtageordningers område falder olie og kloakspildevand, jfr. de særlige  

 modtageordninger efter bekendtgørelsens kapitler 2 og 3. Uden for falder  

 endvidere affald fra flydende stoffer, som transporteres i bulk, for hvilke  

 der senere skal etableres modtageordninger, samt affald fra farlige stoffer i  

 emballeret form, containere m.v.
Bekendtgørelsens § 11, stk. 2, angiver i overensstemmelse med  

 konventionernes og havmiljølovens udtømningsregler en række eksempler på de  

 stoffer og materialer, der skal kunne modtages.
Det drejer sig dels om  

 levnedsmiddelaffald, dels om husholdningsaffald i øvrigt, samt herudover om  

 genstande og materialer, som normalt ikke vil være omfattet af de kommunale  

 dagrenovationsordninger, men må betragtes som storskrald eller bygnings- og  

 industriaffald, f.eks. lægter, planker m.v., der har været anvendt som  

 afsprodsnings- eller foringsmaterialer.
Efter havmiljøloven er udtømning af affald i havet, bortset fra frisk fisk  

 og dele deraf, på dansk søterritorium forbudt.
Efter de 2 konventioner må der  

 i Østersøområdet kun udtømmes levnedsmiddelaffald, og kun såfremt det sker  

 mindst 12 sømil fra nærmeste kyst.
Uden for Østersøområdet kan affald som  

 hovedregel udtømmes, hvis det sker mindst 12 sømil fra nærmeste kyst.
Visse  

 typer affald fremstillet af plaststoffer må dog aldrig udtømmes.
2. Modtageordninger for affald skal efter  

 bekendtgørelsens § 12 etableres i alle havne.
Efter det for miljøstyrelsen  

 oplyste er sådanne modtageordninger i praksis allerede i vidt omfang  

 etableret i havnene.
 Afhængig af afleveringsbehovet i den enkelte havn vil modtageordningen  

 kunne etableres ved opsætning af renovationsbeholdere (herunder poser eller  

 sække) eller containere på bestemte steder på kajerne eller ved, at der sker  

 afhentning i containere med lastvogne eller pramme, hvori affaldet kan  

 afleveres fra skibe med et større afleveringsbehov.
Efter bekendtgørelsens § 13 skal havnebestyrelsen drage omsorg for, at det  

 indkomne affald bortskaffes i overensstemmelse med reglementet om  

 miljøbeskyttelse (bekendtgørelse nr. 170 af 29. marts 1974, kapitel 4), og de  

 enkelte kommuners renovationsregulativer.
Om bortskaffelsesmåden, herunder  

 forholdet til de kommunale renovationsordninger, benyttelse af losseplads,  

 forbrændingsanlæg m.v. må kontakt tages med vedkommende kommunalbestyrelse.  

 Såfremt der blandt det modtagne skulle forekomme kemikalieaffald af de arter,  

 der er omfattet af bekendtgørelse nr. 121 af 17. marts 1976 om  

 kemikalieaffald som ændret ved bekendtgørelse nr. 323 af 3. juli 1980, må  

 dette bortskaffes efter reglerne i de nævnte bekendtgørelser, jfr. også  

 cirkulæret af 14. oktober 1976 om kemikalieaffald.
Afsluttende bemærkninger 1. I henhold til § 1, nr. 3, i bekendtgørelse nr. 525  

 af 3. december 1980 om henlæggelse af opgaver og beføjelser efter lov om  

 beskyttelse af havmiljøet til miljøstyrelsen er miljøministerens adgang efter  

 havmiljølovens § 26 til at træffe afgørelser i form af påbud til vedkommende  

 havnebestyrelse eller de nævnte virksomheder om indretningen af  

 modtageordninger og anlæg for rester og blandinger af olie, kloakspildevand  

 samt affald delegeret til miljøstyrelsen.
Miljøstyrelsens afgørelser skal  

 træffes efter forhandling med ministeriet for offentlige arbejder.
 I henhold til § 53, stk. 2, i havmiljøloven kan miljøstyrelsens afgørelser  

 i medfør af § 5, stk. 1, og § 14 indbringes for miljøankenævnet, og  

 klagefristen er 4 uger fra den dag, afgørelsen er meddelt den pågældende.
Det er ovenfor under kapitel 1, pkt. 5 og 6, i forbindelse med  

 bekendtgørelsens tilblivelse og udformning nævnt, at man principielt har  

 tilsigtet at stille havnebestyrelserne så frit som muligt med hensyn til den  

 nærmere tilrettelæggelse af modtageordningerne i de enkelte havne.
Man har  

 ligeledes tilsigtet at give de i § 5 nævnte virksomheder frihed med hensyn  

 til den nærmere tilrettelæggelse af modtageordningerne eller  

 behandlingsanlæggene for de enkelte virksomheder.
 2. Efter bekendtgørelsens § 14 kan miljøstyrelsen  

 efter forhandling med ministeriet for offentlige arbejder meddele  

 havnebestyrelsen eller de i § 5 nævnte virksomheder påbud om, at der  

 foretages den nødvendige udbygning af ordningen eller anlægget, eller at der  

 etableres et behandlingsanlæg, såfremt det måtte vise sig, at en  

 modtageordning eller et behandlingsanlægs kapacitet i praksis ikke er  

 tilstrækkelig til at opfylde det normale afleveringsbehov hos de skibe, der  

 anløber havnen, således at der opstår unødig forsinkelse.
 3. Efter bekendtgørelsens § 17 træder bekendtgørelsen  

 i kraft den 3. maj 1981 for havne i Østersøområdet.
 Den fornødne modtagelseskapacitet i danske havne i Østersøområdet skal  

 således være til stede på denne dato.
 Reglerne vil senere blive udvidet til at gælde øvrige danske havne, når  

 MARPOL-konventionen træder i kraft.
 Samtidig med ikrafttrædelsen af bekendtgørelsen ophæves bekendtgørelse nr.  

 379 af 27. juli 1978 om modtageordninger for rester og blandinger af olie  

 samt kloakspildevand og affald i danske havne i Østersøområdet.
4. Det skal derfor anbefales, at havnebestyrelserne i  

 danske havne uden for Østersøområdet snarest foretager de fornødne  

 overvejelser og iværksætter projektering af de nødvendige foranstaltninger  

 med henblik på, at modtageordningerne kan fungere fra det tidspunkt, hvor  

 MARPOL-konventionen og bekendtgørelsen herom træder i kraft.
Dette forventes  

 som nævnt at ske medio 1982.
5. Endelig skal man nu gøre opmærksom på, at  

 miljøministeren vil fastsætte regler om etablering af modtageanlæg for  

 skadelige flydende stoffer, som transporteres i bulk, når reglerne om disse  

 stoffer i de to konventioner træder i kraft.
For Østersøområdet kan det  

 oplyses, at disse regler træder i kraft den 1. juli 1984.
Miljøstyrelsen, den 3. maj 1981 Jens Kampmann / Filip Facius Bilag Østersøkonventionens Annex IV - Appendix I.
Bilag IV - Tillæg I.
Liste over olier (* 2) Asphalt solutions Blending Stocks Roofers Flux Straight Run Residue Oils Clarified Crude Oil Mixtures containing crude oil Diesel Oil Fuel Oil No. 4 Fuel Oil No. 5 Fuel Oil No. 6 Residual Fuel Oil Road Oil Transformer Oil Aromatic Oil (excluding vegetable oil) Lubricating Oils and Blending Stocks Mineral Oil Motor Oil Penetrating Oil Spindle Oil Turbine Oil Distillates Straight Run Flashed Feed Stocks Gas Oil Cracked Gasolene Blending Stocks Alkylates - fuel Reformates Polymer - fuel Gasolenes Casinghead (natural) Automotive Aviation Straight Run Fuel Oil No. 1 (Kerosene) Fuel Oil No. 1 - D Fuel Oil No. 2 Fuel Oil No. 2 - D Jet Fuels JP-1 (Kerosene) JP-3 JP-4 JP-5 (Kerosene.
Heavy) Turbo Fuel Kerosene Mineral Spirit Naphtha Solvent Petroleum Heartcut Distillate Oil (* 1) The list of oils shall not necessarily be considered as  

 comprehensive.
 (* 1) Listen over olie skal ikke nødvendigvis betragtes som udtømmende.
