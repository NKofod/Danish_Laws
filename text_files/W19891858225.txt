Et tidligere landbrugsareal på 30.236 kvm var ved lokalplan - vedtaget  

 i byrådet den 22. oktober 1986 - inddraget i byzone og udlagt til  

 erhvervsformål.
Landsskatteretten ansatte grundværdien for det ikke  

 byggemodne areal til 20 kr. pr. kvm.
 Kommunen klagede over ansættelsen af ejendomsværdien for et byzoneareal på  

 30.236 kvm, udlagt til erhvervsformål.
 Kommunens advokat påstod over for Landsskatteretten det omhandlede areal  

 ansat til et beløb, der ikke oversteg 14 kr. pr. kvm, subsidiært til et af  

 Landsskatteretten fastsat mindre beløb end 25 kr. pr. kvm.
 Den tidligere ejers advokat påstod arealet ansat til 25 kr. pr. kvm.
 Ejendommen blev besigtiget af Landsskatteretten, og i tilslutning hertil  

 havde parterne i sagen lejlighed til at udtale sig mundtligt for retten.
Kommunens advokat henviste herunder til støtte for påstanden om  

 nedsættelse af grundværdien til, at en kommune pr. 1. december 1986 solgte  

 ikke byggemodnet erhvervsareal på 102.521 kvm for 1.200.000 kr., svarende til  

 ca. 11,70 kr. pr. kvm.
Arealet havde ikke facade mod hovedvejene.
Endvidere  

 havde en anden kommune i efteråret 1986 solgt et areal på 2.000 kvm udlagt  

 til erhverv incl. byggemodning for 16 kr. pr. kvm.
 Advokaten afviste, at et salg af 196.000 kvm pr. 9. marts 1987 i en tredje  

 kommune for 25 kr. pr. kvm kunne danne grundlag for værdiansættelsen, idet  

 arealets udlægning også muliggjorde anvendelse til beboelse i forbindelse med  

 virksomhedens drift.
Endelig gjorde kommunens advokat gældende, at det forhold, at kommunen  

 betaler frigørelsesafgiften, når købesummen fastsættes som § 4 A-vurderingen  

 må tages i betragtning ved sammenligning af vurderingen af byggemodnede  

 arealer og salgspriser på byzonejord, hvor frigørelsesafgiften må anses for  

 medkalkuleret i værdien.
Han henviste i denne forbindelse til, at kommunen  

 videresolgte arealet byggemodnet ved skøde af 21. januar 1987 for 26 kr. pv.  

 kvm.
Efter omregning til kontantværdi, fradrag af et værdiløst  

 lossepladsareal på ca. 2.000 kvm og byggemodningsudgifter, ville dette svare  

 til en råjordspris på 15 kr. pr. kvm.
Dette underbyggedes efter hans  

 opfattelse af, at en række fuldt byggemodnede arealer udlagt til erhverv i  

 samme område var ansat til 30 kr. pr. kvm.
Den tidligere ejers advokat henviste til byens centrale beliggenhed i  

 forhold til overordnede vejnet og større industribyer, samt det pågældende  

 areals gode vejmæssige placering i industriområdet i byen.
Dette gav efter  

 hans opfattelse anledning til en direkte sammenligning med den salgspris på  

 25 kr., som en anden kommune havde opnået ved salg af erhvervsjord  

 nærliggende.
 Han gjorde dernæst gældende, at prisfastsættelsen ved de stedfundne  

 handler af erhvervsjord i de af kommunens advokat anførte kommuner ikke  

 udelukkende var udslag af sædvanlig markedsmekanisme, men også til en vis  

 grad et udslag af kommunale interesser, således at foreliggende udtalelser  

 fra de respektive kommuner om prisforhold ikke havde tilstrækkelig relevans  

 for nærværende sags afgørelse.
 Han henviste yderligere til, at en kommune i forbindelse med etablering af  

 et mejeriselskab angiveligt solgte ikke byggemodnet jord beliggende i  

 landzone for 26 kr. pr. kvm, samt til, at en anden kommune havde udbudt  

 industrigrunde beliggende ud til en større vej for mellem 54 kr. og 41 kr.  

 pr. kvm kontant excl. alle tilslutningsbidrag.
For så vidt angår kommunens videreoverdragelse af arealet til en bestemt  

 køber til 26 kr. pr. kvm efter byggemodning afviste advokaten, at dette kunne  

 anvendes som grundlag for et skøn over værdien ved § 4 A-vurderingen.  

 Handelsprisen hvilede alene på en aftale mellem kommunen og en bestemt køber,  

 hvorfor det ikke kunne anses for godtgjort, at overdragelsen var sket i fri  

 handel til den bedst opnåelige markedspris.
Dette blev underbygget af, at  

 prisen stod i åbenbart misforhold til langt den overvejende del af de priser  

 på 75-130 kr. pr. kvm for byggemodnet erhvervsjord, som kommunen har opnået  

 ved salg heraf.
Landsskatteretten bemærkede, at i henhold til vurderingslovens § 4 A skal  

 en ejendom, som ved den seneste vurdering er vurderet i medfør af  

 vurderingslovens § 14, stk. 5, ved inddragelse af byzone optages til  

 omvurdering.
Denne skal foretages uden ufornødent ophold efter inddragelsen.  

 Ved vurderingen lægges ejendommens tilstand på tidspunktet for  

 zoneinddragelsen samt prisforholdene pr. den seneste 1. januar forud for  

 dette tidspunkt til grund for ansættelsen.
Det bemærkedes i den forbindelse, at i henhold til frigørelsesafgiftsloven  

 påhviler afgiftspligten den, der ved afgiftspligtens indtræden - det vil  

 sige, når ejendommen eller en del af denne inddrages i byzone - har tinglyst  

 adkomst i ejendommen.
Er ejendommen på dette tidspunkt afstået til en anden,  

 påhviler afgiftspligten da denne, med mindre handelen senere hæves.
 En køber af et landzoneareal, der står for inddragelse, vil således  

 indregne afgiften i sit købstilbud, idet han foruden arealets pris også skal  

 udrede frigørelsesafgift for at opnå det byzoneareal, han er interesseret i.  

 Ved ansættelse af differencebeløb i henhold til vurderingslovens § 14, stk.  

 5, er der således i værdiskønnet taget hensyn til dette forhold.
Ved den første vurdering efter inddragelsen vil værdien af det inddragne  

 byzoneareal være at ansætte ud fra dets værdi i handel og vandel.
I det  

 omfang, den sædvanlige markedsmekanisme udløser mulighed derfor, vil der i de  

 konstaterede salgspriser eventuelt kunne være indeholdt dækning for den  

 erlagte frigørelsesafgift.
En høj overdragelsespris mod samtidig forpligtelse  

 fra en køber til erlæggelse af frigørelsesafgift, jf.  

 frigørelsesafgiftslovens § 1, kan således ses som udtryk for en indbyrdes  

 aftalt refusion mellem køber og sælger, hvorfor den umiddelbare  

 prisfastsættelse ikke kan danne grundlag for værdien i handel og vandel.
 Endvidere bemærkede retten, at der i henhold til bestemmelsen i  

 vurderingslovens § 13, stk. 2, ved ansættelsen af grundværdien skal tages  

 hensyn til de til grunden knyttede rettigheder og byrder af offentligretlig  

 karakter.
 I det omfang, en kommune foretager salg af de den tilhørende arealer, og  

 der i salgsvilkårene indgår betingelser og vilkår, der må antages at have  

 indflydelse på den fastsatte pris, vil denne salgssum, efter rettens  

 opfattelse, i henhold til ovennævnte bestemmelse ikke i vurderingsmæssig  

 henseende kunne tillægges afgørende vægt som grundlag for et værdiskøn efter  

 vurderingslovens § 16, idet kommunen i den henseende optræder som  

 privatretlig kontraktspartner.
 Efter det oplyste om klageejendommens beliggenhed, den umiddelbare  

 udnyttelsesmulighed for det inddragne areal og dettes størrelse, der gør den  

 velegnet for en større fabriksvirksomhed i overensstemmelse med udlægningen,  

 sammenholdt med konstaterede salgspriser ved inddragelse i byzone til  

 tilsvarende udnyttelse såvel i mindre, som større byområder i Jylland, fandt  

 Landsskatteretten at værdien passende kunne ansættes til 20 kr. pr. kvm.
 (* 1) Afgørelsen er offentliggjort i Skat 1989, nr. 10, side 805.
