Pressenævnets kendelse i sag nr. 2018-80-0226 Klage over JydskeVestkysten afvist på grund af fristoverskridelse En person klagede over JydskeVestkystens afslag på at slette en artikel på avisens hjemmeside.
Klagen var indbragt for Pressenævnet efter udløbet af 12-ugers fristen, der i relation til de vejledende regler for god presseskik punkt B. 8 løber fra mediets afslag på at afindeksere, anonymisere eller afpublicere en offentlig meddelelse.
Klagen blev derfor afvist uden nærmere behandling.
 [Klager] har klaget til Pressenævnet over JydskeVestkystens afslag på at slette artiklen [Klager] vil bo i en togvogn bragt på JydskeVestkystens hjemmeside den 23. september 2002, idet han mener, at god presseskik er tilsidesat.
 Klagen er modtaget i Pressenævnet den 1. december 2018.
 [Klager] har blandt andet henvist til, at han i forbindelse med sit nuværende job ønsker, at private oplysninger om ham ikke er offentligt tilgængelige, da der som følge af opgaverne i hans nuværende job kan være risiko for, han bliver udsat for afpresning eller chikane.
Det fremgår af [Klager]s korrespondance med mediet, at [Klager] den 16. august 2018 anmodede JydskeVestkysten om at slette den påklagede artikel.
JydskeVestkysten afviste anmodningen den 17. august 2018 med henvisning til Jysk Fynske Mediers etiske retningslin jer.
I mailen anførte mediet blandt andet: Du kan klage over vores afgørelse til Pressenævnet.
Du kan på hjemmesiden www.pressenaevnet.dk læse mere om, hvordan du gør.  [Klager]s klage over mediets afvisning er modtaget i Pressenævnet den 1. december 2018.
 Pressenævnets formand, Hanne Schmidt, udtaler:
Det følger af medieansvarslovens § 34, stk. 2, at klager over god presseskik kan rettes til det pågældende medie selv eller direkte til Pressenævnet.
I begge tilfælde er klagefristen 12 uger efter offentliggørelsen.
Det følger af de vejledende regler for god presseskik, at meddelelser, som er offentliggjort i digitale medier, ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private op- lysninger hindres, i det omfang det er muligt og skønnes rimeligt, jf. punkt B. 8.
 I relation til punkt B. 8 løber klagefristen på 12 uger dog først fra mediets afslag på at afindeksere, anonymisere eller afpublicere en offentlig meddelelse.
 JydskeVestkysten meddelte afslag på at slette artiklen den 17. august 2018. Klagen af 1. december 2018 er derved indgivet efter 12-ugers klagefristens udløb og afvises som for sen, jf.  medieansvarsloven § 43, stk. 3.
