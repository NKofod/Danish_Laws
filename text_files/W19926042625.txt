 Handel med futures og options på råvarer for et pengeinstituts egen  

 regning anset for omfattet af begrebet pengeinstitutvirksomhed.
 K A/S har på vegne A-bank A/S i skrivelse af 3. maj 1991 klaget over, at  

 Finanstilsynet ved skrivelse af 8. april 1991 (j.nr. 2222) afslog at give  

 banken tilladelse til at handle med futures og options på råvarer for bankens  

 egen regning med henvisning til, at den nævnte virksomhed ikke er omfattet af  

 begrebet pengeinstitutvirksomhed efter bank- og sparekasselovens § 1, stk. 4.
 Sagens omstændigheder er følgende:
Den 23. maj 1989 anmodede C-banken A/S (nu A-bank A/S) Finanstilsynet om  

 tilladelse til at handle med futures og options på råvarer for kunders  

 regning.
Banken ønskede alene at handle på børser, hvor der var et  

 clearing-house, som garanterer for de indgåede kontrakter, og banken ville  

 fastsætte nærmere bestemmelser for kundernes marginkonti.
Under henvisning  

 hertil tillod Finanstilsynet banken det ansøgte ved skrivelse af 29. august  

 1989, idet det samtidig forudsattes, at de fornødne forretningsgange,  

 kontrolforanstaltninger og instrukser etableredes og iagttoges.
 Om baggrunden for denne tilladelse har Finanstilsynet i skrivelse af 19.  

 september 1991 over for ankenævnet oplyst:
»Baggrunden .... var, at man ud fra mere generelle overvejelser fandt  

 det ønskeligt, at importerende eller eksporterende kunder i de danske  

 pengeinstitutter kunne afdække kommercielle risici ved handel med de nævnte  

 options og futures.
Bankens ansøgning var da også begrundet med ønsket om at  

 kunne foretage prissikring af råvarepriser for bankens kunder.
Tilsynet var naturligvis opmærksom på, at tilladelsen samtidigt indebar  

 mulighed for handel med de pågældende instrumenter ud fra spekulative  

 motiver.
Da en rundspørge i de øvrige EF-lande viste, at de fleste lande  

 tillod pengeinstitutterne at handle for kunders regning, og da tilsynet lagde  

 vægt på bankens oplysninger om betryggende forretningsgange, herunder at de pågældende kunder skulle indbetale en margin på 5-8 % af  

 kontraktværdien for den underliggende råvare, hvilket forventedes at dække  

 normale prisbevægelser inden for en dag, og at i tilfælde af, at kundens tab (hvilket skulle opgøres dagligt i  

 henhold til markedets slutkurs) nåede en vis del af den oprindelig indbetalte  

 margin, ville kunden skulle indbetale yderligere margin inden markedets  

 åbning, ellers kunne kundens position lukkes, fandt man, at de eventuelle økonomiske risici var små, og man imødekom  

 derefter bankens anmodning.« I forlængelse af et møde mellem A-bank A/S og Finanstilsynet skrev banken  

 den 27. december 1990 til tilsynet og anmodede om tilladelse til nu også at  

 handle med futures og options på råvarer for bankens egen regning.
I den  

 påklagede afgørelse af 8. april 1991 har Finanstilsynet udtalt:
»Tilsynet finder .... ikke, at handel med futures og optioner på  

 råvarer for pengeinstitutters egen regning er omfattet af begrebet  

 pengeinstitutvirksomhed, som efter bank- og sparekasselovens § 1, stk. 4, er  

 »varetagelse af funktioner i forbindelse med omsætningen af penge,  

 kreditmidler og værdipapirer og dermed forbundne serviceydelser.« Ved skrivelse af 3. maj 1991 indbragte banken afgørelsen for ankenævnet  

 med påstand om, at tilsynets afgørelse ændres således, at der gives  

 pengeinstitutter tilladelse til at handle med futures og options på råvarer  

 for pengeinstitutternes egen regning.
Banken har principalt gjort gældende,  

 at der er tale om pengeinstitutvirksomhed efter bank- og sparekasselovens §  

 1, stk. 4, og subsidiært, at der er tale om virksomhed, der er accessorisk  

 til pengeinstitutvirksomhed efter lovens § 1 a, stk. 2.
A-bank A/S har foruden klageskrivelsen af 3. maj 1991 afgivet supplerende  

 indlæg af 7. august og 28. oktober 1991 samt 7. februar 1992. Finanstilsynet  

 har i en udtalelse af 24. juni 1991 og supplerende indlæg af 19. september og  

 19. december 1991 fastholdt sin afgørelse.
Parterne har over for  

 Erhvervsankenævnet bl.a. anført:
Vedrørende begrebet pengeinstitutvirksomhed.
Bank- og sparekasselovens  

 § 1, stk. 4:
 Bank- og sparekasselovens § 1, stk. 4, som affattet ved lov nr. 306 af 16.  

 maj 1990, jf. nu lovbekendtgørelse nr. 22 af 9. januar 1991, lyder således:
»Ved pengeinstitutvirksomhed forstås varetagelse af funktioner i  

 forbindelse med omsætningen af penge, kreditmidler og værdipapirer og dermed  

 forbundne serviceydelser.« Lovens § 1, stk. 3, lyder således:
»Pengeinstitutter må alene drive pengeinstitutvirksomhed, med mindre  

 andet følger af § 1 a.« Finanstilsynet har anført, at ved omsætning af futures og options må som  

 udgangspunkt den bagved liggende aktivitet være afgørende ved bedømmelsen af,  

 om aktiviteten er pengeinstitutvirksomhed efter definitionen i lovens § 1,  

 stk. 4. Handel med futures og options på råvarer for egen regning og risiko  

 kan ikke indpasses i den nævnte definition.
Da der er tale om varer og ikke  

 penge eller pengerepræsentativer, vil det principielt og risikomæssigt svare  

 til, at pengeinstituttet driver egentlig handelsvirksomhed.
Når  

 Finanstilsynet i sin tid godkendte handel for kundens regning, var det fordi,  

 tilsynet fandt det ønskeligt, at banken kunne afdække kundernes risici, og at  

 tilsynet ved etableringen af betryggende forretningsgange fandt, at bankens  

 risiko var lille.
Handel med futures og options for egen risiko indebærer et  

 anderledes risikoaspekt for pengeinstitutter, ligesom sådan  

 spekulationshandel ikke i samme grad tilgodeser samfundsnyttige formål.  

 Futures og options i råvarer adskiller sig fra tilsvarende instrumenter i  

 obligationer/aktier/index ved, at der er en risiko for ekstreme  

 kurssvingninger især inden for fødevarefutures, hvor eksempelvis  

 klimaændringer fuldstændig kan forrykke markedsprisen.
Futures og options på  

 råvarer er ligeledes betydelig mere risikobetonet end tilsvarende  

 instrumenter på aktier i en virksomhed, der alene handler med eksempelvis  

 kaffe, idet virksomheden må antages at have en vis soliditet og eventuelt at  

 have afdækket sine risici.
Listen i 2. bankharmoniseringsdirektiv over de  

 aktiviteter, der er undergivet gensidig anerkendelse, og som udgør kernen i  

 bankvirksomhed, omfatter da også kun finansielle futures og options.
Tilsynet har endvidere anført, at lovgiver ikke har forudsat, at den  

 ønskede aktivitet er omfattet af begrebet pengeinstitutvirksomhed, idet loven  

 kun giver tilsynet adgang til at fastsætte bestemmelser til imødegåelse af  

 valuta- og renterisici og ikke til imødegåelse af risici på råvarer, selvom  

 disse risici må anses for betydelig større.
Der er ikke fra hverken  

 bankforeningens eller sparekasseforeningens side - vel vidende at handel for  

 kunders regning fandt sted - ytret ønske om en udvidelse til at gælde  

 pengeinstitutternes handel for egen regning, hverken i forbindelse med en  

 ændring af loven, der fandt sted samtidig med tilsynets tilladelse i august  

 1989, eller i forbindelse med det lovforberedende udvalgsarbejde forud for  

 lovændringen i 1990, hvor virksomhedsområdet blev udvidet med accessorisk  

 virksomhed.
 Endelig har Finanstilsynet henvist til, at en højesteretsdom fra 1967  

 (Ugeskrift for Retsvæsen 1967, s. 118) fastslog, at pengeinstitutters  

 omsætning af guld og sølv kun kan finde sted med monetært formål.
A-bank A/S har anført, at dette, at den bagved liggende aktivitet er  

 handel med råvarer, ikke fører til, at der ikke kan være tale om  

 pengeinstitutvirksomhed.
Når banken handler futures og options for kundens  

 regning - som Finanstilsynet har godkendt - er den bagved liggende aktivitet  

 også råvarer.
Det kan altså ikke være den bagved liggende aktivitet, der er  

 afgørende for, om der er tale om pengeinstitutvirksomhed.
Bankens formål med  

 ansøgningen er ikke et ønske om at handle med råvarer for derved at påtage  

 sig et ansvar for fysisk levering.
Der er derimod tale om handel med  

 future/option-kontrakter, som sælges/købes på råvarebørser til en nærmere  

 fastsat kurs.
Kursen afhænger af det marked, som kontrakten vedrører,  

 ligesåvel som prisen på en finansiel future/option afhænger af den  

 virksomhed, der ligger bag eksempelvis en aktie.
En future/option i råvarer  

 som finansieringsinstrument vil i praksis altid være afdisponeret inden  

 leveringen sker i henhold til det underliggende kontraktsforhold.
Der er  

 derfor reelt ikke tale om, at banken handler med råvarer.
Den  

 investorinteresse, der i dag findes, har ikke i alle tilfælde indsigt i den  

 bagved liggende råvare.
For mange investorer er der blot tale om et  

 finansieringsinstrument, i hvilket der er en mulig fortjeneste at hente.
Det  

 er derfor ikke den bagved liggende vare, i den betydning som tilsynet  

 angiver, der er afgørende for vurderingen, fordi banken i denne forbindelse  

 hverken principielt eller risikomæssigt driver egentlig handelsvirksomhed.  

 Der er tale om omsætning af pengerepræsentativer, det vil sige en kontrakt,  

 der repræsenterer en værdi afhængig af størrelsen og kursen på råvarebørsen.
 Banken er bekendt med dommen gengivet i UfR. 1967.118 men finder ikke, at  

 dommen har præjudikatværdi, idet sagen angik danske bankers fysiske import af  

 guld med henblik på erhvervsmæssig videresalg til guldsmede, tandlæger med  

 videre.
Banken har ikke bestridt, at der er risiko ved at handle med futures og  

 options på råvarer, men den er uenig i, at risikomomentet er den afgørende  

 faktor.
Den omstændighed, at tilsynet ikke har hjemmel til at fastlægge  

 bestemmelser til imødegåelse af risici, kan ikke lede til den konklusion, at  

 det så er usandsynligt, at lovgiver har ment, at der er hjemmel til den  

 pågældende aktivitet.
Med hensyn til at futures og options på råvarer skulle  

 være betydelig mere risikobetonede end tilsvarende instrumenter på aktier, da  

 virksomheden må antages at have en vis økonomisk styrke, har banken bemærket,  

 at denne forudsætning næppe altid holder stik, hvortil kommer, at banken også  

 må antages at besidde en vis økonomisk styrke.
Banken vil iøvrigt være  

 opmærksom på risikoen og sørge for afdækning ved modgående forretning.
Banken  

 er ikke bekendt med råvarekontrakter, der ikke er afdisponeret inden levering  

 af råvaren.
Banken er indstillet på at følge de retningslinier og  

 kontrolforanstaltninger, tilsynet måtte finde påkrævet som forudsætning for  

 en godkendelse.
Vedrørende begrebet accessorisk virksomhed.
Bank- og sparekasselovens  

 § 1 a, stk. 2:
 Bank- og sparekasselovens § 1 a, stk. 2, der er indsat i loven ved  

 fornævnte lov nr. 306 af 16. maj 1990, har følgende ordlyd:
»Pengeinstitutter kan drive anden virksomhed, der er accessorisk til  

 pengeinstitutvirksomhed.
Finanstilsynet kan bestemme, at den accessoriske  

 virksomhed skal udøves af et andet selskab.« Tilsynet har om dette spørgsmål anført, at handel med instrumenter på  

 råvarer kan berøre vidt forskellige forretningsområder og kan derfor kræve  

 nøje kendskab til alt lige fra ædelmetaller til olie og fødevarer.
En så  

 omfattende virksomhed kan ikke anses for accessorisk til  

 pengeinstitutvirksomhed.
Ved accessorisk virksomhed må forstås en mere snæver  

 afgrænset virksomhed, der ligger i naturlig forlængelse af  

 pengeinstitutternes hidtidige virksomhedsområde, jfr. bemærkningerne til  

 loven.
Tilsynet har endvidere henvist til den tilsvarende regel om  

 accessorisk virksomhed i lov om forsikringsvirksomhed, hvor der i  

 lovbemærkningerne er nævnt eksempler på, hvad der forstås herved, og at disse  

 eksempler - bl.a. salg af tyveri- og brandalarmeringsanlæg, skadesbegrænsende  

 virksomhed og undervisning i skadesforebyggelse m.v. - viser, at der ved  

 begrebet accessorisk virksomhed forstås snævert afgrænsede  

 forretningsområder.
Handel med instrumenter på råvarer udgør et helt  

 anderledes bredt forretningsområde.
A-bank A/S har til støtte for sit synspunkt anført, at der er en naturlig  

 sammenhæng mellem at handle produktet for kundens og bankens egen regning,  

 idet formålet i begge tilfælde er at skabe de bedste muligheder for at leve  

 op til investeringsinteressen på området.
Banken er enig med tilsynet i, at  

 der vil være tale om en omfattende virksomhed, der kræver nøje kendskab til  

 vidt forskellige råvareområder, men dette er også krav, der stilles til  

 bankerne allerede i dag som følge af, at banker kan handle for kundens  

 regning.
Den fortolkning, tilsynet lægger til grund, indskrænker danske  

 pengeinstitutters aktivitetsområde i forhold til de udenlandske  

 pengeinstitutter, der lovligt kan udøve denne form for virksomhed.
Banken har endvidere anført, at selvom listen i 2.  

 bankharmoniseringsdirektiv kun omfatter handel med finansielle futures og  

 options, er dette ikke et udtryk for, at handel med futures og options på  

 råvarer for egen regning ikke er omfattet af begrebet accessorisk virksomhed.  

 Ved en fortolkning af lovens § 1 a, stk. 2, må det lægges til grund, at  

 bestemmelsen må forstås som en retsstandard, hvorved lovgiver ikke har bundet  

 den kompetente instans (Finanstilsynet) til at anvende reglen efter præcist  

 angivne forskrifter men derimod udformet bestemmelsen bredt således, at den  

 kan gives et indhold efter den til enhver tid gældende retsopfattelse.  

 Sammenligningen med den tilsvarende regel i lov om forsikringsvirksomhed er  

 ikke relevant, idet lovgiver her er gået anderledes til værks ved i  

 bemærkningerne til loven at give en liste over de aktiviteter, man betragter  

 som accessoriske.
Dette har man netop ikke gjort for såvidt angår lov om  

 banker og sparekasser.
Endelig har banken anført, at når tilsynet har hjemmel til at bestemme, at  

 den accessoriske virksomhed skal udøves af et andet selskab, må tilsynet også  

 have hjemmel til at fastlægge bestemmelser om, hvorledes risici på råvarer  

 imødegås.
Det har næppe været lovgivers intention, at der først skal  

 foreligge en direkte hjemmel for Finanstilsynet til at fastsætte  

 administrative retningslinier for aktiviteten, før selve aktiviteten kan  

 siges at være hjemlet.
Forud for tilsynets godkendelse af handel med futures og options for  

 kundens regning i august 1989 undersøgte tilsynet i hvilket omfang, det i  

 andre europæiske lande var tilladt at handle for såvel kundens regning som  

 for egen regning.
I forbindelse hermed udarbejdede tilsynet en oversigt over  

 situationen i Tyskland, Irland, Holland, Italien, Belgien, Frankrig, England  

 og Luxembourg.
Af oversigten fremgår det, at handel for egen regning kun er  

 tilladt i Frankrig, England og Luxembourg.
A-bank har i forbindelse med  

 ankenævnsbehandlingen oplyst, at dette også er tilladt i U.S.A.
 Ankenævnet udtaler:
Omsætningen af futures og options på obligationer, aktier eller indeks  

 anses som omfattet af begrebet pengeinstitutvirksomhed.
Anvendelsen af disse  

 særlige kontraktstyper og den deraf følgende risiko er således velkendt for  

 pengeinstitutterne.
Finanstilsynet har ved afgørelsen af 29. august 1989 accepteret, at også  

 handel med futures og options på råvarer er omfattet af dette begreb, når  

 handelen sker for kunders regning.
Vurdering af risikoen ved en underliggende  

 forretningsmæssig aktivitet er en velkendt opgave for pengeinstitutter både i  

 forbindelse med kreditgivning og i forbindelse med handel med aktier.
I denne  

 vurdering vil efter omstændighederne også indgå en vurdering af  

 prisudviklingen for de råvarer, som det pågældende forretningsforetagende er  

 baseret på.
 På denne baggrund finder Erhvervsankenævnet, at handel med futures og  

 options på råvarer for bankens egen regning hverken for så vidt angår  

 risikovurderingen eller på anden måde adskiller sig således fra de opgaver,  

 som pengeinstitutterne iøvrigt udfører, at der er grundlag for at holde denne  

 virksomhed uden for begrebet pengeinstitutvirksomhed, jf. bank- og  

 sparekasselovens § 1, stk. 3 og stk. 4. Ankenævnet har herved også lagt vægt  

 på, at det må anses for naturligt, at et pengeinstitut, der formidler køb og  

 salg af råvarefutures og options for kunders regning, har mulighed for at  

 tilbyde kunderne sådanne instrumenter fra egen beholdning.
Ankenævnet forudsætter, at Finanstilsynet kan fastsætte de nærmere vilkår  

 og eventuelle begrænsninger, der må anses for nødvendige i forbindelse med,  

 at handel med futures og options på råvarer for pengeinstituttets egen  

 regning anerkendes som en pengeinstitutvirksomhed.
En modsætningsslutning fra  

 den af Finanstilsynet nævnte bestemmelse i bank- og sparekasselovens § 21,  

 stk. 4, findes ikke at forhindre, at tilsynet fastsætter sådanne vilkår.
 Ankenævnet ændrer herefter den påklagede afgørelse, således at handel med  

 futures og options på råvarer for pengeinstituttets egen regning på de vilkår  

 og med de begrænsninger, som Finanstilsynet måtte fastsætte, anses for  

 omfattet af begrebet pengeinstitutvirksomhed efter bank- og sparekasselovens  

 § 1, stk. 4.
