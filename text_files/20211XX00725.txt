Skriftlig fremsættelse (26. april 2022) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om et midlertidigt børnetilskud til visse forsørgere (Forlængelse af det midlertidige børnetilskud for 2. halvår 2022) (Lovforslag nr.
L 171) Lovforslaget forlænger virkningsperioden for det midlertidige børnetilskud til visse forsørgere med 6 måneder til og med den 31. december 2022.
Lov om et midlertidigt børnetilskud til visse forsørgere blev vedtaget den 20. december 2019 og udmøntede Aftale om et nyt midlertidigt børnetilskud fra september 2019 mellem regeringen, Radikale Venstre, SF og Enhedslisten.
Loven blev efterfølgende forlænget to gange til og med 30. juni 2022. Med dette lovforslag forlænges virkningsperioden yderligere til og med den 31. december 2022.
 Med dette lovforslag forlænges ordningen med det midlertidige børnetilskud til børnefamilier med børn under 15 år, hvor en eller begge forældre er berørt af kontanthjælpsloftet og/eller selvforsørgelses-og hjemrejseydelsen eller overgangsydelsen.
Det var oprindeligt intentionen, at det midlertidige børnetilskud skulle ydes, indtil et nyt kontanthjælpssystem træder i kraft.
Da regeringen fortsat drøfter ændringer af ydelsessystemet med de øvrige partier i Folketinget, vil ændringerne af ydelsessystemet ikke kunne nå at træde i kraft inden den 30. juni 2022, hvor den nuværende virkningsperiode for det midlertidige børnetilskud udløber.
Forlængelsen af det midlertidige børnetilskud forventes at medføre statslige merudgifter til udbetaling af tilskuddet på ca. 144 mio. kr. i 2022, svarende til ca. 111 mio. kr. efter tilbageløb.
I skønnet er der indeholdt merudgifter til det midlertidige børnetilskud som følge af lov nr. 324 af 16. marts 2022 om midlertidig opholdstilladelse til personer, der er fordrevet fra Ukraine.
Skønnet er baseret på markant usikkerhed som følge af, at situationen i Ukraine udvikler sig løbende og med stor hast.
Samlet set skønnes forlængelsen at medføre offentlige merudgifter i 2022 på ca. 160 mio. kr. før skat og tilbageløb svarende til ca. 138 mio. kr. i 2022 efter skat og tilbageløb.
Heri indgår administrationsudgifter samt ydelses- og aktiveringsudgifter som følge af en negativ beskæftigelseseffekt.
 I 2022 skønnes forlængelsen at medføre et merbevillingsbehov til administration i Udbetaling Danmark på 0,9 mio. kr. i 2022 og 0,7 mio. kr. i 2023.
 Det foreslås, at forlængelsen af det midlertidige børnetilskud til visse forsørgere får virkning fra den 1. juli 2022. Dermed vil forlængelsen træde i kraft i umiddelbar forlængelse af den nuværende virkningsperiode, der udløber den 30. juni 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Folketingets velvillige behandling.
