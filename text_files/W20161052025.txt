Offererstatningslovens § 1 - nævnets stillingtagen til, om skaden skyldes en overtrædelse af straffeloven, nævnets j.nr. 15-520-07494 Ansøger, der var på cykel sammen med sin ven, blev i forlængelse af en diskussion med føreren af en bil påkørt af bilen, hvorefter der opstod slagsmål mellem ansøger, hans ven og personerne i bilen.
Kort efter slagsmålet var ophørt, blev ansøger overfaldet med kniv af en person i hættetrøje med hætten trukket op.
Ansøger havde ved fotokonfrontation udpeget en gerningsmand, som han oplyste ikke var identisk med føreren af bilen.
Den af ansøger udpegede person blev i byretten frifundet med henvisning til, at der efter en samlet en vurdering ikke var ført tilstrækkeligt sikkert bevis for, at han var skyldig.
Ifølge dommen havde flere vidner forklaret, at de opfattede det sådan, at gerningsmanden til knivstikkeriet var identisk med føreren af bilen, og ingen af disse vidner havde ved fotokonfrontation udpeget den af ansøger udpegede gerningsmand.
 Nævnet fandt, at det, uanset ansøgers udpegning af den frifundne person, måtte lægges til grund, at betingelserne i offererstatningslovens § 1 var opfyldt, da det ifølge dommen og de heri gengivne vidneforklaringer var åbenbart, at ansøger ved episoden var blevet stukket med en kniv.
