Nr BTL 274 Betænkning over Forslag til lov om ændring af visse love inden for  

 Justitsministeriets område (Betalingsbestemmelser)   

 Nr L 274 1991-92, 1. samling Afgivet af Retsudvalget Afgivet: 19920512 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret dels skriftligt, dels i samråd.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Et mindretal (Venstres, Det Konservative Folkepartis og Det Radikale  

 Venstres medlemmer af udvalget) har noteret sig, at lovforslaget skal ses i  

 sammenhæng med Rigsrevisionens udkast af 1. april 1992 til beretning til  

 statsrevisorerne.
 Mindretallet har endvidere noteret sig, at der af hensyn til det statslige  

 budget og de udgifter, der i bredere forstand er forbundet med tilsyn og  

 kontrol på de forskellige områder, er sket en fastholdelse af de takster, der  

 hidtil har været fastsat administrativt, og at Rigsrevisionen i  

 beretningsudkastet har anbefalet en lovændring, såfremt det ønskes at  

 fastholde størrelsen af taksterne.
Endelig har mindretallet bemærket, at størrelsen af nummerpladegebyret har  

 været anført i anmærkningerne til de årlige finanslove.
Herudover har  

 Justitsministeriet også besvaret en række spørgsmål, hvor der detaljeret er  

 oplyst dels om størrelsen af gebyrerne på de forskellige områder, dels om den  

 retsopfattelse, som fastsættelsen af nummerpladegebyret bygger på.
Et mindretal (Socialdemokratiets medlemmer af udvalget) vil  

 redegøre for sin stilling til lovforslaget ved 2. behandling.
Mindretallet  

 vil kunne stemme for det af justitsministeren stillede ændringsforslag.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til vedtagelse med det  

 af justitsministeren stillede ændringsforslag.
 Et tredje mindretal (Socialistisk Folkepartis medlemmer af  

 udvalget) vil stemme hverken for eller imod lovforslaget ved 3. behandling.  

 Mindretallet kan naturligvis stemme for det af justitsministeren stillede  

 ændringsforslag, der fjerner en helt åbenlys urimelighed.
Mindretallet vil dog ikke hindre, at justitsministeren bringer den  

 juridiske tvivl ud af verden.
Efter mindretallets opfattelse er den hidtidige  

 praksis højst tvivlsom i henhold til grundloven.
 Derfor vil mindretallet ikke modsætte sig, at lovforslaget gennemføres,  

 men mindretallet finder, at lovforslaget i sit indhold er helt overfladisk,  

 og dets behandling er det rene lovjask.
Mindretallet vil ikke her gå ind i en drøftelse af den hidtidige lovlighed  

 eller mangel på samme inden for området med gebyrer og formålsbestemte  

 afgifter, idet man vil afvente statsrevisorernes og eventuelt andre  

 beretninger.
Men så snart de nødvendige redegørelser foreligger, må de tages  

 op til behandling i Folketinget.
I øvrigt bør det bemærkes, at der i  

 Rigsrevisionens beretning ikke kun blev sat et stort spørgsmålstegn ved  

 lovligheden af de under Justitsministeriet hørende gebyrer og formålsbestemte  

 afgifter, men også ved en lang række andre gebyrer, der henhører under andre  

 ministerier.
Justitsministeren har trods redegørelsen fra Kammeradvokaten klogeligt  

 valgt at fjerne enhver tvivl om fremtidig lovlighed ved at fremsætte  

 lovforslaget, der skal give udtrykkelig lovhjemmel til de under dette  

 ministerium hørende gebyrer og formålsbestemte afgifter, jf. grundlovens §  

 43. Man kan sige, at ministeren går med både livrem og seler, idet en række  

 af de omhandlede gebyrer efter de foreliggende oplysninger kun dækker de  

 administrative omkostninger og altså ikke er at betragte som skat i  

 grundlovens forstand, hvorfor en eksplicit lovhjemmel ikke skulle være  

 nødvendig.
Ministerens holdning er imidlertid forståelig, idet »de  

 foreliggende oplysninger« hyppigt beror på ganske vage og usikre  

 kalkulationer, som det er svært at tage alvorligt.
 Men netop derfor er både ånden i lovforslaget og behandlingen af det højst  

 utilfredsstillende.
Ånden i lovforslaget er alene at sikre lovhjemmel, hvor den hidtil kan  

 hævdes at have manglet, og at sikre det offentlige de samme indtægter, som  

 det hidtil har haft, måske (og sandsynligvis) uden sikker lovhjemmel! En egentlig principiel og minutiøs gennemgang af de under  

 Justitsministeriet hørende gebyrer og formålsbestemte afgifter kan der  

 åbenbart ikke blive tale om.
Tværtimod hældes det hele i een gryde, både  

 egentlige gebyrer (af ikke-fiskal karakter) og afgifter, der indebærer en  

 betydelig overdækning og altså må siges at have fiskal karakter.
Spørgsmål om  

 rimelighed i det ene eller det andet forhold, når gebyret/afgiften  

 fastsættes, er helt ignoreret i dette lovforslag.
 Dette bestyrkes af det hastværk, hvormed lovforslaget søges gennemført.  

 Alle de reelle spørgsmål, der rejses i Rigsrevisionens beretning, og her ses  

 bort fra det principielle problem om lovmedholdeligheden, ser  

 justitsministeren bort fra.
F.eks. må det anses for helt urimeligt, at indtægter fra pas m.m. skal  

 finansiere politiets generelle indsats ved grænsekontrollen, eller at  

 indtægterne fra kørekort, nummerplader osv. skal finansiere en væsentlig del  

 af færdselspolitiets virke.
Det er klart, at man kan vedtage det ved lov, og  

 i så fald er der ingen tvivl om, at grundloven er overholdt.
Men det vil være  

 en urimelig lov, der reelt alene sigter på at friholde politiet fra de  

 besparelser, der rammer andre tjenestegrene, idet en påstået besparelse  

 kompenseres ved øgede indtægter via pas, kørekort osv.
Mindretallet afviser ikke, at der under forudsætning af klar hjemmel kan  

 være tale om overdækning.
Efter mindretallets opfattelse må man skelne mellem  

 gebyrer/afgifter for ydelser, som der er et meget bredt behov for, og som må  

 anses for en ret, alle borgere umiddelbart må have adgang til, og andre  

 ydelser, som samfundet kan have en interesse i at begrænse.
I de første  

 tilfælde bør ydelsen ikke koste borgerne mere, end det koster det offentlige  

 at administrere den, ja, den kan eventuelt gøres gratis; i de andre tilfælde  

 er det rimeligt at kræve en højere betaling for at begrænse adgangen, altså  

 at udøve en adfærdsregulerende virksomhed.
F.eks. finder mindretallet det  

 naturligt at kræve høj betaling for ønskenummerplader, som er en luksus.
Mindretallet havde håbet, at fremsættelsen af lovforslaget havde kunnet  

 danne grundlag for en principiel og minutiøs gennemgang af  

 Justitsministeriets afgifts- og gebyrpolitik og de enkelte satser.
Under en  

 sådan gennemgang ville mindretallet have accepteret en lang række af de  

 eksisterende betalinger, idet mindretallet ikke finder det urimeligt, at man  

 ad afgifts-/skattevejen begrænser autorisation af vagtvirksomheder,  

 alarmcentraler, våbentilladelser, fremstilling af krigsmateriel og dyreforsøg  

 eller en række tilladelser ifølge lov om private registre, og SF har heller  

 intet imod betydelige afgifter for parkeringsforseelser.
Men SF finder, at  

 udstedelse af rejsepas, navnebeviser og bevilling af skilsmissebegæringer  

 ikke bør koste mere, end det koster at administrere disse ordninger, ja, man  

 kunne her overveje et gratisprincip.
Endelig er SF dybt skeptisk over for de  

 eksisterende gebyrer/afgifter på det trafikale område; enten må de simpelt  

 hen modsvare de rene administrationsomkostninger, eller indtægterne herfra  

 må, hvis der er tale om overdækning, klart konteres som »indtægtsdækket  

 virksomhed« i Justitsministeriets kasse.
Sådanne drøftelser og analyser er der imidlertid ikke lagt op til i  

 justitsministerens forslag, der alene har et juridisk og et fiskalt sigte.  

 Disse drøftelser er ikke engang stillet i udsigt bortset fra vage  

 henvisninger til kommende finanslovsforhandlinger.
Men dermed sættes alene  

 det fiskale hensyn i forgrunden.
Det, der er brug for, er en selvstændig,  

 principiel drøftelse af gebyr-/afgiftspolitikken.
Nogen saglig mulighed for i almindelighed at stille ændringsforslag til  

 lovforslaget er der desværre ikke.
Der foreligger ikke pålidelige  

 kalkulationer vedrørende de administrative omkostninger, hvor ændringsforslag  

 ville være nærliggende, jf. ovenstående principielle gennemgang, og på grund  

 af hastværket med at få lovforslaget igennem er det ikke muligt at få sådanne  

 kalkulationer.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse , men kan dog stemme for det  

 af justitsministeren stillede ændringsforslag og bemærker i øvrigt:
 Igen og igen benytter regeringen den filosofi, at hvis man bliver taget i  

 en ulovlighed, så laver man blot lovgivningen om efterfølgende.
 Den filosofi tager mindretallet afstand fra og henviser til, at hvis det  

 havde været en civil borger, var vedkommende ifaldet straf, og i en sag af  

 denne størrelse ville det have været en ganske alvorlig og lang  

 fængselsstraf.
 Borgerne skal således altid leve op til lovgivningen, mens regeringen blot  

 kan lave det ene krumspring efter det andet, uden at det får betydning, for  

 et flertal laver blot loven om af hensyn til statsfinanserne.
 For en borgerlig regering er det forståeligt, at man hellere vil snyde på  

 vægten end hæve skatterne, men det er uhæderlig politik.
På baggrund af de mange redegørelser er det endda stadig usikkert, om det  

 er lovmedholdeligt, at et flertal blot ophøjer gebyrerne til lov.
Flere  

 steder i Rigsrevisionens redegørelse er det anført, at uanset at gebyrerne  

 ophøjes til lov, må det antages, at de skal svare til de faktiske  

 omkostninger.
 Desuden finder mindretallet, at det er lovjaskeri at presse lovforslaget  

 igennem på rekordtid, og endda inden undersøgelserne er afsluttet.
 Det er imidlertid mindretallets hensigt at følge hele gebyrsagen helt til  

 dørs, uanset at et flertal gennemfører dette lovforslag.
Det helt groteske i lovforslaget ses nok bedst i reglerne om betaling for  

 kørekort, hvor en aspirant skal betale fuld pris for både teoriprøve og  

 køreprøve, selv om denne måske dumper til en af prøverne; herefter skal der  

 igen betales fuld pris, selv om det f.eks. kun er køreprøven, der skal tages  

 om.
Ligeledes er forskellen på priserne for de forskellige  

 erstatningskørekort og fornyelser et udmærket eksempel på, at man overhovedet  

 ikke tager hensyn til de faktiske omkostninger.
 En række af priserne svarer så nogenlunde til de faktiske omkostninger,  

 men der er alt for mange punkter, hvor der betales langt mere end de faktiske  

 omkostninger.
Fremskridtspartiet finder det beklageligt og usmageligt, at et flertal  

 blot presser lovforslaget igennem i stedet for at følge anvisningerne og  

 sætte priserne til de faktiske omkostninger og så i øvrigt forhøje  

 indkomstskatten eller anden skat og dermed skattetrykket.
Det ville  

 Fremskridtspartiet være imod, men det ville være hæderligt og et ærligt spil.
Et femte mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
Mindretallet  

 vil kunne tiltræde det af justitsministeren stillede ændringsforslag.
Et sjette mindretal (Det Radikale Venstres medlem af udvalget) vil  

 redegøre for sin stilling til lovforslaget ved 2. behandling.
Mindretallet  

 vil kunne tiltræde det af justitsministeren stillede ændringsforslag.
 Et syvende mindretal (Kristeligt Folkepartis medlem af udvalget)  

 vil redegøre for sin stilling til lovforslaget ved 2. behandling.  

 Mindretallet vil kunne tiltræde det af justitsministeren stillede  

 ændringsforslag.
 ÆndringsforslagAf justitsministeren , tiltrådt af udvalget :
 Til § 12 1) Paragraffen affattes således:
 »§ 12 »Stk. 1. Loven træder i kraft dagen efter  

 bekendtgørelsen i Lovtidende og har virkning fra den 24. april 1992.
Stk. 2 . § 17 a, stk. 5, i lov om personnavne, som affattet ved  

 denne lovs § 5, nr. 2, har virkning fra den 1. januar 1990. Beløb, der er  

 betalt for udfærdigelse af navnebevis for børn, der er omfattet af den nævnte  

 bestemmelse, tilbagebetales af statsamtet.
Justitsministeren kan fastsætte  

 nærmere regler herom.«» Bemærkninger Til nr. 1 Ændringsforslaget skal ses i lyset af den kritik, der bl.a.  

 under Folketingets behandling af lovforslaget har været rejst mod, at der  

 skal betales for et barns første navn.
F.eks. har forældre skullet betale for  

 at kunne give en nyfødt samme navn som ældre søskende.
Det har fra flere  

 sider været anført, at forudsætningen for i sin tid at stemme for gebyrer på  

 navnebeviser var, at det var de egentlige navneændringer, der skulle være  

 gebyrbelagt, og ikke navngivning af nyfødte.
Vedtagelsen af gebyrreglerne på  

 navneområdet har således efter fleres opfattelse haft en utilsigtet virkning.
 Dette er baggrunden for ændringsforslaget, der således skal ses isoleret  

 og uafhængigt af spørgsmålet om hjemmelsgrundlaget og i givet fald  

 tilbagebetaling af beløb, der i øvrigt er betalt efter de hidtil gældende  

 regler.
 Der har været opkrævet betaling for navnebeviser til bl.a. børn siden 1.  

 januar 1990, jf. bekendtgørelse nr. 877 af 20. december 1989. Det fastsatte  

 gebyr har i hele perioden været 3.000 kr.
 Det skønnes, at der i perioden fra 1. januar 1990 er opkrævet i alt knap  

 1/2 mio. kr. i gebyr ved udstedelse af navnebeviser til børn.
