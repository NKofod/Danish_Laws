 1. INDLEDNING.
 Nærværende bestemmelser er udfærdiget i henhold til »Bekendtgørelse  

 om radiostationer i den bevægelige landtjeneste m.v.«.
 2. DEFINITION M.V.
 2.1. Ved et radioanlæg til fjernstyring af modeller m. m., i det følgende  

 benævnt radiofjernstyringsanlæg, forstås et sende- og et modtageanlæg (incl.  

 tilhørende antenner, strømforsyning og betjeningsudstyr), der er indrettet  

 til fjernstyring af modeller m. m. på en eller flere af de i afsnit 7 nævnte  

 frekvenser.
 2.2. De i nærværende cirkulære omhandlede radiofjernstyringsanlæg  

 henregnes under kategori S i ovennævnte bekendtgørelse.
 2.3. Radiofjernstyringsanlæg kan på de i dette cirkulære fastsatte vilkår  

 oprettes og/eller benyttes, uden at der af den enkelte ejer eller bruger skal  

 indhentes en personlig tilladelse.
 2.4. Et radiofjernstyringsanlæg anses for oprettet, såfremt det er  

 driftsklart, d.v.s. forsynet med krystaller og tilsluttet eller med  

 umiddelbar adgang for tilslutning af strømforsyning og antenne.
 2.5. Et eksemplar af nærværende cirkulære skal, når det i forbindelse med  

 typegodkendelsen kræves af post- og telegrafvæsenet, medfølge ethvert  

 radiofjernstyringsanlæg, som sælges eller overdrages til brug her i landet.  

 Cirkulæret kan gratis rekvireres i generaldirektoratet for post- og  

 telegrafvæsenet, i det følgende benævnt generaldirektoratet.
 3. KRAV TIL RADIOFJERNSTYRINGSANLÆG, HERUNDER MÆRKNING  

 AF ANLÆG.
 3.1. Ethvert radiofjernstyringsanlæg skal være skriftligt godkendt af  

 generaldirektoratet enten i form af en typegodkendelse eller som godkendelse  

 af enkelteksemplarer.
 3.2. Anlæg, der forhandles som byggesæt, kan kun godkendes efter  

 afprøvning af hvert enkelt færdigbygget eksemplar, og der skal anvendes  

 individuel typebetegnelse.
 3.3. Alle anlæg af godkendt type skal opfylde de i nærværende cirkulære  

 anførte bestemmelser og minimumsspecifikationer, og en typegodkendelse  

 forudsætter, at samtlige fremstillede anlæg af typen både med hensyn til  

 funktion, strømskemaer, komponenter og montering i enhver henseende svarer  

 til det af post- og telegrafvæsenet afprøvede eksemplar af anlægstypen.
 3.4. Anlæggene - såvel sender som modtager, såfremt de fremtræder som  

 selvstændige enheder - skal, i den udstrækning det i forbindelse med  

 typegodkendelse af de enkelte anlægstyper forlanges af post- og  

 telegrafvæsenet, være mærket med følgende oplysninger:
 1. Fabrikat.
 2. Typebetegnelse.
 3. Fabrikations- eller løbenummer.
 4. Post- og telegrafvæsenets tilladelsesnummer.
 Sidstnævnte oplysning skal anføres således:
 3.5. Tilladelsesnummeret er efterfulgt af et bogstav, der angiver, hvilken  

 af de i afsnit 7.1 anførte frekvensgrupper anlægget er godkendt for,  

 eksempelvis betyder XXXXX-L, at anlægget skal være indrettet for frekvenserne  

 omkring 35 MHz (gruppe L).
 3.6. Anlæg med udskiftelige sender- og modtagermoduler skal på den faste  

 del af anlægget være mærket med det 5-cifrede P & T tilladelsesnummer  

 alene, medens de udskiftelige moduler skal være mærket med det samme  

 5-cifrede tilladelsesnummer efterfulgt af bogstavet, der angiver, hvilken  

 frekvensgruppe modulet er indrettet for.
3.7. Mærkningen skal være mekanisk solid og holdbar og kan f.eks. udføres  

 ved gravering, prægning eller anvendelse af metalskilt.
De nævnte oplysninger  

 skal være således placeret på anlægget, at de er let synlige i forbindelse  

 med kontrol.
3.8. Kun den, der har foranlediget en anlægstype godkendt som  

 radiofjernstyringsanlæg, har ret til at benytte det for den omhandlede type  

 af generaldirektoratet meddelte tilladelsesnummer.
Den pågældende er  

 ansvarlig for, at alle af ham leverede anlæg mærkes som ovenfor nævnt, og at  

 de i enhver henseende svarer til det af post- og telegrafvæsenet afprøvede  

 eksemplar, som danner grundlaget for godkendelsen.
 3.9. Beskrivelser og diagrammer, der medfølger radiofjernstyringsanlæg,  

 skal være i nøje overensstemmelse med den godkendte type.
 3.10. Den. som foretager indgreb i et radiofjernstyringsanlæg med henblik  

 på reparation, er ansvarlig for, at anlægget fortsat opfylder bestemmelserne  

 i afsnit 3.3.
 4. RETNINGSLINIER FOR BENYTTELSE AF  

 RADIOFJERNSTYRINGSANLÆG.
 4.1. Det er forbudt at oprette og/eller benytte radiofjernstyringsanlæg,  

 der ikke er godkendt som anført i afsnit 3.
4.2. Radiofjernstyringsanlæg der midlertidig befinder sig indenfor  

 fremmede staters territorialgrænser, er underkastet de bestemmelser, som  

 vedkommende stat måtte fastsætte for oprettelse af sådanne anlæg.
Fornøden  

 tilladelse til oprettelse og benyttelse må i hvert enkelt tilfælde i forvejen  

 indhentes hos det fremmede lands teleadministration.
 4.3. Radiofjernstyringsanlæg, der befinder sig på dansk territorium, men  

 som normalt er hjemmehørende i udlandet, må kun oprettes og benyttes efter  

 forud indhentet tilladelse fra generaldirektoratet.
 4.4. Anvendelsen af et radiofjernstyringsanlæg kan når som helst begrænses  

 eller forbydes ved meddelelse til enkelte brugere eller ved ændring af  

 nærværende cirkulære.
4.5. Radioanlæg til fjernstyring af flyvende objekter (flymodeller o.l.)  

 må ikke oprettes og/eller benyttes af børn under 12 år.
I andre tilfælde  

 kræves ikke nogen mindstealder for brug af radiofjernstyringsanlæg efter  

 dette cirkulæres bestemmelser.
 5. FORSTYRRELSER.
5.1. Post- og telegrafvæsenet vil normalt ikke behandle klager fra brugere  

 af radiofjernstyringsanlæg over forstyrrelser fra andre radioanlæg eller  

 elektriske anlæg.
Det bemærkes, at de for anlæggene anviste frekvenser  

 tillige benyttes til andre formål, og at signaler på disse frekvenser under  

 visse forhold udbredes over meget store afstande.
5.2. Enhver tilsigtet forstyrrelse eller blokering af en frekvenskanal er  

 forbudt.
Der skal vises hensyn over for andre eventuelle brugere af kanalen.
 5.3. Ved oprettelse og benyttelse af radiofjernstyringsanlæg skal det i  

 muligt omfang sikres, at andre radiotjenester, herunder radiofoni og  

 fjernsyn, ikke forstyrres.
 5.4. Ejeren og/eller brugeren af et radiofjernstyringsanlæg er forpligtet  

 til uopholdeligt at afhjælpe enhver fejl ved anlægget, som kan medføre  

 forstyrrelser af andre radiotjenester, eller som i det hele medfører, at  

 anlægget ikke længere opfylder de betingelser, der er fastsat af  

 generaldirektoratet.
5.5. Ejeren og/eller brugeren er forpligtet til at træffe de efter  

 generaldirektoratets skøn nødvendige foranstaltninger til uopholdeligt at  

 forhindre, at de benyttede radiofjernstyringsanlæg forstyrrer andre  

 radiotjenester, herunder modtagning af radiofoni og fjernsyn.
Udgifterne til  

 sådanne foranstaltninger afholdes, medmindre generaldirektoratet træffer  

 anden bestemmelse, af ejeren og/eller brugeren af de forstyrrende anlæg.
 5.6. Bestemmelserne i afsnittene 5.3, 5.4 og 5.5 er i almindelighed også  

 gældende i tilfælde af forstyrrelser i andre elektriske anlæg, som f. eks.  

 båndoptagere, grammofonanlæg, stereoanlæg og højttaleranlæg.
 6. EFTERSYN OG KONTROL.
6.1. Generaldirektoratet kan når som helst foranstalte eftersyn af  

 radiofjernstyringsanlæg.
De til foretagelse af eftersyn beskikkede personer  

 skal til enhver tid mod forevisning af legitimation have uhindret adgang til  

 at undersøge og afprøve anlæggene.
6.2. De af forannævnte personer forlangte oplysninger om  

 radiofjernstyringsanlægs indretning og benyttelse skal gives.
De påbud, disse  

 personer giver med hensyn til forhold, der er reguleret i dette cirkulære,  

 skal efterkommes.
 6.3. Ejeren og/eller brugeren af eller den ansvarlige for et anlæg er  

 forpligtet til ufortøvet at meddele post- og telegrafvæsenet alle sådanne  

 oplysninger, som er nødvendige for kontrollen med radiofjernstyringanlæg.
 7. TILLADTE FREKVENSER.
7.1. En typegodkendelse af et radioanlæg til fjernstyring af modeller m.m.  

 vil indebære tilladelse til at benytte en eller flere af nedennævnte  

 frekvenser indenfor samme gruppe.
Det fremgår af P & T  

 tilladelsesnummeret, hvilke af de anførte frekvenser den enkelte anlægstype  

 må være indrettet for, jfr. afsnit 3.5.
 7.2. Der må ikke i radiofjernstyringsanlæg findes sende- eller  

 modtagemuligheder for andre frekvenser end ovennævnte.
 8. AFPRØVNING, GODKENDELSE OG GEBYR.
8.1. Når et radiofjernstyringsanlæg ønskes afprøvet med henblik på  

 godkendelse, rettes forinden skriftlig henvendelse herom til Post- og telegrafvæsenet Radioingeniørtjenesten Nørrebrogade 10 2200 København N.
 Anmodning om afprøvning skal være ledsaget af de for afprøvningen  

 nødvendige tegninger og beskrivelser af anlægget.
8.2. Anlægget, som ønskes afprøvet, indsendes til Post- og telegrafvæsenet Radioingeniørtjenesten Islands Brygge 83, C, 4.
 2300 København S.
 8.3. Al transport af radiofjernstyringsanlæg til og fra  

 radioingeniørtjenesten i forbindelse med afprøvning påhviler rekvirenten.
 8.4. Godkendelse kan efter post- og telegrafvæsenets afgørelse i hvert  

 enkelt tilfælde gives enten som typegodkendelse eller som godkendelse af  

 enkelteksemplar, jfr. afsnit 3.1.
 8.5. Alle anlæg af godkendt type skal opfylde bestemmelserne i afsnit 9,  

 og en typegodkendelse forudsætter, at samtlige fremstillede anlæg af typen  

 både med hensyn til funktion, strømskemaer, komponenter og montering i enhver  

 henseende svarer til det afprøvede eksemplar, jfr. afsnit 3.3.
8.6. Anlæg, der ikke i radiomæssig og andre væsentlige henseender er  

 identiske, må ikke bære samme typebetegnelse.
Foretages der ændringer, må der  

 gives ny typebetegnelse, hvilket vil medføre krav om ny afprøvning, såfremt  

 ændringerne har relation til de gældende bestemmelser.
Post- og  

 telegrafvæsenet forbeholder sig ret til ved skøn at afgøre, om anlæg er  

 identiske i henhold til ovenstående, og om ny afprøvning er nødvendig.
8.7. Det er en forudsætning for opretholdelse af en typegodkendelse at  

 post- og telegrafvæsenet med henblik på kontrolmålinger på et hvilket som  

 helst tidspunkt kan udvælge eksemplarer af vedkommende anlægstype fra lager  

 hos fabrikant eller importør eventuelt forhandler.
Såfremt det herved eller  

 på anden måde konstateres, at anlæggene ikke opfylder de gældende  

 bestemmelser, eller såfremt godkendelsens vilkår i øvrigt tilsidesættes, kan  

 godkendelsen annulleres både for allerede ibrugtagne anlæg og for ikke  

 ibrugtagne anlæg af vedkommende type.
8.8. Godkendelsen omfatter kun forhold, der angår de af post- og  

 telegrafvæsenet fastsatte bestemmelser.
Den tager principielt ikke sigte på  

 anlæggets praktiske anvendelighed og omfatter ikke eventuelt relevante  

 bestemmelser i lovgivningen vedrørende stærkstrømsanlæg eller andre  

 sikkerhedsmæssige forhold.
8.9. For afprøvning med henblik på typegodkendelse opkræves et gebyr pr.  

 prøve, uanset om vedkommende udstyr kan godkendes eller ikke, på 400 kroner  

 pr. sender og 100 kroner pr. modtager.
Hertil skal lægges merværdiafgift.
Der  

 opkræves indtil videre ikke noget gebyr for anlæg, der ønskes godkendt som  

 enkelteksemplar.
 8.10. I tilfælde, hvor fuldstændig afprøvning efter post- og  

 telegrafvæsenets skøn ikke er påkrævet, kan generaldirektoratet nedsætte  

 afprøvningsgebyret.
 9. TEKNISKE SPECIFIKATIONER.
9.1. De benyttede sendere skal være krystalstyrede.
Sendefrekvensen må  

 ikke ved stuetemperatur afvige mere end +/- 1,5 kHz fra den nominelle  

 frekvens.
 9.2. Alle modulationsformer er tilladt, når udstrålingen holdes indenfor  

 en 10 kHz kanal, og udstrålingen i nabokanaler ikke overstiger 10 mikrowatt.
 9.3. Den til en radiofjernstyringssender totalt tilførte jævnstrømseffekt  

 under sending må ikke overstige 2 watt.
 9.4. For fjernstyringssendere, der er forsynet med en fast monteret  

 antenne, må den udstrålede effekt ikke overstige 0,1 watt.
 9.5. For sendere, der er forsynet med stik for udvendig antenne, må den  

 afgivne effekt ikke overstige 0,5 watt, når anlægget belastes med den  

 nominelle udgangsimpedans (normalt 50 ohm).
 9.6. Den uønskede udstråling fra en radiosender til fjernstyring af  

 modeller m. m. må ikke på nogen frekvens overstige 4 nanowatt i  

 frekvensbåndene:
I alle øvrige frekvensområder må den uønskede udstrålede effekt ikke på  

 nogen frekvens overstige 0,25 mikrowatt.
Vedrørende udstråling i nabokanaler  

 se ovennævnte afsnit 9.2.
 9.7. Uønsket udstråling fra modtagere, deri indbefattet antennen, må ikke  

 på nogen frekvens overstige 2 nanowatt.
 9.8. Nærmere oplysninger om de ved afprøvningen anvendte målemetoder kan  

 rekvireres ved post- og telegrafvæsenet.
10. OVERGANGSBESTEMMELSER 10.1. Radiofjernstyringsanlæg, der er godkendt efter »Cirkulære om  

 radioanlæg til fjernstyring af modeller m. m., april 1963«, må  

 forhandles indtil 1.7.1978, ligesom generaldirektoratet indtil nævnte dato  

 vil udstede tilladelser på de i ovennævnte cirkulære (april 1963) fastsatte  

 vilkår.
 10.2. De ifølge »Cirkulære om radioanlæg til fjernstyring af modeller  

 m. m., april 1963«, udstedte tilladelser, for hvilke der skal betales en  

 årlig afgift på 15 kroner, vil være gældende indtil den 31.12. 1983,  

 hvorefter samtlige efter nævnte cirkulære udstedte tilladelser kan forventes  

 inddraget.
 11. DISPENSATION.
 Generaldirektoratet er bemyndiget til, når ganske særlige forhold gør sig  

 gældende, at dispensere fra bestemmelserne i dette cirkulære.
 12. OVERTRÆDELSE.
12.1. Såfremt nogen af de i »Bekendtgørelse om radiostationer i den  

 bevægelige landtjeneste m. v.« og nærværende cirkulære givne  

 bestemmelser overtrædes, kan generaldirektoratet forbyde enkelte personers  

 eller virksomheders brug af radioanlæg til fjernstyring af modeller m. m..  

 Ligeledes kan brugen af nærmere angivne anlæg forbydes.
I givet fald skal  

 pågældende anlæg uopholdeligt sættes ud af virksomhed, og generaldirektoratet  

 kan ved dertil beskikkede personer lade anlæggene plombere.
 12.2. For overtrædelser kan der i øvrigt idømmes pågældende anlægs ejer  

 og/eller bruger, eller den der er ansvarlig for anlægget, statskassen  

 tilfaldende bøder.
 12.3. Den, der har medvirket til overtrædelser, kan idømmes bøde.
 13. IKRAFTTRÆDEN.
 Dette cirkulære træder i kraft den 1. september 1977.
GENERALDIREKTORATET FOR POST- OG TELEGRAFVÆSENET.
