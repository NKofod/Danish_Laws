Skriftlig fremsættelse (28. marts  

 2001) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om den fri  

 ungdomsuddannelse. (Målgruppe, skolebaseret undervisning,  

 tilrettelæggelse af uddannelsesdele m.v.).
(Lovforslag nr.
L 211).
Den fri ungdomsuddannelse har eksisteret som  

 uddannelsesmulighed siden 1995. Målgruppen er unge, der ikke benytter  

 eller fuldender en af de ordinære ungdomsuddannelser.
Uddannelsen har  

 til formål at udvikle den unges personlige kompetence og give alsidige  

 kvalifikationer med henblik på, at den unge enten søger over i  

 en formelt kompetencegivende uddannelse eller får mulighed for at  

 indtræde i arbejdsmarkedet.
Lovforslagets hovedformål er at øge optaget  

 af unge, der har udtalte behov for at få styrket deres faglige,  

 personlige og sociale kompetencer, og som af forskellige årsager ikke  

 benytter en ordinær ungdomsuddannelse eller integreres i  

 arbejdsmarkedet.
Med henblik herpå skal vejledningsindsatsen om og i  

 den fri ungdomsuddannelse styrkes, og muligheden for at tilrettelægge  

 uddannelsesforløb som holdundervisning for elever med særlige  

 behov skal synliggøres.
En treårig forløbsundersøgelse af  

 uddannelsen, der blev afsluttet med udgangen af 2000, viser, at uddannelsen  

 har været i stand til at tiltrække et bredt spektrum blandt  

 målgruppens unge, og at uddannelsen har opfyldt  

 målsætningen om, at den skal forøge de unges mulighed for  

 og tilbøjelighed til at søge videre udannelse eller finde  

 beskæftigelse. 52 pct. af de unge, der har afsluttet en fri  

 ungdomsuddannelse, er under uddannelse, mens 38 pct. er i arbejde.
Samtidig  

 viser det sig, at uddannelsen til en vis grad rekrutterer skævt inden  

 for målgruppen, og at uddannelsen har potentiale til et større  

 optag af unge, der ikke benytter eller fuldfører de eksisterende  

 ungdomsuddannelser.
Både skolerne og Fællesrådet for den Fri  

 Ungdomsuddannelse skal styrke vejledningsindsatsen og medvirke til at sikre  

 udnyttelsen af uddannelsens potentiale til et øget optag af disse  

 unge.
Med henblik på at øge indsatsen fra de  

 uddannelsesansvarlige skolers side er det hensigten at søge  

 vejledningstilskuddet forhøjet.
Med hensyn til en øget indsats  

 fra fællesrådets side vil der med forslaget bortfalde en  

 række administrative opgaver for fællesrådet, hvilket  

 bevirker, at fællesrådet skal opprioritere varetagelsen af de  

 egentlige rådgivnings- og informationsmæssige opgaver, herunder  

 særligt styrke kursusvirksomheden for uddannelsens vejledere.
I forlængelse af hovedformålet foreslås  

 samtidig målgruppen afgrænset i overensstemmelse med  

 formålet med uddannelsen i forhold til alder og forudgående  

 uddannelse.
Med forslaget vil unge, der er fyldt 25 år eller har  

 gennemført en ungdomsuddannelse, ikke kunne optages i uddannelsen.
Det foreslås lovfæstet, hvilke forløb,  

 der kan indregnes som skolebaseret undervisning.
Bemyndigelsen efter  

 gældende lov til undervisningsministeren om at fastsætte  

 nærmere regler om uddannelsens indhold, herunder om omfanget af  

 skolebaseret undervisning i forhold til det samlede uddannelsesforløb,  

 videreføres, idet bemyndigelsen foreslås udvidet til at  

 fastsætte regler også om varigheden af de enkelte  

 uddannelsesdele, herunder om den samlede varighed af uddannelsesdele i  

 udlandet, uanset om udlandsundervisningen udgøres af skolebaseret  

 undervisning eller anden undervisning.
Endvidere foreslås nogle  

 ændringer vedrørende administrationen af uddannelsen, herunder  

 om elektronisk udarbejdelse og registrering af uddannelsesplanerne.
Endelig  

 indeholder forslaget enkelte tekniske ændringer.
 Idet jeg henviser til lovforslaget med bemærkninger,  

 tillader jeg mig at anbefale lovforslaget til hurtig og velvillig behandling  

 i det høje Ting.
