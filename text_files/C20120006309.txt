Cirkulære om Studenterrådgivningen § 1. Studenterrådgivningen er en statslig institution under Ministeriet for Forskning, Innovation og Videregående Uddannelser.
 Stk. 2. Studenterrådgivningen yder social, psykologisk og psykiatrisk rådgivning og behandling til studerende i forbindelse med deres uddannelsesmæssige situation på de lange og mellemlange videregående uddannelser.
 Stk. 3. Ved lange og mellemlange videregående uddannelser, jf. stk. 2, forstås:
 1) De lange videregående uddannelser.
 2) De mellemlange videregående uddannelser.
 § 2. Styrelsen for Universiteter og Internationalisering fastsætter vedtægter for Studenterrådgivningen, herunder regler for en rådgivende bestyrelse.
 § 3. Direktøren for Studenterrådgivningen varetager den daglige drift af Studenterrådgivningen, jf. finanslovens § 19.26.04, med reference til direktøren for Styrelsen for Universiteter og Internationalisering.
Stk. 2. I sager om afgørelser, som har større principiel betydning, skal direktøren for Studenterrådgivningen drøfte disse forhold med direktøren for Styrelsen for Universiteter og Internationalisering.
Det samme gælder sager, som må antages at medføre ikke uvæsentlige økonomiske konsekvenser eller som i øvrigt stiller krav om en samlet vurdering, hvor der i væsentlig omfang skal inddrages synspunkter eller hensyn, der normalt varetages af Styrelsen for Universiteter og Internationalisering eller andre myndigheder end Studenterrådgivningen.
