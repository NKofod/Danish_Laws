Rådighed, søgt 17 stillinger i fristperioden Ankenævnet har behandlet Deres klage på møde den 4. december 2008.
Nævnet traf denne A F G Ø R E L S E De har ret til dagpenge fra den 3. juni 2008.
 Ankenævnet ændrer således Arbejdsdirektoratets afgørelse af den 9. juli 2008.
B E G R U N D E L S E Ankenævnet har lagt til grund, at  a-kassen ved brev af 27. marts 2008 til Dem oplyste, at Deres jobsøgning havde været mangelfuld og havde medført tvivl om Deres fortsatte tilknytning til arbejdsmarkedet,  a-kassen i den forbindelse henviste til, at De siden sidste møde i a-kassen kun havde søgt otte jobs,  det af brevet endvidere fremgik, at De fik en frist på to måneder til at bevise, at De var aktivt jobsøgende og dermed til rådighed for arbejdsmarkedet,  det ikke fremgik af brevet, hvor mange stillinger De skulle søge i løbet af fristperioden,  De ved jobansøgningsskema af 27. maj 2008 oplyste, at De i fristperioden fra den 27. marts 2008 til den 27. maj 2008 havde søgt 17 jobs, og  a-kassen har oplyst, at De ved rådighedssamtaler i a-kassen blev vejledt om, at De skulle søge fire stillinger om ugen, men at det ikke fremgår af sagens akter, at De har fået en sådan vejledning.
 Ankenævnet har endvidere lagt til grund, at Arbejdsdirektoratet den 9. juli 2008 traf afgørelse om, at De ikke havde ret dagpenge fra den 3. juni 2008, idet De ikke havde søgt nok stillinger.
Et ledigt medlem kan kun få dagpenge, hvis medlemmet står til rådighed for arbejdsmarkedet.
Heri ligger bl.a. betingelsen om, at et fuldtidsforsikret medlem skal være aktivt arbejdssøgende til et arbejde på fuld tid.
A-kassen skal ved ledighedens indtræden informere medlemmet om dennes rettigheder og pligter, herunder pligten til at stå til rådighed.
A-kassen skal desuden give det enkelte medlem individuel og personlig vejledning, hvis medlemmet har behov herfor.
 Ankenævnet har lagt vægt på, at a-kassen ikke i forbindelse med fristperioden vejledte Dem om, hvor mange stillinger De skulle søge i løbet af de to måneder.
 På den baggrund finder ankenævnet efter en konkret vurdering, at De ved de søgte stillinger i fristperioden skal anses for at have stået til rådighed for arbejdsmarkedet og dermed havde ret til dagpenge den 3. juni 2008.
R E G L E R Ankenævnet henviser til  § 62, stk. 2, nr. 5, og stk. 6, og § 65 i lov om arbejdsløshedsforsikring mv., jf. lovbekendtgørelse nr. 994 af 8. august 2007,  § 3, § 8, § 10, stk. 1-3, § 24, stk. 1, § 28 og § 29, stk. 1-2, i Arbejdsdirektoratets bekendtgørelse nr. 179 af 19. februar 2007 om rådighed med de ændringer, der følger af ændringsbekendtgørelse nr. 616 af 18. juni 2007, og  § 1 og § 2, stk. 1, nr. 3, i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet, sekretariatets kontorrapport af 10. november 2008 og Deres brev af 20. november 2008.
På ankenævnets vegne De kan læse om afgørelsens retlige grundlag på de følgende sider.
Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 § 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i formidlingssamtaler, samtaler om formidlingsrelevante oplysninger (cv-samtaler) efter kapitel 6 i lov om en aktiv beskæftigelsesindsats og rådighedssamtaler, 4) kan og vil deltage i kontaktforløb, herunder i jobsamtaler, og aftalte aktiviteter og tilbud efter lov om en aktiv beskæftigelsesindsats, og 5) giver staten i jobcenteret de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, staten i jobcenteret og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. Ved ledighedens indtræden skal arbejdsløshedskassen informere medlemmet om betydningen af pligten til at stå til rådighed for arbejdsmarkedet, jf. §§ 62-63 a.
 Stk. 3. Arbejdsløshedskassen skal påse, at medlemmet står til rådighed for arbejdsmarkedet, og har pligt til at foretage en vurdering af medlemmets rådighed.
 Stk. 4. Det påhviler medlemmet at medvirke ved tilvejebringelsen af de oplysninger, der er nødvendige for gennemførelsen af bestemmelserne i stk. 1-3.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
Stk. 6. Arbejdsløshedskassernes fremgangsmåde ved udveksling af information med staten i jobcenteret sker efter regler fastsat af direktøren for Arbejdsdirektoratet efter forhandling med chefen for Arbejdsmarkedsstyrelsen og Beskæftigelsesrådet.
Direktøren for Arbejdsdirektoratet fastsætter efter forhandling med chefen for Arbejdsmarkedsstyrelsen og Beskæftigelsesrådet nærmere regler for arbejdsløshedskassernes pligt til at videregive oplysninger til brug for staten i jobcenteret eller til statistisk brug.
Arbejdsdirektoratets bekendtgørelse nr. 179 af 19. februar 2007 om rådighed § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
§ 8. Et medlem skal kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
For deltidsforsikrede er fuld sædvanlig arbejdstid 30 timer om ugen.
Stk. 2. Rimeligt arbejde omfatter alt arbejde, som medlemmet kan varetage.
Arbejdet er også rimeligt, hvis medlemmet kan varetage det efter et kortere uddannelsesforløb, og medlemmet får tilbudt den fornødne oplæring i forbindelse med formidlingen.
 § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
 Stk. 2. Medlemmet skal også søge konkrete job efter pålæg af jobcenteret, a-kassen eller anden aktør.
Stk. 3. Medlemmet skal søge arbejde på den måde, der er sædvanlig inden for det pågældende faglige område.
Medlemmet skal endvidere søge helårsarbejde med fuld sædvanlig arbejdstid.
 § 24. A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
 § 28. Hvis a-kassen ved vurderingen efter §§ 24-27 finder, at medlemmet står til rådighed, men der dog er tvivl om medlemmets fortsatte tilknytning til arbejdsmarkedet, skal a-kassen give medlemmet en frist på højst 3 måneder til at dokumentere sin arbejdssøgning, jf. § 10.
Stk. 2. Efter fristens udløb skal a-kassen vurdere medlemmets rådighed for arbejdsmarkedet.
A-kassen skal træffe afgørelse over for medlemmet, hvis a-kassen finder, at medlemmet ikke står til rådighed for arbejdsmarkedet.
Hvis a-kassen finder, at medlemmet står til rådighed for arbejdsmarkedet, skal a-kassen notere dette med en begrundelse for vurderingen.
 § 29. Hvis et medlem ikke anses for at stå til rådighed efter § 17 og §§ 24-28, kan medlemmet ikke få dagpenge.
Stk. 2. Et fuldtidsforsikret medlem kan igen få dagpenge, når medlemmet har haft mere end 300 timers arbejde i en periode på 10 uger.
Det er en betingelse, at arbejdet er udbudt på almindelige løn- og arbejdsvilkår, og at der ikke er givet offentlige løntilskud til arbejdet.
Bekendtgørelse nr. 616 af 18. juni 2007 om ændring af bekendtgørelse om rådighed § 1 I bekendtgørelse nr. 179 af 19. februar 2007 om rådighed foretages efter forhandling med Beskæftigelsesrådet følgende ændring:
 2. I § 10, stk. 2, indsættes efter 1. pkt. som nyt punktum:
Medlemmet skal herunder søge mindst to relevante konkrete job, som a-kassen skal pålægge medlemmet at søge som afslutning på CV-samtalen. § 2 Bekendtgørelsen træder i kraft den 1. juli 2007.
 Stk. 2. § 1, nr. 2, har virkning for medlemmer, der bliver registreret som arbejdssøgende hos jobcenteret fra og med den 1. juli 2007.
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.
 § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
