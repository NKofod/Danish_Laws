Ændringsforslag stillet den 31. maj 2021 uden for betænkningen Ændringsforslag til 2. behandling af Forslag til lov om ændring af lov om ophavsret (Implementering af dele af direktiv om ophavsret og beslægtede rettigheder på det digitale indre marked og direktiv om regler for udøvelse af ophavsretten og beslægtede rettigheder, der gælder for visse af tv- og radioselskabernes onlinetransmissioner og retransmissioner af tv- og radioprogrammer m.v.) [af kulturministeren (Joy Mogensen)]:
Til § 1 Af Jens Rohde (KD):
 9) I den under nr. 3 foreslåede § 29 a,  udgår i stk. 1, 1. pkt., »og værker, der indgår heri,«.
[Indskrænkning af virkeområde for aftalelicensbestemmelsen] 10) I nr. 10  udgår »og«, og efter »§ 52 c, stk. 6,« indsættes: »og efter »§ 68,« indsættes: »§ 69 a, stk. 6,««.
[Præcisering] 11) I det under nr. 14 foreslåede kapitel 2 b indsættes i § 52 c, stk. 1, 1. pkt., efter »udbyder af en informationssamfundstjeneste,«: »der spiller en central rolle på markedet for onlineindhold ved at konkurrere med andre onlineindholdstjenester om det samme publikum, og«.
[Præcisering af definition af onlineindholdsdelingstjeneste] 12) I den under nr. 17 foreslåede § 69 a indsættes i stk. 2, nr. 2, efter »Hyperlinks«: », herunder overskrifter og framing«.
[Tydeliggørelse af undtagelse] 13) I den under nr. 17 foreslåede § 69 a, affattes stk. 2, nr. 3, således:
»3) Enkelte ord eller meget korte uddrag af eller billeder fra en pressepublikation, der indirekte eller direkte fører videre til publikationens egen side og ikke fratager værdi fra publikationens ophavsmand.« [Tydeliggørelse af undtagelse] 14) I den under nr. 17 foreslåede § 69 a indsættes som stk. 6:
»Stk. 6. Tvister mellem udgivere af pressepublikationer og udbydere af informationssamfundstjenester om, hvorvidt en aktivitet er omfattet af stk. 2, nr. 2 og 3, kan af hver af parterne indbringes for Ophavsretslicensnævnet, jf. § 47.« [Tydeliggørelse af Ophavsretslicensnævnets kompetencer] Bemærkninger Til nr. 9 Det foreslås, at værker, der indgår i pressepublikationer, ikke skal være omfattet af aftalelicensen, således at denne alene dækker presseudgivernes rettigheder og ikke eventuelle relevante ophavsmænd til værker, som måtte indgå i pressepublikationer.
Til nr. 10 Ændringen er en konsekvensrettelse, hvormed Ophavsretslicensnævnets kompetence udvides til også at omfatte den foreslåede ændring i § 69 a, stk. 6.
Til nr. 11 Det foreslås, at definitionen af en onlineindholdsdelingstjeneste præciseres i lovteksten ved at tilføje, at tjenesten skal spille en central rolle på markedet for onlineindhold ved at konkurrere med andre onlineindholdstjenester om det samme publikum.
Tilsvarende fremgår af lovforslagets bemærkninger til bestemmelsen.
Til nr. 12 Med ændringsforslaget tydeliggøres undtagelsen.
Det betyder, at der for brugen af et hyperlink i f.eks. en avis ikke kan kræves betaling. Ændringsforslaget medfører, at link i form af framing og rene overskrifter er undtaget beskyttelsen.
Til nr. 13 Med ændringsforslaget tydeliggøres undtagelsen ved at tilføje billeder fra en pressepublikation til undtagelsens virkeområde.
 Det er af afgørende betydning for det økonomiske kreative kredsløb, investering og udvikling af nyt indhold, at der indgås aftaler om brug efter lovens hensigt.
 Ændringen afspejler den diskussion, der var i Europa-Parlamentet under forhandlingerne af direktivet. Ændringen medfører en udvidelse af undtagelsen og dermed en indskrænkning i beskyttelsen og fastsætter kriterier for brug af de pågældende undtagelser.
Til nr. 14 Ændringen sikrer, at Ophavsretslicensnævnet kan træffe afgørelser i tvister mellem udgivere af pressepublikationer og udbydere af informationssamfundstjenester om, hvorvidt en konkret aktivitet er omfattet af § 69 a, stk. 2, nr. 2 og 3.
