 I medfør af kildeskattelovens § 89A, stk. 8, jfr. lov nr. 538 af 28.  

 december 1979, og ligningslovens § 32D, stk. 3, jfr. lovbekendtgørelse nr.  

 399 af 11. september 1979, som ændret senest ved lov nr. 278 af 16. juni  

 1980, bestemmes følgende:
 § 1.  Begæring om henstand med formueskat efter  

 kildeskattelovens § 89 A indgives til den kommunale ligningsmyndighed senest  

 4 uger efter, at den skattepligtige har modtaget underretning om  

 slutskatteberegningen.
 Stk. 2.  Den kommunale ligningsmyndigheds afgørelser om  

 opgørelse og beregning af henstandsbeløbet, jfr. § 2, samt om eventuel  

 forlængelse af henstandsordningen, jfr. § 4, kan påklages til  

 statsskattedirektoratet.
§ 2.  Henstandsbeløbet beregnes som forskellen mellem  

 formueskatten af den samlede formue, og en formueskat beregnet af den samlede  

 formue med fradrag af den del af formuen, der vedrører ejerboligen.
Den del  

 af formuen, der vedrører ejerboligen, opgøres som den ejendomsværdi m.v. for  

 ejerboligen, der er lagt til grund ved formueansættelsen for det pågældende  

 år, med fradrag af de pantehæftelser, der påhviler ejerboligen.
Til  

 pantehæftelser medregnes dog ikke ejerpantebreve og skadesløsbreve.
 Stk. 2.  For ejendomme, der opfylder betingelserne for  

 vurderingsfordeling efter vurderingslovens § 33, stk. 4-6, fordeles  

 pantehæftelserne forholdsmæssigt efter den af vurderingsrådet foretagne  

 fordeling af ejendomsværdien.
§ 3.  Henstandsbeløbet forfalder til betaling ved  

 afhændelse af ejendommen, samt når ejendommen ikke længere tjener som bolig  

 for den skattepligtige eller dennes husstand.
Den skattepligtige skal inden 1  

 måned efter forfaldsgrundens indtræden give meddelelse herom til den  

 kommunale ligningsmyndighed.
Sidste rettidige betalingsdag er 6 måneder efter  

 forfaldsdagen.
Stk. 2.  Hvis den skattepligtige har flere ejerboliger,  

 for hvilke der er indrømmet henstand med formueskat, og en af disse  

 ejerboliger afhændes eller ophører med at tjene til bolig for den  

 skattepligtige eller dennes husstand, forfalder henstandsbeløbet vedrørende  

 denne ejerbolig til betaling.
Den del af det samlede henstandsbeløb, der  

 forfalder til betaling, opgøres under hensyn til friværdiernes størrelse for  

 de pågældende ejendomme i de år, hvori de pågældende ejendomme har været  

 omfattet af en henstandsordning.
Stk. 3.  Henstandsbeløbet forfalder endvidere til  

 betaling ved den skattepligtiges død.
Henstandsordningen kan dog videreføres  

 af en efterlevende ægtefælle, sålænge denne hensidder i uskiftet bo eller i  

 henhold til arveafgiftslovens § 14A har fået udsættelse med pligten til at  

 svare arveafgift.
 Stk. 4.  Når den kommunale ligningsmyndighed ved  

 meddelelsen fra den skattepligtige eller på anden måde er blevet bekendt med,  

 at et henstandsbeløb er forfaldent til betaling, sender den underretning  

 herom og om forfaldsgrunden til statsskattedirektoratet.
 § 4.  Såfremt den skattepligtige afhænder sin  

 ejerbolig og erhverver en ny, kan henstandsordningen vedrørende den tidligere  

 ejerbolig efter ansøgning forlænges helt eller delvis, indtil den  

 nyerhvervede bolig afhændes eller ikke længere benyttes som bolig for den  

 skattepligtige eller dennes husstand.
Stk. 2.  Ansøgning om forlængelse af henstandsordningen  

 indgives til den kommunale ligningsmyndighed inden 6 måneder efter  

 afhændelsen.
Erhvervelse af den nye ejerbolig skal ske i løbet af det  

 indkomstår, hvori afhændelsen finder sted, eller i det nærmest efterfølgende.  

 Når den nye ejerbolig er erhvervet, skal den skattepligtige inden 1 måned  

 give meddelelse herom til den kommunale ligningsmyndighed.
Stk. 3.  Den del af henstandsordningen vedrørende en  

 tidligere ejerbolig, som ikke forlænges efter stk. 1, forfalder til betaling  

 ved erhvervelsen af en ny ejerbolig med sidste rettidige betalingsdag 6  

 måneder efter denne dato.
Hvis den skattepligtige ved udløbet af den i stk.  

 2, 2. pkt., nævnte frist ikke har erhvervet en ny ejerbolig, forfalder  

 henstandsbeløbet ved fristens udløb med sidste rettidige betalingsdato 6  

 måneder efter denne dato.
Stk. 4.  Reglerne i stk. 1-3 kan også anvendes, såfremt  

 den skattepligtige har erhvervet den nye ejerbolig inden afhændelsen af den  

 tidligere.
Erhvervelsen af den nye ejerbolig må dog tidligst være sket i det  

 nærmest foregående indkomstår før det indkomstår, hvori den tidligere  

 ejerbolig afhændes.
Ansøgning om forlængelse skal dog indgives til den  

 kommunale ligningsmyndighed inden 1 måned efter afhændelsen af den tidligere  

 ejerbolig.
Den del af henstanden vedrørende den tidligere ejerbolig, som ikke  

 forlænges, forfalder ved afhændelsen med sidste rettidige betalingsdato 6  

 måneder efter denne dato.
 Stk. 5.  Henstandsordningen vedrørende tidligere  

 ejerboliger i fredede bygninger kan kun forlænges efter reglerne i stk. 1-4,  

 såfremt ejeren ved afhændelsen er pensionist, jfr. kildeskattelovens § 89A,  

 stk. 1.
 § 5.  Bekendtgørelsen træder i kraft ved  

 offentliggørelsen i Lovtidende.
