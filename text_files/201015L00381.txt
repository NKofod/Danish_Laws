Bilag 1 Bilag 2 Tillægsbetænkning afgivet af Uddannelsesudvalget den 14. december 2010 Tillægsbetænkning over Forslag til lov om ændring af lov om befordringsrabat til studerende ved videregående uddannelser, lov om befordringsrabat til uddannelsessøgende i ungdomsuddannelser m.v. og lov om statens uddannelsesstøtte (SU-loven) (Harmonisering af satser for befordringsrabat til uddannelsessøgende m.v., indførelse af godtgørelse efter en kilometersats til studerende ved videregående uddannelser m.v.).
[af undervisningsministeren (Tina Nedergaard)] 1. Udvalgsarbejdet Lovforslaget blev fremsat den 10. november 2010 og var til 1. behandling den 12. november 2010. Lovforslaget blev efter 1. behandling henvist til behandling i Uddannelsesudvalget.
Udvalget afgav betænkning den 7. december 2010. Lovforslaget var til 2. behandling den 9. december 2010, hvorefter det blev henvist til fornyet behandling i Uddannelsesudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Spørgsmål Udvalget har under den fornyede behandling af lovforslaget stillet 3 spørgsmål til undervisningsministeren til skriftlig besvarelse.
Undervisningsministeren har besvaret spørgsmål 19. Spørgsmål 20 og 21 forventes besvaret inden 3. behandling.
Udvalgets spørgsmål 4 og 19 og undervisningsministerens svar herpå er optrykt som bilag 2 til tillægsbetænkningen.
2. Indstillinger Et flertal i udvalget (V, DF, KF og LA) indstiller lovforslaget til vedtagelse i den affattelse, hvori det foreligger efter 2. behandling.
 Et mindretal i udvalget (S, SF, RV og EL) indstiller lovforslaget til forkastelse ved 3. behandling.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Per Bisgaard (V) Britta Schall Holberg (V) Ulla Tørnæs (V) Anne-Mette Winther Christiansen (V) Troels Christensen (V) Marlene Harpsøe (DF) nfmd.
Hans Kristian Skibby (DF) Charlotte Dyremose (KF) fmd.
Villum Christensen (LA) Christine Antorini (S) Thomas Jensen (S) Kim Mortensen (S) Hüseyin Arac (S) Pernille Vigsø Bagge (SF) Peter Westermann (SF) Marianne Jelved (RV) Johanne Schmidt-Nielsen (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 56 omdelt efter afgivelse af betænkning Oversigt over spørgsmål og svar vedrørende L 56 stillet efter afgivelse af betænkning Bilag 2 2 af udvalgets spørgsmål til undervisningsministeren og ministerens svar herpå Udvalgets spørgsmål 4 og 19 og undervisningsministerens svar herpå er optrykt efter ønske fra S, SF og RV.
 Spørgsmål 4:
Regeringen har også varslet at fjerne SU for hjemmeboende unge, der går på en ungdomsuddannelse.
Hvad bliver den årlige merudgift for unge på ungdomsuddannelser, der rammes af merudgiften på 1.513 kr. suppleret med det manglende beløb, hvis SU'en fjernes? Ministeren bedes opgøre merudgiften for transportforøgelse og fjernelse af SU'en i forhold til unge, der får laveste SU for hjemmeboende og højeste SU for hjemmeboende.
 Svar:
 Den forudsatte årlige merudgift på 1.513 kr., jf. mit svar på spørgsmål 3 til L 56, er baseret på, at eleverne har mulighed for at tilpasse deres køb af abonnementskort med rabat, så kortet svarer til befordring i 200 dage om året (et fuldtidsstudie er på 200 dage om året), jf. svar på spørgsmål 3 til L 56. På baggrund af trafikselskabernes kortudstedelsespraksis og elevernes adfærd kan stigningen i egenbetaling blive på op til 2.497 kr., svarende til befordring i 330 dage.
 De stipendiemodtagere, som i dag får den laveste hjemmeboendesats på 14.304 kr. pr. år og samtidig rammes af den ovenfor nævnte merudgift på 2.497 kr. pr. år som følge af lang transportvej, vil få rådighedsbeløbet (før skat) reduceret med 16.801 kr. pr. år.
 De stipendiemodtagere, som i dag får den højeste hjemmeboendesats på 32.124 kr. pr. år og samtidig rammes af en merudgift på 2.497 kr. pr. år som følge af lang transportvej, vil få rådighedsbeløbet (før skat) reduceret med 34.621 kr. pr. år.
 De ovenfor anførte beløb er i 2010-prisniveau.
Regeringen foreslår, at der i forbindelse med SU-reformen afsættes en pulje på 150 mio. kr. til støtte til unge, der kommer fra hjem, som har det økonomisk svært.
Den konkrete udmøntning af de 150 mio. kr. skal forhandles i SU-forligskredsen, hvor regeringen peger på, at støtten skal tildeles de unge ud fra en vurdering af forældrenes samlede situation.
 Regeringen foreslår i sit SU-udspil yderligere at afsætte 25 mio. kr. til supplerende støtte målrettet de unge, der har lang transport til nærmeste ungdomsuddannelse.
 Spørgsmål 19:
Ministeren bedes uddybende redegøre for, hvorfor ministeren ikke vil udskyde lovens ikrafttræden til nyt skoleårs start? Svar:
Lovforslaget udmønter et element af »Aftale om genopretning af dansk økonomi« mellem regeringen og Dansk Folkeparti fra maj 2010. Heraf fremgår: »Elever på ungdomsuddannelser modtager i dag et højere tilskud til befordring end studerende på videregående uddannelser.
På videregående uddannelser er der blandt andet et loft for den maksimale støtte.
Der gennemføres fra 2011 en tilpasning og en målretning af de to ordninger til studerende med de højeste befordringsudgifter.
Den konkrete udmøntning skal drøftes nærmere.
Der tilvejebringes et provenu på 75 mio. kr. årligt i 2011-2013.« Hvis de nye satser først skal gælde fra den 1. juli 2011 vil det forventede provenu på 78 mio. kr. i 2011 blive reduceret til 37,5 mio. kr.
 Efter lovforslaget har været i høring, har Styrelsen for Statens Uddannelsesstøtte været i kontakt med trafikselskaberne og DSB og har løst de væsentligste administrative problemer i forbindelse med overgangen til nye satser pr. 1. januar 2010.
I forhold til høringsudkastet er detaljer i lovforslagets ikrafttræden ændret, så trafikselskaberne kan sælge abonnementskort med de nuværende satser indtil udgangen af 2010, uanset om kortet gælder ind i 2011. Uddannelsessøgende ved videregående uddannelser, der stilles bedre med de nye satser, er i forbindelse med udsendelsen af rabatmeddelelser for første halvår af 2011 blevet vejledt om, at det bedst kan betale sig for dem at vente med at købe abonnementskort med rabat til efter nytår.
Forslaget påvirker ikke provenuet, da alle kort, der er solgt i 2010, efter gældende praksis udgiftsføres i 2010. Endvidere afhjælper ændringsforslag nr. 12, der blev vedtaget i forbindelse med 2. behandlingen den 9. december 2010, også problemer i forbindelse med overgangen til de nye satser.
Med ændringen vil reguleringen af egenbetalingssatserne, der i lovforslaget er angivet i 2010-niveau, ske den 1. januar 2011 og ikke den 2. søndag i januar 2011. Herved undgås det, at der gælder to forskellige egenbetalingssatser i januar 2011.
 Styrelsen for Statens Uddannelsesstøtte har desuden overfor for mig oplyst, at de har holdt møde med trafikselskaberne om overgangen til nye satser m.v., og at trafikselskaberne har udtrykt tilfredshed med, at deres bekymringer i tilknytning til, at de efter ordningen for videregående uddannelser i 1. halvår af 2011 pålægges kun at sælge abonnementskort med rabat, der gælder for strækningen mellem den uddannelsessøgendes bopæl og uddannelsessted i det væsentligste er imødekommet med de ovenfornævnte ændringer i lovforslaget.
Det skal dog bemærkes, at den største administrative udfordring ved lovforslaget er at integrere ordningen for uddannelsessøgende ved videregående uddannelser i det elektroniske selvbetjeningssystem »mitUddannelseskort«, der i 2007 blev etableret for at understøtte ordningen for uddannelsessøgende i ungdomsuddannelser.
De regler, der vedrører denne integration, foreslås med de fremsatte lovforslag derfor først at træde i kraft den 1. juli 2011.
Trafikselskaberne har i høringssvar af 29. september 2010 anført følgende: »Som nævnt i indledningen ser vi meget positivt på den del af forslaget, som indeholder en harmonisering af reglerne for ungdomsuddannelser og videregående uddannelser.
En fælles (teknisk) løsning forventes at kunne tage afsæt i den nuværende løsning for ungdomsuddannelserne (mituddannelseskort.dk). Eventuelle tilretninger i system og procedurer kan først afklares, når det endelige set-up er på plads, herunder starttidspunktet 1. juli 2011. En start medio næste år forventes dog at være mulig.« Jeg ser derfor ingen grund til at ændre lovforslagets ikrafttrædelsestidspunkter.
