En mellem et fagforbund og en arbejdsgiverforening indgået aftale  

 fastsatte bemandingen af en bestemt type maskiner i en virksomhed »under  

 nærværende konditioner«.
Det var i aftalen bestemt, at såfremt  

 forudsætningerne for aftalens indgåelse ændredes, kunne den af en af parterne  

 begæres genforhandlet.
En ansat, der indgik i bemandingen af de pågældende  

 maskiner, fratrådte sin stilling, og virksomheden besluttede uden forhandling  

 med forbundet at undlade at genbesætte den ledigblevne stilling.
I den  

 anledning indklagede forbundet virksomheden for Arbejdsretten med påstand om  

 bod for overenskomstbrud ved ikke at have genforhandlet aftalen.
Indklagede frafaldt en under sagens forberedelse fremsat påstand om  

 sagens henvisning til faglig voldgift.
De i Arbejdsretten afgivne  

 vidneforklaringer til forståelse af aftalen fandtes uforenelige, og da  

 klagerens forståelse af aftalen fandtes bedst forenelig med ordlyden af  

 aftalen, fandt Arbejdsretten, at virksomheden havde overtrådt aftalen.
Der  

 fandtes derimod ikke grundlag for at pålægge virksomheden bod, idet udfaldet  

 af sagen - der naturligt burde have været afgjort ved faglig voldgift - i  

 første række beroede på en fortolkning af aftalen, der havde kunnet give  

 anledning til rimelig tvivl.
1. Ved klageskrift af 12. februar 1992 har Landsorganisationen i Danmark  

 for Dansk Typograf-Forbund indklaget Dansk Arbejdsgiverforening for  

 Emballageindustrien for A/S P.
Bjørnbak Konvolutfabrik for Arbejdsretten,  

 hvor klagerne har nedlagt følgende endelige påstand:
Indklagede A/S P.
Bjørnbak Konvolutfabrik har handlet overenskomststridigt  

 ved ikke at efterleve aftale af 20. juni 1991 mellem Dansk Typograf-Forbund  

 og Papirvareindustriens Arbejdsgiverforening.
 Indklagede tilpligtes fortsat at efterleve aftale af 20. juni 1991 mellem  

 Dansk Typograf-Forbund og Papirvareindustriens Arbejdsgiverforening.
 Indklagede tilpligtes til Dansk Typograf-Forbund at betale en efter  

 rettens skøn fastsat bod.
 De indklagede, der har frafaldet en i svarskriftet nedlagt principal  

 påstand om sagens henvisning til fagretlig behandling, eventuel faglig  

 voldgift, har påstået frifindelse.
 2. Aftalen af 20. juni 1991, der for Dansk Typograf-Forbund er  

 underskrevet af sekretær Preben Hansen og for Papirvareindustriens  

 Arbejdsgiverforening af direktør John Niklasson, har følgende ordlyd:
»Ved et møde dags dato mellem repræsentanter for Dansk  

 Typograf-Forbund og Papirvareindustriens Arbejdsgiverforening har man drøftet  

 betjening af ark- og rullemaskiner hos A/S P.
Bjørnbaks Konvolutfabrik.
 Parterne er enige om følgende løsning:
Ved ark- og rullemaskiner under nærværende konditioner er bemandingen på  

 daghold minimum 2 faglærte trykkere, og på aftenhold minimum 1 faglært  

 trykker.
På natholdet kan der produceres uden trykker ved kørsel af foertryk  

 med op til 4 værker.
 Det forudsættes, at der ved sygdom, afspadsering, kurser og ferie  

 indsættes erstatningsmandskab, således at ovennævnte minimum bemanding  

 overholdes.
Såfremt forudsætningerne for denne aftales indgåelse ændres væsentligt,  

 kan der af en af parterne begæres genforhandling.« 3. Om baggrunden for den opståede tvist er oplyst:
I slutningen af september 1991 gik en af virksomhedens faglærte trykkere  

 på efterløn.
Den pågældende havde primært været beskæftiget på ældre  

 arkmaskiner og havde kun arbejdet på rullemaskine i forbindelse med kørsel på  

 aftenhold.
Da virksomheden allerede i løbet af august 1991 havde solgt et  

 antal ark- og rullemaskiner, herunder de maskiner, som den pågældende trykker  

 havde været beskæftiget ved, besluttede virksomhedens ledelse uden  

 forhandling herom med forbundet, at den ledigblevne stilling ikke skulle  

 genbesættes.
Da man fra forbundets side protesterede herimod, afholdtes den  

 28. oktober 1991 et mæglingsmøde, hvor enighed ikke kunne opnås.
I referatet  

 fra det efterfølgende organisationsmøde den 12. november 1991 hedder det  

 bl.a.:
 »Fra arbejdstagerside gjorde man gældende, at virksomheden ensidigt  

 har ændret bemandingsaftalen af 20. juni 1991, indgået mellem  

 organisationerne.
 Organisationsaftalen er ikke i henhold til dennes sidste afsnit begæret  

 genforhandlet af Papirvareindustriens Arbejdsgiverforening, hvorfor den i  

 aftalen værende minimumsbemanding med 2 trykkere på daghold som minimum og 1  

 trykker på aftenhold ikke har været efterlevet siden 30. september 1991 og  

 fortsat ikke efterleves.
 Fra arbejdsgiverside gjorde man gældende, at aftalen fortsat efterleves,  

 idet bemandingen er ændret i forhold til de ændrede konditioner, og at denne  

 ændring ligger indenfor aftalens forudsætninger.
Enighed kunne ikke opnås........« Uoverensstemmelsen blev herefter behandlet ved et fællesmøde den 6.  

 december 1991. I referatet fra mødet hedder det bl.a.:
»Fra arbejdstagerside blev det fremført, at virksomheden ikke  

 ensidigt kan ændre ovennævnte organisationsaftale vedrørende bemanding af  

 trykmaskiner.
Det blev endvidere fremført, at bemandingsaftalen fortsat ikke  

 efterleves.
Fra arbejdsgiverside blev ovennævnte brud benægtet, og der blev henvist  

 til, at aftalens afsnit 1 relaterer sig til forholdet mellem antallet af  

 maskiner og antallet af trykkere.
Dette forhold er ikke ændret.
Endvidere var  

 der efter arbejdsgivers opfattelse ved aftalens indgåelse enighed om, at  

 såfremt den produktion, der nu er udlagt, flyttes tilbage, kan der af en af  

 parterne begæres genforhandling.
Dette er ikke tilfældet.
 Fra arbejdstagerside bestred man ovennævnte og tog forbehold overfor at  

 videreføre uoverensstemmelsen ved Arbejdsretten, herunder at gøre  

 organisationsansvar gældende, idet Papirvareindustrien ikke har taget  

 initiativ til at genforhandle organisationsaftalen.
 Fra arbejdsgiverside bestred man, at der var grundlag for at gøre  

 organisationsansvar gældende.
Fra arbejdsgiverside var man af den opfattelse, at rette forum for  

 nærværende fortolkningsuoverensstemmelse er faglig voldgift.« 4. Handlingsforløbet forud for den indgåede organisationsaftale af 20.  

 juni 1991 fremgår til dels af oplysningerne gengivet i Arbejdsrettens dom af  

 11. april 1991 i sag nr. 91.055 (Arbejdsretligt Tidsskrift 1991. 125 ff). I  

 den i dommen omtalte - og delvis refererede - »Rapport over forsøg med  

 fleksibilitetsaftale i produktionen hos A/S P.
Bjørnbaks  

 Konvolutfabrik«, der blev godkendt af projektgruppen den 1. februar  

 1992, hedder det bl.a.:
»BAGGRUND A/S P.
Bjørnbaks Konvolutfabrik, som er Danmarks største producent af  

 konvolutter, blev den 1. august 1988 købt af Sveriges største producent af  

 konvolutter, AB Sture Ljungdahl i Nybro.
 Ved overtagelsen i 1988 var der ansat 148 personer i Bjørnbak, fordelt på  

 følgende områder:
Mekanikere i produktionen 20 Typografer 7 Kartonnagearbejdere 48......
 Efter overtagelsen af Bjørnbak drøftede man i ledelsen, hvorledes man  

 kunne tilpasse de to virksomheders produktion til hinanden, således at man  

 fik en optimering af produktionsapparatet.
 Fra Ljungdahls side blev det oplyst, at man gerne så produktionen i  

 Danmark tilpasset de svenske forhold, således at man dels ved at indføre ny  

 teknologi i Bjørnbak, og dels ved at tilpasse bemandingsforholdene til  

 svenske forhold, kunne få en bedre udnyttelse af produktionskapaciteten hos  

 Bjørnbak.
INDLEDENDE FORHANDLINGER I efteråret 1988 blev der via Papirvareindustriens Arbejdsgiverforening  

 (P.A.) taget kontakt til Dansk Typograf-Forbund (D.T-F.), for at drøfte de  

 forskelle, der er på trykområdet i forhold til Ljungdahl i Sverige.
 I Sverige findes der ingen typografer i selve konvolutproduktionen, eller  

 ved de såkaldte Jet-press.
 Møderne mellem P.A. og D.T-F. resulterede i, at det blev foreslået, at de  

 eksisterende faggrænser, som findes mellem Dansk Bogbinder og  

 Kartonnagearbejder Forbund (D.B.K.F.), Dansk Metal (D.M.) og D.T-F., i en  

 periode skulle sættes ud af drift, så man kunne drage erfaring heraf, og  

 herefter drøfte, hvorledes man senere skulle fortsætte........
TEKNOLOGISK UDVIKLING Ved Ljungdahls overtagelse af Bjørnbak besluttede man, at der på  

 virksomheden i Hedehusene skulle indføres automatiske rulleskiftere.
Tidligere havde det været mekanikernes arbejde at skifte ruller på  

 konvolutmaskinerne, hvilket ved normalproduktion skulle foregå hver 20.  

 minut.
Ved at indføre automatiske rulleskiftere kunne mekanikerne frigøres  

 til andet arbejde, og de automatiske rulleskiftere skulle passes af  

 kartonnagearbejdere.
 Siden flex-aftalen er blevet indgået, er der blevet indført automatiske  

 rulleskiftere på 5 rullemaskiner i produktionen.
 Ved indgåelse af aftalen mellem D.T-F. og P.A. den 23. januar 1989 var der  

 følgende produktionsmaskiner i fabrikken:
 RULLEMASKINER:
(Specifikation af 11 maskiner, hvoraf 2 ikke længere findes i produktionen  

 og en blev afhentet i 1991) ARKMASKINER:
 (Specifikation af 21 maskiner, hvoraf 5 ikke længere findes i produktionen  

 og 4 blev afhentet i 1991).
 Desuden kommer der i løbet af 1991 følgende nye produktionsmaskiner, som  

 vil erstatte flere af de nuværende maskiner:
Ca. 1. februar arkmaskine nr. 381 April kvartal rullemaskine nr. 202 I 1992/93 kommer der yderligere en rullemaskine af typen 249.
 Ud over konvolutproduktionsmaskiner er der i 1990 blevet indført en  

 konvoluttiltrykningsmaskine af typen Jet-press til tryk på færdige  

 konvolutter, og i midten af februar 1991 forventes yderligere en Jet-press  

 leveret.......
 KØB AF JET-PRESS TILTRYKNINGSMASKINE.
Ved flex-aftalens indgåelse oplyste virksomheden, at man fremover vil  

 satse mere på tiltrykning af konvolutterne, frem for at sætte udvendigt tryk  

 på i selve produktionen.
På grund af lange leveringstider (op til 12 måneder)  

 på Jet- presser, kunne man ikke oplyse om, hvornår de første maskiner kunne  

 komme ind i virksomheden.
 I januar 1990 fik man den første Jet-press, og der blev i den forbindelse  

 afholdt et møde mellem virksomhedens direktør og typografernes tillidsmand.
 Her drøftede man, hvorledes Jet-pressen skulle indgå i den daglige  

 produktion, samt fordelingen af arbejdsopgaver mellem konvolutproduktionen og  

 Jet-pressen.
 Det blev påpeget fra virksomhedens side, at det var vigtigt at få en  

 aftale i stand omkring arbejdsfordelingen, idet det ikke ville være rentabelt  

 at indføre en Jet-press, såfremt de nuværende faggrænser og restriktive  

 bemandingsregler blev fastholdt.
 Mødet endte med en lokalaftale underskrevet af direktør Jørgen Sejr og  

 typografernes tillidsmand Viggo Glyng. .......
 Herefter blev to typografer sendt til Sverige til uddannelse i  

 Jet-pressen, og ca. 1. maj 1990 blev maskinen opstillet i en særlig afdeling  

 på fabrikken.
 I begyndelsen var maskinen bemandet med en typograf og en  

 kartonnagearbejder, men senere oprettede man en repro- afdeling og bemandede  

 også denne afdeling med en typograf.
 Der kom en kraftig stigning i udvendigt tiltryk på konvolutter i  

 afdelingen, og samtidig skete der et mindre fald i udvendigt tryk på  

 produktionen.
 Kun ved store ordrer vil det være rentabelt at køre med udvendigt tryk i  

 konvolutproduktionen, svarende til den svenske produktionsmodel.
 Over for typograferne blev der gjort opmærksom på, at det er i  

 tiltrykningsafdelingen, udviklingen vil ske, og der blev bestilt yderligere  

 en Jet-press til levering i februar 1991.
I slutningen af 1990 var ordremængden til Jet-pressen så stor, at det var  

 nødvendigt at køre i 2-holdsdrift. ......« 5. For Arbejdsretten er der afgivet forklaring af nedennævnte vidner.
Virksomhedens direktør Jørgen Sejr har forklaret bl.a., at han deltog i de  

 indledende forhandlinger om den fremtidige ordning efter afslutningen af  

 flex-forsøget, men ikke i de forhandlinger, som bl.a. resulterede i aftalen  

 af 20. juni 1991, idet disse forhandlinger foregik mellem organisationerne.  

 Formålet med den forsøgsperiode, som resulterede i flex-aftalen, var at øge  

 effektiviteten ved at nedbryde de eksisterende faggrænser, som betød, at de  

 enkelte faggrupper - typografer, mekanikere og kartonnagearbejdere - havde en  

 del spildtid.
Efter at rapporten var gjort færdig og godkendt af  

 projektgruppen den 1. februar 1991, afholdtes en række møder, som  

 organisationerne lidt efter lidt kom til at deltage i.
Aftalen af 20. juni  

 1991 var et resultat af disse forhandlinger.
Der blev i et større forum med  

 deltagelse også af repræsentanter for medarbejderne redegjort for aftalens  

 indhold.
Direktør John Niklasson fra Papirvareindustriens  

 Arbejdsgiverforening omtalte i den forbindelse bestemmelsen i aftalens sidste  

 stk., hvorefter en af parterne kan begære genforhandling af aftalen, hvis  

 forudsætningerne for aftalens indgåelse ændres væsentligt.
Baggrunden for  

 denne bestemmelse er, at virksomheden som led i  

 rationaliseringsbestræbelserne har etableret et selvstændigt trykkeri Royal  

 for udvendigt tryk på konvolutterne, således at man hos Bjørnbak er gået over  

 til i alt væsentligt blot at lave blanke kuverter med indvendigt tryk,  

 hvorved man undgår en besværlig og tidkrævende omstilling af maskinerne.
Der  

 er tale om to selvstændige virksomheder, om end på samme adresse, men med  

 særskilt personale hvert sted.
Meningen med forbeholdet om adgang til  

 genforhandling er herefter, at en sådan forhandling kan kræves, hvis man  

 skulle vælge at vende tilbage til den tidligere ordning, hvorefter også  

 udvendigt tryk skete hos Bjørnbak.
Skulle man vælge at flytte Jet-presserne  

 fra Royal til Bjørnbak, må den aftalte bemanding her naturligvis  

 genforhandles.
I løbet af efteråret 1991 solgte man en del af Bjørnbaks  

 maskiner.
Det var nok forudset i aftalen om flex-ordningen og dermed forud  

 for aftalen af 20. juni 1991, at der skulle ske en reduktion af maskinparken,  

 men det var ikke forudset, at det ville ske i det omfang, som tilfældet blev,  

 nemlig en rullemaskine og 6 andre maskiner.
Salget af så mange maskiner  

 betød, at man ikke længere havde brug for det samme antal medarbejdere hos  

 Bjørnbak som hidtil.
Man genbesatte derfor ikke den stilling, som blev ledig,  

 da en trykker gik på efterløn.
Til gengæld har man ansat yderligere en  

 typograf i Royal, således at antallet af typografer i de to virksomheder  

 under et er uændret.
Den undladte genbesættelse af stillingen hos Bjørnbak  

 blev ikke forhandlet mellem organisationerne, men blev drøftet med de to  

 tilbageværende typografer, der har erklæret, at de godt kan klare arbejdet,  

 hvilket har vist sig at være rigtigt.
De er begge ansat på funktionærlignende  

 vilkår.
Minimumsbemandingen i første stk. af aftalen af 20. juni 1992 er  

 gældende »under nærværende konditioner« og kan derfor ikke  

 forpligte til at opretholde en uændret bemanding, når antallet af maskiner  

 blev reduceret i det omfang, hvori det skete i efteråret 1991.
Fuldmægtig i Dansk Industri Søren Bødker Nielsen har forklaret bl.a., at  

 han under sin ansættelse i Papirvareindustriens Arbejdsgiverforening deltog i  

 de forhandlinger, som resulterede i aftalen af 20. juni 1991. Det er vidnet,  

 der har formuleret aftalen, som blev underskrevet af direktør Niklasson.  

 Aftalen blev til som et slags tillæg til fleksibilitetsaftalen, efter at  

 Bjørnbak havde etableret virksomheden Royal, hvor hovedparten af udvendigt  

 tryk skulle foregå.
Meningen med aftalens sidste stk. var, at forbundet  

 skulle have adgang til at kræve bemandingsaftalen genforhandlet, hvis  

 arbejdet i Royal - hvor man havde en aftale med typograferne - senere skulle  

 blive flyttet tilbage til Bjørnbak.
Vendingen i første stk.: »under  

 nærværende konditioner« skulle tage højde for den uro, der havde været  

 på Bjørnbak i forbindelse med flex- forsøget.
Udgangspunktet for  

 bemandingsaftalen skulle være den maskinpark, som var opregnet i rapporten  

 fra 1. februar 1991. Der skulle så være et vist rimeligt forhold mellem  

 maskinparken og antallet af typografer.
Efter at aftalen var indgået, blev  

 det ved et møde forklaret medarbejderne, hvad aftalen indebar.
Det foregik  

 nærmest i to tempi, dels i form af en beskrivelse af konditionerne, dels som  

 en forklaring på, hvad der lå i kravet om væsentligt ændrede forudsætninger.  

 Det blev herunder oplyst, at det sidste gik på, at man kunne forlange aftalen  

 genforhandlet, hvis arbejdet i Royal kom tilbage til Bjørnbak.
Vidnet kan  

 ikke forklare, hvorfor man så ikke udtrykkeligt har nævnt Royal i aftalen.
Direktør i Papirvareindustriens Arbejdsgiverforening John Niklasson har  

 forklaret bl.a., at han deltog i de forhandlinger, der resulterede i  

 fleksibilitetsaftalen, hvorefter enhver inden for de involverede faggrupper i  

 princippet kan lave alt på en konvolutmaskine.
Nedbrydningen af faggrænserne  

 betød imidlertid, at hver faggruppe blev bange for at miste indflydelse.
Det  

 var derfor nødvendigt at beskrive de konditioner, som skulle være gældende  

 for det fremtidige - fleksible - arbejde.
Skete der så ændringer i  

 produktionsgangen, måtte man forhandle herom.
Aftalen af 20. juni 1991 må  

 således forstås som et supplement til fleksibilitetsaftalen foranlediget af,  

 at der efterfølgende skete den ændring, at hovedparten af udvendigt tryk blev  

 lagt over i Royal.
Sekretær i Dansk Typograf-Forbund Preben Hansen har forklaret bl.a., at  

 baggrunden for fleksibilitetsaftalen var en faglig voldgift, som den  

 indklagede virksomhed havde tabt, og hvorved det blev fastslået, at den  

 enkelte trykker ikke var forpligtet til at betjene mere end 3 trykværker.  

 Fleksibilitetsaftalen skulle bl.a. sikre, at der beskæftigedes  

 forholdsmæssigt lige mange medarbejdere fra de 3 faggrupper, aftalen  

 vedrørte, nemlig typografer, mekanikere og kartonnagearbejdere.
Aftalen af  

 20. juni 1991, der blev indgået mellem de respektive organisationer og derfor  

 i givet fald skal genforhandles af organisationerne, betyder, at man  

 accepterede minimum en trykker på aftenholdet og dermed dispenserede fra  

 resultatet ved den faglige voldgift, således at der på aftenholdet kan  

 betjenes 4 trykværker.
Men på dagholdet skal der i al fremtid være minimum 2  

 trykkere.
Vendingen »under nærværende konditioner« refererer til  

 flex-rapportens opregning af maskiner.
Hvis der udover de heri opregnede  

 ændringer sker nedskæring af maskinparken, og virksomheden i den forbindelse  

 ønsker at reducere antallet af trykkere, indebærer aftalen, at der skal  

 forhandles herom mellem organisationerne, hvis en af parterne begærer det.  

 Det samme gælder, hvis virksomheden skulle vælge at flytte maskinerne i Royal  

 tilbage til Bjørnbak uden en tilsvarende personaleudvidelse.
De  

 forudsætninger, der tænkes på i aftalens sidste stk., er de forudsætninger,  

 der knytter sig til størrelsen af maskinparken.
6. Til støtte for påstanden har klagerne anført, at en stillingtagen til  

 denne må ske på grundlag af en fortolkning af aftalen af 20. juni 1991  

 sammenholdt med, at en væsentlig forudsætning er ændret, fordi en trykker er  

 gået på efterløn, og virksomheden har valgt ikke at genbesætte hans stilling.  

 Forklaringerne om, hvad der nærmere ligger i aftalen, lader sig vanskeligt  

 forene.
Aftalen må derfor forstås efter ordlyden.
Der er tale om en ganske  

 almindelig bemandingsaftale, hvis formål er at beskytte forbundsmedlemmernes  

 interesser.
Aftalen fastsætter en minimumsbemanding på 2 faglærte trykkere på  

 dagholdet og 1 faglært trykker på aftenholdet.
Dette gælder efter første stk.  

 »under nærværende konditioner«, en vending, som skal sammenholdes  

 med aftalens sidste stk.
Der sigtes hermed til maskinparkens størrelse, som  

 er afgørende for bemandingen.
Da aftalen blev indgået, var der mellem  

 organisationerne enighed om størrelsen af maskinparken og bemandingen.
Sker  

 der væsentlige ændringer i disse størrelser, skal aftalen genforhandles, hvis  

 en af parterne begærer det.
Det er netop situationen her, hvor man har valgt  

 at undlade genbesættelse af den ledigblevne stilling som trykker.
Ved at  

 nægte forbundet en genforhandling af aftalen har man brudt denne.
Man har  

 alene drøftet situationen med de to tilbageværende typografer, hvilket ikke  

 kan erstatte en organisationsforhandling.
7. De indklagede har anført, at en fortolkning af aftalen af 20. juni 1991  

 ikke kan føre til at fastslå, at forbundet havde krav på genforhandling af  

 aftalen, blot fordi en af virksomhedens trykkere gik på efterløn, og  

 virksomheden herefter valgte ikke at genbesætte stillingen, fordi man i  

 efteråret 1991 reducerede maskinparken i videre omfang end forudset ved  

 aftalens indgåelse.
Forklaringerne om baggrunden for aftalen og om dennes  

 indhold bekræfter, at der med bestemmelsen om genforhandling i tilfælde af  

 væsentligt ændrede forudsætninger alene er tænkt på forretningskonceptet,  

 medens vendingen »under nærværende konditioner« har størrelsen af  

 maskinparken for øje. »Konditioner« og »forudsætninger«  

 har med andre ord hver sin betydning.
Aftalen er en organisationsaftale.
Også  

 det taler imod den forståelse af aftalen, som klagerne gør gældende, idet det  

 må have formodningen imod sig, at organisationerne skal indblandes, hver gang  

 der sker tilkøb eller frasalg af maskiner.
Med den af de indklagede hævdede forståelse af aftalen er spørgsmålet  

 alene, om den ene trykkers fratræden og det foretagne salg af 7 maskiner  

 ændrede forudsætningerne for aftalen så væsentligt, at forbundet med rette  

 kunne kræve genforhandling? Det bestrider de indklagede, der med rette har  

 afvist en sådan forhandling.
Spørgsmålet om genbesættelse af den ledigblevne  

 stilling som trykker er blevet forhandlet lokalt med de to tilbageværende  

 trykkere, hvilket er fyldestgørende.
 8. Arbejdsretten skal udtale:
Aftalen af 20. juni 1991 fastsætter i stk. 1 en minimumsbemanding med  

 faglærte trykkere henholdsvis på dag- og aftenhold »under nærværende  

 konditioner«.
Sammenholdes denne bestemmelse med aftalens sidste stk.,  

 hvorefter parterne kan begære aftalen genforhandlet, såfremt  

 »forudsætningerne« for aftalens indgåelse ændres væsentligt, må en  

 naturlig sproglig forståelse af aftalen nærmest føre til, at genforhandling  

 kan kræves, hvis de »konditioner«, der var gældende ved aftalens  

 indgåelse, ændres væsentligt.
 Denne forståelse er så vidt ses i overensstemmelse med forbundssekretær  

 Preben Hansens forklaring om aftalens indhold, men er uforenelig med de  

 øvrige forklaringer, hvorefter aftalens første og sidste stk. omhandler  

 forskellige situationer, idet sidste stk. specifikt og udelukkende er møntet  

 på den situation, at de trykopgaver, som nu udføres i virksomheden Royal,  

 tilbageføres til Bjørnbak.
Da denne sondring ikke er kommet til udtryk i formuleringen af aftalen,  

 der er konciperet af arbejdsgiversidens repræsentant, og da forklaringerne om  

 aftalens indhold som nævnt er uforenelige, finder retten at måtte lægge den  

 forståelse af aftalen til grund, som umiddelbart er bedst stemmende med  

 ordlyden.
Herefter, og da de ændrede konditioner vedrørende bemandingen efter  

 det foreliggende må siges væsentligt at have ændret aftalens forudsætninger,  

 således at kravet om organisationsforhandling burde være imødekommet, gives  

 der klagerne medhold i første og andet led af påstanden.
Retten finder derimod ikke grundlag for at pålægge den indklagede  

 virksomhed at betale bod.
Der er herved lagt vægt på, at udfaldet af sagen -  

 der naturligt burde have været afgjort ved faglig voldgift - i første række  

 beror på en fortolkning af aftalen af 20. juni 1991, som har kunnet give  

 anledning til rimelig tvivl.
Den omstændighed, at den indklagede virksomhed i  

 tillid til en forståelse af aftalen, som nu underkendes, har afslået  

 begæringen om organisationsforhandling, bør derfor ikke udløse noget  

 bodsansvar for virksomheden.
 T h i k e n d e s f o r r e t :
Indklagede A/S P.
Bjørnbak Konvolutfabrik har handlet overenskomststridigt  

 ved ikke at efterleve aftale af 20. juni 1991 mellem Dansk Typograf-Forbund  

 og Papirvareindustriens Arbejdsgiverforening.
 Indklagede tilpligtes fremtidig at efterleve aftale af 20. juni 1991  

 mellem Dansk Typograf-Forbund og Papirvareindustriens Arbejdsgiverforening.
 Indklagede frifindes for den nedlagte bodspåstand.
 I sagsomkostninger til Arbejdsretten skal indklagede betale 2.000 kr.
 (* 1) Henvisninger: Per Jacobsen, s. 96, 442 (note 111), K. 86.127 (A  

 1988, s. 20), K. 89.340 (A 1991, s. 22).
