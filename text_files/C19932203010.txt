Cirkulæreskrivelse om meddelelse om  

 spørgsmålet om dagpengeret under fortsat tilmelding ved  

 højere læreanstalt uden deltagelse i undervisning Kommentarer m.v.:
 Når et medlem ikke deltager i universitetets undervisning,  

 medfører fortsat immatrikulation efter embedseksamen ikke i sig selv  

 udelukkelse fra dagpengeret.  

 Afgørende er, om medlemmet står til rådighed for  

 arbejdsmarkedet i tilstrækkeligt omfang.
 Meddelelse om afgørelsen:
 Et medlem oplyste den 8.1.1991, at hun havde bestået  

 sidste fag af juridisk embedseksamen i august 1990 og var optaget i kassen  

 den 3.9.1990, men havde søgt omeksamination i et enkelt fag den  

 3.1.1991. Hun svarede nej til spørgsmålet, om hun efter  

 uddannelsen fortsat var under uddannelse.
 Den 27.2.91 var hun til jobsamtale i et advokatfirma, hvor  

 hun blev ansat fra 1.4.1991.
 Kassen afslog under henvisning til § 62 a dagpenge i  

 perioden 7.1-31.3.91, idet medlemmet fortsat var tilmeldt universitetet.
 Direktoratet var enigt med kassen og fandt, at medlemmet  

 som fortsat tilmeldt kunne få yderligere undervisning og omeksamination  

 og således havde valgt at fortsætte en SU-berettiget  

 undervisning.
 Ankenævnet ændrede afgørelsen og  

 anså medlemmet for dagpengeberettiget i den omhandlede periode.
 Nævnet lagde til grund, at medlemmet efter at hun  

 havde meldt sig ledig den 8.1.1991 ikke havde deltaget i undervisning, men  

 havde været aktivt arbejdssøgende og faktisk fået  

 ansættelse på advokatkontor.
 Den fortsatte tilmelding til universitetet medførte  

 ikke, at medlemmet måtte anses for at have deltaget i undervisningen.  

 Afgørende var, om medlemmet havde været aktivt  

 arbejdssøgende i det omfang, arbejdsløshedsforsikringsloven  

 forudsatte.
 Efter oplysningerne om jobsøgning fandt  

 ankenævnet ikke grundlag for at rejse tvivl om rådigheden.
