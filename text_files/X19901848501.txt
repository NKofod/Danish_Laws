 Ved gældssanering opgøres de fradragsberettigede renteudgifter for  

 hvert skyldforhold for sig.
 Told- og Skattestyrelsen er blevet spurgt, om skyldforholdene ved  

 opgørelsen af fradragsberettigede renter ved en gældssanering skal betragtes  

 samlet eller hver for sig.
 Efter gældende praksis anses delvis betaling til fuld indfrielse af en  

 gæld, der består af hovedstol og renter, forlods at dække renter.
 Ved gældssanering nedsættes alle fordringer, der er omfattet af  

 gældssaneringen forholdsmæssigt lige meget.
 En gældssanering kan skattemæssigt set omfatte følgende typer af  

 fordringer:
- fordringer, hvor det betalte gældssaneringsbeløb (dividenden) er mindre  

 end det beløb, de skyldige renter udgør af den samlede gæld, - fordringer, hvor dividenden er større end rentedelen, - fordringer, hvoraf renterne ikke er fradragsberettigede (renter af skat,  

 told og forbrugsafgifter m.v., ligningslovens § 17 A), - uforrentede fordringer (f. eks. lån i familieforhold).
 I nogle tilfælde vil det samlede beløb, der skal betales ved  

 gældssaneringen være mindre end summen af fordringernes rentebeløb og derfor  

 fradragsberettiget, hvis alle fordringerne betragtes under et.
 Told- og Skattestyrelsen svarede, at spørgsmålet ikke er afgjort i  

 lovgivning eller domspraksis, men det er Styrelsens opfattelse, at  

 fradragsretten for renter ved gældssanering må bedømmes for hver gældspost  

 for sig.
 Om adgangen til genoptagelse og nedsættelse af tidligere års  

 ansættelser på dette grundlag udtaltes, at Landsskatterettens praksis,  

 hvorefter betaling til fuld indfrielse af et beløb, der er mindre end den  

 samlede gæld, forlods anses at dække forfaldne renter, efter Told- og  

 Skattestyrelsens opfattelse ikke indebærer en tilsidesættelse af en tidligere  

 fulgt praksis, idet der ikke hidtil har været en fast praksis på området.  

 Efter Styrelsens opfattelse bør der således kun meddeles tilladelse til  

 genoptagelse af ansættelser fra og med indkomståret 1988, hvor  

 Landsskatterettens praksis indledtes.
