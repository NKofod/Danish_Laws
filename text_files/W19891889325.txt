 En ejendomsvirksomhed, drevet af en advokat, bl.a. bestående i  

 deltagelse i interessentskaber - i forskelligt omfang og med forskellige  

 deltagere - med opførelse og salg af boliger samt erhvervelse af  

 udlejningsejendomme, kunne ikke anses for en virksomhed i relation til  

 arbejdstidskravet i lov om investeringsfond § 3 A, stk. 3, men måtte anses  

 for en flerhed af virksomheder.
 Advokat A klagede over den af Ligningsrådet som bindende forhåndsbesked  

 trufne afgørelse, hvorefter den af ham drevne ejendomsvirksomhed i relation  

 til arbejdskravsreglen i lov om investeringsfond § 3 A, stk. 3, blev anset  

 for at være en flerhed af virksomheder.
 Det fremgik af sagens oplysninger, at klageren drev en advokatvirksomhed,  

 der hovedsagelig beskæftigede sig med opgaver, der vedrørte fast ejendom.  

 Klageren var bl.a. advokat for 3 store ejendomsaktieselskaber.
 Klageren ejede endvidere ca. 50 % af aktierne i selskabet B A/S, der drev  

 administrationsvirksomhed med fast ejendom.
Herudover drev klageren en omfattende virksomhed med fast ejendom, der  

 skattemæssigt betragtedes som næring.
Denne virksomhed bestod dels i  

 klagerens deltagelse i opførelse og salg af boliger til  

 andelsboligforeninger, dels i erhvervelse af udlejningsejendomme i  

 interessentskabsform eller personligt regi.
Ejendomsvirksomheden omfattede  

 ikke administration.
Interessentskaberne havde vekslende deltagerkreds og  

 klagerens andel af aktiverne var variable.
Ligningsrådet havde som begrundelse for at anse ejendomsvirksomheden for  

 at udgøre en flerhed af virksomheder henvist til, at de  

 interessentskaber, hvori klageren deltog, havde vekslende deltagerkreds,  

at klagerens andel af disse virksomheders aktiver var variable,  

at aktiviteter med hensyn til ejendomsadministration fandt sted inden  

 for rammerne af B A/S, og at drift af afskrivningsberettiget ejendom  

 ikke kunne ses at indgå i advokatvirksomheden.
Ligningsrådet havde videre  

 anført, at den omstændighed, at virksomhederne ikke var anset for at udgøre  

 en erhvervsmæssig enhed medførte, at klagerens drift af en  

 afskrivningsberettiget ejendom udgjorde en virksomhed for sig i  

 investeringsfondslovens forstand.
Klageren skulle derfor opfylde  

 arbejdskravet i investeringsfondslovens § 3 A, stk. 3, for at kunne anvende  

 investeringsfondshenlæggelser til forlods afskrivning på den  

 afskrivningsberettigede ejendom, der påtænktes anskaffet af ham personligt.  

 Klagerens revisor gjorde over for Landsskatteretten gældende, at klagerens  

 ejendomsvirksomhed måtte anses for at være en samlet virksomhed, idet han  

 sammenlignede med f.eks. personer, der drev rederivirksomhed ved at have  

 variable anpartsstørrelser i forskellige kommanditselskaber, og dette  

 betragtedes som en helhed.
Under hensyn til, at ejerkredsen ikke var ens i de  

 forskellige interessentskaber, og at klagerens andel i virksomhedernes  

 aktiver var variable, måtte Landsskatteretten være enig med Ligningsrådet i,  

 at ejendomsvirksomheden i relation til arbejdskravet i  

 investeringsfondslovens § 3 A, stk. 3, måtte anses for at være en flerhed af  

 virksomheder.
Arbejdskravet skulle således opfyldes i hver virksomhed for  

 sig, hvorfor den af Ligningsrådet givne forhåndsbesked ville være at  

 stadfæste.
Det bemærkedes, at drift af rederivirksomhed i  

 kommanditselskabsform var undtaget fra arbejdskravsreglen i  

 investeringsfondslovens § 3 A, stk. 3, jf. lovens § 3 A, stk. 6, vedrørende  

 bygning af skibe.
 LV 1988, L 5.7.5.2.
