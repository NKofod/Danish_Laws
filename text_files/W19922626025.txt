Fradrag for Kurstab - Fradrag for Kurstab ved afståelse af indskudt  

 lånekapital i et andet selskab Ligningsrådet blev anmodet om bindende  

 forhåndsbesked vedrørende følgende  

 spørgsmål:
Kan selskabet A A-S fradrage kurstab i den skattepligtige  

 indkomst på indskud af ansvarlig lånekapital i selskabet B  

 A/S? Kurstabet opgøres som forskellen mellem  

 anskaffelsessummen og salgssummen.
 Sagens omstændigheder var følgende:
 A A/S påtænkte at afstå såvel  

 aktier som ansvarlig lånekapital i selskabet B A/S, hvortil A A/S siden  

 selskabets stiftelse for ca. 4 år siden løbende, senest i 1991  

 havde indskudt 2.061.000 kr. som ansvarlig lånekapital, idet renten  

 skulle afhænge af selskabets overskud.
 Der havde endvidere ligeledes været indskudt  

 ansvarlig lånekapital fra de øvrige aktionærer.
 Begge selskaber handlede efter det oplyste med  

 dametøj.
 Aktiekapitalen og stemmerne i B A/S var fordelt  

 således:
Selskabet C A/S 76.000 kr.
Aktionær D 76.000 kr.
Selskabet A A/S 76.000 kr.
Aktionær E 72.000 kr.
 300.000 kr.
 Bestyrelsen i selskabet B A/S bestod af direktør F  

 (direktør i selskabet A A/S), bestyrelsesmedlem G, aktionær D,  

 aktionær E og advokat H.
 Aktiekapitalen i selskabet A A/S var ejet af  

 direktør F og dennes børn, som således ikke var  

 aktionærer i selskabet B A/S.
 Det fremgik af det senest aflagte årsregnskab pr.  

 31/1 1991, at selskabet A A/S regnskabsmæssigt havde foretaget en  

 kursnedskrivning på den indskudte ansvarlige lånekapital til kurs  

 50.
 Det var gjort gældende, at selskabet A A/S ved den  

 ovennævnte afståelse af den indskudte ansvarlige  

 lånekapital ville kunne fradrage et evt. tab efter reglerne i  

 kursgevinstloven.
 Ifølge kursgevinstlovens § 2 skal selskaber ved  

 opgørelsen af den skattepligtige indkomst medregne gevinst og tab  

 på fordringer.
 Efter kursgevinstlovens § 6 B kan selskaber dog ikke  

 fratrække tab på fordringer i koncernforbundne selskaber, dvs.  

 selskaber, hvor samme aktionærkreds ved fordringens erhvervelse eller  

 på noget senere tidspunkt direkte eller indirekte råder over mere  

 end 50 pct. af stemmerne i hvert selskab.
 Ligningsrådet udtalte følgende:
 Ligningsrådet fandt efter sagens oplysninger, at der  

 ikke var tale om koncernforbundne selskaber i lovens forstand.  

 Ligningsrådet kunne således tiltræde, at et evt. tab ved  

 salg af den indskudte ansvarlige lånekapital vil være  

 fradragsberettiget for selskabet A A/S.
 Tabet kunne opgøres som forskellen mellem  

 anskaffelsessummen og salgssummen, jf. kursgevinstlovens § 8.
 Ligningsrådet bemærkede endvidere, at det  

 efter overgangsbestemmelsen i lov nr. 394 af 6/6 1991 § 10, stk. 2, var  

 muligt ved anvendelsen af kursgevinstlovens § 8, stk. 2, i stedet for  

 anskaffelses summen for fordringer, at benytte værdien pr. 31/12 1990,  

 eller ved forskudt indkomstår, værdien ved begyndelsen af  

 indkomståret 1991.
 Valget skulle træffes for samtlige fordringer under  

 et.
