Fremsat den 9. marts 2021 af Per Larsen (KF), Birgitte Bergman (KF), Brigitte Klintskov Jerkel (KF) og Søren Pape Poulsen (KF) Forslag til folketingsbeslutning om at indføre et forbud mod nye kræftfremkaldende tobaksprodukter Folketinget pålægger regeringen at indføre et forbud mod at indføre nye tobaks- og aftrapningsprodukter, der ikke er godkendt som lægemidler i Danmark, og hvor det ikke videnskabeligt kan udelukkes, at produktet skaber afhængighed og øger risikoen for blive ramt af kræft eller andre alvorlige sygdomme.
Bemærkninger til forslaget Rygning er den faktor, som er skyld i flest tilfælde af kræft.
Rygning øger risikoen for mere end 15 forskellige kræftformer og medfører også en række andre følgesygdomme som alt fra kol til hjertekarsygdomme ifølge Kræftens Bekæmpelse.
Og selv om andelen af børn og unge, som ryger dagligt, er halveret, er der fortsat for mange børn og unge, der bliver afhængige af tobak.
 Tidligere undersøgelser fra Sundhedsstyrelsen har vist, at hvis ingen børn under 18 år begynder at ryge, kan vi undgå 75.000 kræfttilfælde (SUU, alm. del  svar på spm. 518, folketingsåret 2017-18). Derfor er der fortsat et behov for at fremtidssikre børn og unges muligheder for at vokse op uden at blive afhængige af tobak.
I de seneste år er der kommet en række nye tobaksprodukter på det danske marked.
Det er eksempelvis e-cigaretter (2008) og opvarmet tobak (2016). En stor del af disse nye produkter appellerer til børn og unge ved hjælp af design, sød smag og udsagn om, at de er mindre skadelige end cigaretter.
I perioden fra 2013 til 2018 steg andelen af brugere, som bruger e-cigaretter dagligt fra 1,7 pct. til 3,1 pct.
Men i samme tidsperiode lå antallet af rygere stabilt.
Med andre ord blev markedet for tobaksprodukterne udvidet, uden at der skete et fald i antal rygere.
Et stop for nye tobaks- og nikotinprodukter på markedet vil fremtidssikre lovgivningen.
Det vil beskytte særlig børn og unge mod nye typer produkter, der ikke er på markedet i dag.
Det gælder f.eks. et produkt som Glo iFuse, der er en hybrid mellem opvarmet tobak og e-cigaretter, og som endnu ikke er på det danske marked.
 Formålet med dette beslutningsforslag er derfor at fremtidssikre, at der ikke indføres nye tobaksprodukter, som kan skabe afhængighed og som samtidig sgiver øget risiko for at blive ramt af alvorlige sygdomme.
Skriftlig fremsættelse Per Larsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre et forbud mod nye kræftfremkaldende tobaksprodukter.
(Beslutningsforslag nr.
B 256) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
