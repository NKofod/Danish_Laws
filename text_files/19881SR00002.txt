Nr BR 2 Beretning over den af energiministeren den 26. oktober 1988 til Det  

 Energipolitiske Udvalg afgivne redegørelse i henhold til § 12, stk. 2, i lov  

 nr. 293 af 10. juni 1981 om anvendelse af Danmarks undergrund (3.  

 udbudsrunde)   

 Nr B 2 1988-89, 1. samling Afgivet af Det Energipolitiske Udvalg Afgivet: 19881206 Udvalget har fra energiministeren modtaget en redegørelse i henhold til undergrundslovens § 12, stk. 2, for regeringens planer for udstedelse af nye tilladelser til efterforskning og indvinding af kulbrinter.
Redegørelsen er bilagt et udkast til en modeltilladelse for efterforskning og indvinding.
I regørelsen fremlægges, hvilke arealer der agtes udbudt, og de generelle vilkår, hvorunder tilladelserne agtes meddelt.
Udvalget har desuden modtaget energiministerens skrivelse af 18. november  

 1988 om udbuddet i blok 5603/28 ved Gert-feltet.
Energiministerens skrivelse  

 er optrykt som bilag I til beretningen.
Udvalget har endvidere modtaget en redegørelse for de erfaringer, som er  

 opnået fra 1. og 2. udbudsrunde i overensstemmelse med udvalgets anmodning  

 herom i beretningen af 10. juli 1985 over energiministerens redegørelse for  

 2. udbudsrunde.
Denne redegørelse indgik som kapitel 5 i det årlige  

 Statusnotat om energiplanlægningen, »Energiplanlægning 1987«, som  

 udvalget modtog den 8. januar 1988.
 Udvalget har behandlet redegørelsen om 3. udbudsrunde i en række møder og  

 har i denne forbindelse stillet spørgsmål til energiministeren, som denne har  

 besvaret skriftligt og i samråd. (Spørgsmålene og energiministerens  

 besvarelse heraf er optrykt som bilag II til beretningen). Endvidere har der  

 den 22. november 1988 været afholdt et møde med ministeren og embedsmænd samt  

 formanden og næstformanden for DANOP's bestyrelse.
 Udvalget har endvidere modtaget en henvendelse fra Landskomiteen  

 Sydafrika-Aktion.
 Udvalget har i sin behandling af sagen i særlig grad koncentreret sine  

 drøftelser om de af ministeren foreslåede lempelser af de økonomiske vilkår,  

 herunder de lempelser, der foreslås knyttet til de tilladelser, hvor DANOP  

 opnår operatøropgaver, samt om den af ministeren foreslåede  

 operatørskabspolitik.
 Endvidere har udvalget behandlet omfanget af arealudbuddet i runden.  

 Udvalget har i den sammenhæng især drøftet spørgsmålet om udbud af  

 naboområdet ved Gert-forekomsten og de særlige hensyn, der i henhold til  

 redegørelsen i ministerens brev af 18. november 1988 gør sig gældende i dette  

 område.
 Udvalget har noteret sig den særlige regulering af aktiviteterne, som ud  

 fra miljøhensyn er fastlagt i de indre farvande m.v.
 Udvalget imødeser forelæggelsen af resultatet af forhandlingerne med  

 ansøgerne, inden den endelige tildeling af koncessioner finder sted i 1989.
 Et flertal (udvalget med undtagelse af Socialistisk Folkeparti og  

 Fremskridtspartiets medlemmer) kan herefter tilslutte sig, at 3. udbudsrunde  

 tilrettelægges i overensstemmelse med de af energiministeren i redegørelsen  

 af 26. oktober 1988 foreslåede principper.
 Flertallet kan således tilslutte sig, at der i lyset af såvel de hidtidige  

 erfaringer med efterforskningsaktiviteten i det danske område som udviklingen  

 i oliepriserne foretages lempelser af de økonomiske vilkår som foreslået af  

 ministeren, herunder at der indføres særligt lempelige vilkår i områderne  

 uden for Centralgraven.
Flertallet finder det rigtigt, at der gives en målrettet økonomisk  

 lempelse i form af hel eller delvis ophævelse af bæringen af DOPAS i de  

 tilladelser, hvor DANOP har operatøropgaver.
Dette indebærer nærmere, at i de  

 tilladelser i Centralgraven, hvor der tilbydes operatørskab til DANOP fra  

 efterforskningsfasen, vil bæringen af DOPAS blive fuldt ophævet.
Hvis  

 DANOP-operatøropgaven tilbydes a) i Centralgraven i en senere fase end  

 efterforskningsfasen, b) som en option med alternative operatøropgaver i  

 flere tilladelser eller c) i en tilladelse uden for Centralgraven, vil der  

 kunne forhandles om omfanget af bæringslempelsen.
Flertallet har noteret sig, at der i redegørelsen lægges megen vægt på  

 spørgsmålet om DANOP-operatørskaber.
Flertallet har endvidere noteret sig, at  

 Energiministeriet under forhandlingerne med de ansøgende selskaber er  

 indstillet på at være fleksibelt med hensyn til drøftelse af forskellige  

 løsninger, der kan imødekomme målsætningen om at sikre et tilstrækkeligt  

 antal arbejdsopgaver til DANOP.
 Energiministeren har over for udvalget oplyst, at der i et aktstykke tll  

 Finansudvalget vil blive redegjort for finansieringen af DOPAS' deltagelse i  

 de tilladelser, hvor bæringen ophæves helt eller delvis.
 Med hensyn til udbudsrundens omfang, herunder spørgsmålet om udbuddet af  

 området nordøst for Gert-fundet, har flertallet noteret sig synspunkterne i  

 ministerens brev af 18. november 1988 og ministerens besvarelse af udvalgets  

 spørgsmål 4 og 5.
 Et flertal inden for flertallet (Socialdemokratiets, Det  

 Konservative Folkepartis, Venstres og Det Radikale Venstres medlemmer af  

 udvalget) ønsker endvidere at udtale følgende:
 Ministeren har i svarene på spørgsmål 4 og 5, jf. bilag II, uddybet  

 ministeriets bevæggrunde for tanken om at holde det pågældende område uden  

 for udbuddet i 3. runde samtidig med, at han har fremhævet, at han lægger  

 megen vægt på, at der sikres bred enighed om vilkårene for 3. udbudsrunde og  

 dennes omfang, hvorefter besvarelsen afsluttes med følgende afsnit:
»Jeg skal i denne forbindelse pege på, at undergrundslovens regler om  

 udbudsrunder indebærer, at Energiministeriet ikke er forpligtet til at  

 tildele koncessioner på grundlag af de ansøgninger, der er indkommet.
Det  

 følger bl.a. heraf, at der efter et eventuelt udbud af det pågældende område  

 i 3. runde vil være mulighed for i lyset af de ovennævnte hensyn at vurdere,  

 hvorvidt det på det til den tid foreliggende oplysningsgrundlag vil være  

 hensigtsmæssigt at tildele koncession på området eller at udskyde en  

 disponering af området, indtil der foreligger yderligere oplysninger.« Flertallet skal i relation hertil tilkendegive enighed med ministeren om,  

 at der allerede efter undergrundsloven ikke for området nordøst for  

 Gert-fundet er nogen forhåndsbinding for staten til at tildele koncession.
På  

 dette grundlag finder flertallet, at den rigtige løsning er, at det  

 pågældende område i overensstemmelse med ministerens redegørelse til udvalget  

 af 26. oktober 1988 indgår i udbuddet i 3. runde, således at alle ansøgere  

 stilles lige også i relation til forhandlingerne om tildeling af denne blok.
 Et mindretal inden for flertallet (Centrum-Demokraternes og  

 Kristeligt Folkepartis medlemmer af udvalget) er af den opfattelse, at det  

 vil være mest hensigtsmæssigt, at det resterende ikke-koncessionsbelagte  

 areal i blok 5603/28 nordøst for det foreløbigt afgrænsede Gert-område  

 friholdes fra det forestående udbud.
 Et mindretal (Socialistisk Folkepartis medlemmer af udvalget)  

 ønsker at udtale:
Set i lyset af såvel de hidtidige erfaringer med  

 efterforskningsaktiviteten i det danske område som udviklingen i oliepriserne  

 forekommer det rimeligt at foretage visse justeringer i de økonomiske vilkår.  

 Efter SF's opfattelse vil det dog være uheldigt at svække kravene til  

 forskning, uddannelse og træning, således som der er lagt op til for felterne  

 uden for Centralgraven.
Det vil efter SF's opfattelse være forkert under de  

 kommende forhandlinger som udgangspunkt at tage, at det nuværende lave niveau  

 for oliepriserne vil holde sig på det lange sigt.
SF deler ønsket om at få placeret operatørskaber, bl.a. i Centralgraven,  

 til I/S Dansk Operatørselskab (DANOP), men afviser ikke at andre selskaber  

 kan komme på tale som operatører på acceptable vilkår, dersom dette fører til  

 en væsentlig forøget efterforsksningsaktivitet, og dersom kravet om statsligt  

 indseende opfyldes fuldt ud.
I svaret på spørgsmål 6 fastslår ministeren, at  

 det »af selskaberne opfattes som ganske byrdefuldt at skulle inddrage  

 DANOP som operatør«, og (senere) »med hensyn til 3. udbudsrunde har  

 de umiddelbare reaktioner fra operatørselskaberne understreget indtrykket af,  

 at den foreslåede operatørpolitik opfattes som byrdefuld for denne kategori  

 af olieselskaber«, dvs. de af selskaberne, der som oftest selv er  

 operatører.
Hvad angår omfanget af udbudet tilslutter SF sig ministerens redegørelse,  

 der siger, at hele det ikke-koncessionsbelagte danske område udbydes.
I  

 skrivelse til udvalget af 18. november 1988 har ministeren redegjort for  

 nogle overvejelser vedrørende specielt blok 5603/28, hvor bevillingshaverne i  

 DUC har givet udtryk for interesse for at kunne råde over et allerede  

 tilbageleveret område beliggende øst for Gert-strukturen, der blev erklæret  

 kommercielt udnytteligt 30. december 1987. Disse overvejelser er siden blevet  

 uddybet yderligere i svarene på spørgsmål 4 og 5.
I tilknytning til dette spørgsmål kan SF tilslutte sig den ovenfor anførte  

 konklusion, hvorefter det ikke ses, at der er nogen forhåndsbinding for  

 staten til at tildele koncessionen.
SF kan tilslutte sig det synspunkt, at  

 den rigtige løsning er, at det pågældende område i overensstemmelse med  

 ministerens redegørelse til udvalget af 26. oktober 1988 indgår i 3.  

 udbudsrunde, således at alle ansøgere stilles lige også i relation til  

 forhandlingerne om tildeling af denne blok.
SF noterer sig, at ministeren i svarene på spørgsmål 4 og 5 understreger,  

 at Energiministeriet som grundlag for brevet af 18. november 1988 til  

 udvalget har forudsat, at enhver udstedelse af koncession til det pågældende  

 område kun vil kunne foretages efter forudgående forelæggelse for  

 Folketingets Energipolitiske udvalg.
Ligeledes har SF med tilfredshed noteret  

 sig, at ministeren fastholder, at området er tilbageleveret, og at DUC derfor  

 ikke har grundlag for krav om revision af feltafgrænsningen omkring  

 Gert-feltet, således at den kommer til at omfatte den del af Gert-feltet, som  

 måtte findes i det tilbagegivne område.
 SF lægger stor vægt på, at der lægges begrænsninger på aktiviteter i de  

 indre farvande, hvor miljøhensyn tilsiger det.
 SF imødeser forelæggelsen af resultatet af forhandlingerne med ansøgerne  

 for Folketingets Energiudvalg,inden den endelige tildeling af koncessioner  

 finder sted i 1989.
Et andet mindretal (Fremskridtspartiets medlem af udvalget)  

 tilslutter sig energiministerens forslag til 3. udbudsrunde.
Mindretallet  

 mener, at det er vigtigt at komme videre med såvel efterforskning som  

 produktion af kulbrinter fra dansk område.
Imidlertid er mindretallet ikke  

 tilfreds med ministerens afgørelse om arealet i blok 5603/28 ved Gert-feltet.
Mindretallet mener, at ministeren skal afslutte forhandlingerne med DUC,  

 før dette areal udbydes i 3. udbudsrunde.
Det er meget uklogt at udbyde et  

 område, som efter al sandsynlighed ender i en voldgiftssag.
 Hele 3. udbudsrunde kan blive forstyrret af denne voldgiftssag, idet der  

 hos interesserede kan opstå tvivl om de danske udbud.
DUC forlanger ikke at få hele arealet, men blot, at ministerens  

 grænsedragning flyttes ganske lidt.
Mindretallet opfordrer ministeren til at  

 slutte forhandlingerne med DUC, således at DUC får ret.
Derefter kan resten  

 af arealet indgå i 3. udbudsrunde med fuld effekt og dermed styrke det  

 samlede udbud.
 Mindretallet udtaler tilfredshed med, at ministeren i 3. udbudsrunde  

 slækker på betingelserne for de interesserede, men mener dog, at den 3.  

 udbudsrunde kan gøres mere attraktiv ved at fjerne kravene til DANOP's  

 operatøropgaver.
 P. u. v.
Duetoft formand ENERGIMINISTERIET Bilag I København, den 18. november 1988 Til Folketingets Energipolitiske Udvalg Af min redegørelse vedrørende 3.  

 udbudsrunde fremgår, at det er hensigten at udbyde hele det ledige areal,  

 dvs. alle de områder, som ikke i dag er koncessionsbelagte.
Disse områder  

 omfatter bl.a. de arealer, som A.P.
Møller i henhold til 1981-aftalen afgav  

 pr. 1. januar 1986.
I skrivelse af 7. januar 1987 blev udvalget orienteret om  

 Energiministeriets godkendelse af disse afsluttende arealafgivelser og om, at  

 der på grund de geologiske usikkerhedsfaktorer med hensyn til udstrækningen  

 af bl.a.
Gert-forekomsten over for bevillingshaverne var taget forbehold om  

 en indskrænkning af de afgrænsede arealer, såfremt det viser sig, at  

 forekomsten er mindre end antaget på tidspunktet for godkendelsen.
I skrivelse af 21. januar 1988 blev udvalget dernæst orienteret om, at  

 bevillingshaverne havde erklæret den del af forekomsten Gert, der ligger  

 inden for bevillingshavernes koncessionsområde, kommercielt udnyttelig.  

 Gert-forekomsten strækker sig over såvel dansk som norsk sokkelområde,  

 hvorfor det må imødeses, at der skal træffes aftaler om samordnet dansk/norsk  

 udnyttelse af forekomsten.
Endvidere oplystes, at Energiministeriet på denne  

 baggrund samt under henvisning til, at det vil være nødvendigt at gennemføre  

 yderligere boringer i Gert-strukturen som grundlag for udarbejdelsen af en  

 indvindingsplan, havde fastsat fristen for indsendelsen af en indvindingsplan  

 på Gert-forekomsten til 30. december 1990.
Bevillingshavernes igangværende undersøgelser og afgrænsningsarbejder  

 viser, at Gert-forekomsten på dansk side muligvis strækker sig ind i  

 ikke-koncessionsbelagt område, hvilket rejser spørgsmålet om det  

 hensigtsmæssige i i den kommende runde at udbyde dette begrænsede område.
Det  

 er min vurdering, at indtil dette spørgsmål er afklaret, bør det tilgrænsende  

 areal ikke udbydes, fordi vilkårene i 3. udbudsrunde tager sigte på tildeling  

 af blokke med henblik på efterforskning og ikke på den mindre risikofyldte  

 opgave, som består i vurdering og i påkommende fald indvinding af allerede  

 gjorte fund.
Hertil kommer, at bevillingshaverne har gjort gældende, at der  

 ved den endelige afgrænsing af Gert-forekomsten bør tages hensyn til den del,  

 der måtte befinde sig uden for det foreløbigt afgrænsede område.
 De foreliggende oplysninger peger på, at det vil være mest  

 hensigtsmæssigt, at de fortsatte undersøgelser og afgrænsningsarbejder  

 vedrørende Gert-forekomsten i sin helhed fuldføres af bevillingshaverne og  

 rettighedshaverne på norsk side.
Jeg finder det herefter mest hensigtsmæssigt, at det resterende  

 ikke-koncessionsbelagte areal i blok 5603/28 nordøst for det foreløbigt  

 afgrænsede Gert-område som vist på vedlagte skitse, friholdes fra det  

 forestående udbud.
Herved vil bevillingshavernes igangværende bestemmelse af  

 ressourcegrundlaget i hele Gert-forekomsten kunne videreføres og afsluttes,  

 således at en stillingtagen til, hvorledes der skal forholdes med den del af  

 Gert-forekomsten, der måtte ligge uden for den foreløbige afgrænsning, kan  

 ske på et mere sikkert grundlag, der senest vil fremkomme i forbindelse med  

 bevillingshavernes indsendelse af en indvindingsplan i slutningen af 1990.
Med venlig hilsen Jens Bilgrav-Nielsen Bilag II Nogle af udvalgets spørgsmål til energiministeren og dennes svar herpå Spørgsmål 1 (ad kap. 5):
»Udvalget anmoder om en uddybende redegørelse vedrørende  

 udbudsvilkårene før og nu i sammenlignelige lande.« Svar:
 I forbindelse med udarbejdelsen af redegørelsens kapitel 5 om økonomiske  

 vilkår er der foretaget en sammenlignende analyse af Danmarks  

 konkurrencemæssige position i forhold til Norge, England, Irland og Holland.
Som nævnt i redegørelsen er der de seneste år sket betydelige lempelser i  

 disse andre nordvesteuropæiske landes koncessionsvilkår.
En række af  

 ændringerne er sket med henvisning til den lavere oliepris siden slutningen  

 af 1985.
I slutningen af 1986 gennemførtes således i Norge en række tilpasninger i  

 skatte- og afgiftspolitikken: Royalty (før 8-16 pct.) blev ophævet for nye  

 felter; særskatten på olie og gas (før 34 pct.) blev nedsat til 30 pct., og  

 der blev indført mere gunstige afskrivningsregler.
Endelig stilles der ikke  

 længere krav om bæring af Statoil.
I UK er der gennemført lempelser i koncessionsvilkårene i flere omgange.
I  

 1982 blev statsselskabet British National Oil Corporation (BNOC)  

 privatiseret, og siden har der ikke været egentlig statsdeltagelse i UK.
I  

 1983 blev nye offshore felter (med undtagelse af felter i det sydlige  

 gasbassin) fritaget for royalty (før 12,5 pct.). Endvidere er det  

 tilkendegivet olieselskaberne, at royalty vil blive ophævet for alle nye  

 felter i de resterende offshore-områder og på land, dog således at der  

 samtidig sker en mindre skærpelse af kulbrintebeskatningen i disse områder.  

 Endelig er selskabsskatten gradvis blevet nedsat (fra 50 pct. i 1984) til de  

 i dag gældende 35 pct., og selskabernes fradragsmuligheder er forøget.
I Irland er der i 1986 og 1987 gennemført store lempelser i de økonomiske  

 koncessionsvilkår.
Regimet fremstår i dag uden royalty (før 8-16 pct.) og  

 uden statsdeltagelse (før op til 50 pct. på båret basis). Irland har aldrig  

 haft nogen form for særskat relateret til olie og gas (kulbrinteskat).
For så vidt angår Holland vedrører de seneste lempelser alene  

 selskabsskatten.
Der er således sket en gradvis nedsættelse af  

 selskabsskatten til de nugældende 35 pct. (før 43 pct.).
Nedenfor fremgår i skemaform de aktuelle økonomiske vilkår i de 4 lande,  

 som kan sammenlignes med Danmark.
For så vidt angår Danmark afspejler  

 oversigten det fremsatte forslag til vilkår i 3. udbudsrunde.
ENERGIMINISTERIET 25. november 1988 Oversigt: Koncessionsvilkår i sammenlignelige lande Spørgsmål 2 (ad kap. 7):
 »Udvalget ønsker en uddybende redegørelse for eksisterende  

 uddannelsesaftaler og for, hvorledes der påtænkes lempet ved disse forhold i  

 forbindelse med 3. udbudrunde«.
 Spørgsmål 3:
 »Udvalget ønsker en uddybende redegørelse for, hvilke  

 forskningsprojekter der hidtil har været«.
 Svar:
Energistyrelsen har udarbejdet vedlagte redegørelser for udnyttelsen af de  

 eksisterende forsknings- og uddannelsesaftaler.
Heraf fremgår, at  

 uddannelsesaktiviteten på basis af de nuværende aftaler kan opretholdes  

 nogenlunde uforandret i 1989 og 1990. For så vidt angår forskningsmidlerne  

 kan det nævnes, at ca. 49 mio. kr. af den samlede forpligtelse i 1. og 2.  

 udbudsrunde på ca. 62 mio. kr. må forventes at være disponeret ved udgangen  

 af 1988, hvilket formentlig betyder, at disse midler vil være opbrugt noget  

 tidligere.
Som det fremgår af min redegørelse for 3. udbudsrunde, er det fortsat  

 hensigten at søge at opnå aftaler om forskning, udvikling og  

 uddannelse/træning i forbindelse med tildeling af tilladelser i  

 Centralgraven, hvorimod det i lyset af det forringede incitament til  

 olieefterforskning er hensigten ikke at søge at opnå sådanne aftaler i  

 efterforskningsfasen ved tildeling af tilladelser uden for Centralgraven.  

 Denne lempelse sker med henblik på at fastholde efterforskningsinteressen for  

 disse områder.
Lempelsen må sammen med de generelt forringede økonomiske  

 forudsætnigner for olieefterforskning skønnes at føre til lavere  

 koncessionsbetalt aktivitet for forsknings- og uddannelsesområdet i de  

 nærmeste år.
 Vedrørende Folketingets Energipolitiske Udvalgs spørgsmål til ministerens  

 redegørelse af 26. oktober 1988 om 3. runde (kap. 7, pkt. 2).
Notat om Status for udnyttelsen af eksisterende uddannelsesaftaler I forbindelse  

 med udbudsrunderne er der indgået aftaler med rettighedshaverne, hvor disse  

 forpligter sig til at tilbyde eller afholde udgifterne til efteruddannelse og  

 videreuddannelse af medarbejdere i energiadministrationen, andre danske  

 myndigheder og ansatte og studerende på forsknings- og  

 uddannelsesinstitutioner.
 Uddannelsestilbudene kan opdeles i fem hovedkategorier:
 - Træningsophold hos olieselskaberne.
 - Deltagelse i olieselskabernes interne kurser.
 - Grundlæggende kurser i Danmark.
 - Stipendier til udenlandske universiteter.
 - Gæsteprofessorater.
 Formålet med uddannelsen er at styrke den danske viden inden for  

 olie-/gasrelaterede emner af både teknisk, økonomisk og administrativ  

 karakter.
 Træningsophold - typisk af 6 måneders varighed - og kurser hos  

 olieselskaberne giver medarbejderne inden for olie/gassektoren i Danmark  

 mulighed for at få supplerende specialviden, »brancheerfaring«, som  

 det ikke vil være muligt at få ved at følge almindelige kurser.
 Olieselskabernes kurser i Danmark og mulighederne for at få  

 gæsteprofessorer ansat i 6 måneder ved højere læreanstalter giver en bredere  

 målgruppe mulighed for olie/gasrelateret uddannelse, mens stipendierne  

 anvendt ved udenlandske universiteter kan give studerende m.fl. lejlighed til  

 at supplere deres danske grunduddannelse.
 Uddannelsesaftalerne løber over 6 år.
 Alle rettighedshaverne er pålagt uddannelsesforpligtelser, men omfanget og  

 karakteren af uddannelsesforpligtelserne er forskellige.
 Til træningsophold er i 1. og 2. runde afsat 24 henholdsvis 15 mandår, til  

 interne kurser 143 henholdsvis 108 manduger.
 Til kurser i Danmark, hvor der typisk deltager 15-25 personer, 56  

 henholdsvis 14 uger.
 Ved 2. runde tilbydes tillige 9 stipendier a 6 måneder til studier ved  

 universitetsinstitutter eller tilsvarende uden for Danmark og 3  

 gæsteprofessorater/-forelæsere a 6 måneder i Danmark på universiteter eller  

 tilsvarende.
Nogle selskabers forpligtelse begrænses yderligere af et beløbsmæssigt  

 maksimum på i alt godt 161/2 mio. kr.
Derudover skønnes der at ligge  

 uddannelsesforpligtelser af nogenlunde samme størrelsesorden hos de  

 selskaber, der kun har tidsrammer på deres uddannelsesforpligtelser.
Altså i  

 alt uddannelsesmuligheder for omkring 33 mio. kr.
 1. runde-midlerne er, bortset fra et par selskaber, stort set opbrugt,  

 mens 2. runde-selskabernes uddannelsestilbud fortsætter på det nuværende  

 niveau.
 Det betyder, at der i 1989 og 1990 vil kunne opretholdes nogenlunde samme  

 uddannelsesaktivitet som i 1988 - det vil sige:
 7 træningsophold a 6 måneder.
 30-32 kurser hos olieselskaberne.
 10 ugers kurser i Danmark.
 Et par stipendiater.
 Derefter vil uddannelsemulighederne stort set blive halveret.  

 Uddannelsesforpligtelserne kan selvfølgelig også afvikles mere glidende med  

 et jævnt fald.
 Vedrørende Folketingets Energipolitiske Udvalgs spørgsmål til ministerens  

 redegørelse af 26. oktober 1988 om 3. runde (kap. 7, pkt. 3).
Notat om Status for udnyttelsen af licenshavernes forskningsforpligtelser Den  

 samlede forskningsforpligtelse for 1. og 2. runde er ca. 62 mio. kr. (ca. 17  

 mio. + ca. 45 mio.).
 Med baggrund i 1. runde er nedennævnte projekter gennemført eller under  

 gennemførelse.
 - Marginal Field Development Study (Rambøll & Hannemann og Aalborg  

 Værft).
- Onshore Chalk Coring Study (Århus Universitet) - On-bottom Stability of Marine Pipelines (Dansk Hydraulisk Institut).
 - Interfacial Tension Measurements (Danmarks Tekniske Højskole).
 - Studies of Near Critical hydrocarbon Fluids (Danmarks Tekniske  

 Højskole).
 - Deep Water Mooring (Dansk Hydraulisk Institut).
 - Real Time Marine Seismic Control System (Phase B) (Ødegaard &  

 Danneskiold-Samsøe).
 - Vibration Monitoring of Rotaring Machinery (Ødegaard &  

 Danneskiold-Samsøe).
- Cambro-Ordocician Alum Shale Project (Københavns Universitet) - Determination of the Field Acoustic Signature of Marine Seismic Array  

 from New Field Measurements (Ødegaard & Danneskiold-Samsøe).
 - Environmental Effect on Slow Straining of Marine Pipelines  

 (Korrosionscentralen).
- General Update of Environmental Design Data for the Danish Offshore  

 Sector (Dansk Hydraulisk Institut) - Further Development of an Oceanographic Hindcast System Model (Dansk  

 Hydraulisk Institut) - Geochemical Study of Perminan and Jurassic Sediments in NW-Europe (Århus  

 Universitet) - Permian Carbonates Study (Danmarks Geologiske Undersøgelse) - Regional Hydrocarbon Study (Danmarks Geologiske Undersøgelse) Projekternes gennemførelse svarer til, at 15.600.000 kr. er disponeret ud  

 af de samlede midler i 1. runde på ca. 17 mio. kr.
 Med baggrund i 2. runde er nedenævnte projekter gennemført eller under  

 gennemførelse:
- Preproject: Danish Goods and Services (Liisberg, Århus) - Basin Analysis of the Danish Central Graben (Århus Universitet,  

 Københavns Universitet, Danmarks Geologiske Undersøgelse, DOPAS) - Preproject - Field Installations (Denerco) - Field Installations Projects (Denerco) - Studies of Near Critical Hydrocarbon Fluids (Danmarks Tekniske Højskole) - Stability of Pipelines (Dansk Hydraulisk Institut) - Hydrodynamic Forces (Dansk Hydraulisk Institut) - Radar Altimetry (Geodætisk Institut) - Biostratigraphy and Organic Geochemistry of Mesozoic on Bornholm  

 (Danmarks Geologiske Undersøgelse) - Use of Biomarkers and Models in Prediction of Coastal Vulnerability  

 (Vandkvalitetsinstituttet) - Concrete Platforms Concepts (Denerco) - High Pressure High Temperature Particle Transport (Danmarks Tekniske  

 Højskole) - Environmental Design Conditions (Dansk Hydraulisk Institut) - Fluid Behavior Bulkphase Properties and Phase Equilibria for Miscible  

 and Immiscible Oil Displacements Processes (Danmarks Tekniske Højskole) - Pipe Flow of Oil with Wax, Water and Sand (Risø + LICconsult) - Real Time Marine Seismic Quality Control System (Phase II) (Ødegaard  

 & Danneskiold-Samsøe) - Quality Control of Seismic Data (Ødegaard & Danneskiold-Samsøe) - Computer Aided Design of Seismic Aquisition Parameters (Dancomp).
 Herudover har 2. runde-koncessionshaverne forpligtet sig til at deltage i  

 et større projekt under Skov- og Naturstyrelsen med 2,5 mio. kr.
 Dette svarer til, at 2. runde-koncessionshaverne indtil nu har kommittet  

 sig for ca. 32 ud af den samlede forpligtelse på ca. 45 mio. kr.
 Der foregår i øjeblikket forhandlinger med olieselskaberne om igangsætning  

 af projekter til en værdi af ca. 2 mio. kr.
 I alt betyder dette, at ca. 49 mio. kr. ud af den samlede 1.- og  

 2.-rundeforpligtelse på ca. 62 mio. kr. må forventes at være disponeret ved  

 udgangen af 1988.
 I oktober 1987 afleverede det af energiministeren nedsatte Kulbrinteudvalg  

 sin første rapport til ministeren - »Forskning og Erhvervsudvikling på  

 kulbrinteområdet i Danmark«.
 Rapportens indstillinger er under implementering, og Energistyrelsen har  

 siden rapportens fremkomst vurderet projektansøgninger i lyset af de  

 indsatsområder og intentioner, der er omtalt i denne rapport.
 Spørgsmål 4:
»Udvalget ønsker oplyst, om det efter ministerens vurdering har  

 betydning for ansøgerne til 3. udbudsrunde, at det resterende  

 ikke-koncessionsbelagte areal i blok 5603/28 nordøst for det foreløbigt  

 afgrænsede Gert-område, friholdes fra det forestående udbud.« Spørgsmål 5:
»Udvalget ønsker oplyst, hvorfor DUC ikke er henvist til at søge på  

 lige fod med andre.« Svar:
 Da besvarelsen af de to spørgsmål hænger sammen, har jeg valgt at besvare  

 dem under et.
I mit brev af 18. november 1988 oplyste jeg udvalget om de overvejelser,  

 der ligger bag forslaget om ikke at udbyde restområdet i blok 5603/28, hvor  

 Gert-feltet er beliggende.
Det fremgår heraf, at baggrunden bl.a. er, at der  

 er mulighed for, at Gert-feltet strækker sig ind i det pågældende område.
Muligheden for at kunne få del i et fund, der som Gert er erklæret  

 kommercielt, må skønnes af interesse for mange olieselskaber og dermed også  

 for mulige ansøgere i 3. runde.
Energiministeriet har imidlertid ment, at  

 denne interesse burde vige for hensynet til - i kraft af yderligere  

 oplysninger om området - at sikre staten et bedre grundlag for en  

 stillingtagen til, hvorledes området bør udnyttes.
Undergrundsloven giver mulighed for en bred vifte af løsningsmodeller,  

 gående fra udbydelse i koncession til at området udnyttes af staten selv.  

 Hvilken løsning der vil give den optimale udnyttelse af området kan der bedst  

 tages stilling til, når der foreligger flere oplysninger om forholdene i  

 området.
Skulle nye oplysninger således vise, at der i givet fald ville blive  

 tale om at give koncession til en del af et allerede gjort fund, vil det være  

 naturligt, at de økonomiske vilkår justeres i forhold hertil.
 Det skal i den forbindelse understreges, at Energiministeriet som grundlag  

 for brevet af 18. november til udvalget har forudsat, at enhver udstedelse af  

 koncession til det pågældende område kun vil kunne foretages efter  

 forudgående forelæggelse for Folketingets Energipolitiske Udvalg.
Dette indebærer, at også en eventuel tildeling af området til DUC vil  

 kræve forudgående forelæggelse for udvalget.
Der kan således ikke i  

 skrivelsen indfortolkes nogen hensigt om at give DUC en fortrinsstilling ved  

 en stillingtagen til udnyttelsen af dette område.
Som det fremgår af skrivelsen, vil det ved en stillingtagen til  

 spørgsmålet om udnyttelsen af det pågældende område være hensigtsmæssigt for  

 staten at have så mange oplysninger som muligt om området, hvilket især vil  

 fremkomme gennem DUC's igangværende arbejde med at forberede en  

 udbygningsplan for Gert-forekomsten.
Dette arbejde skal senest være afsluttet  

 ved udgangen af 1990.
På denne baggrund har Energiministeriet ikke fundet det nødvendigt i  

 skrivelsen af 18. november at tage stilling til, hvorledes en tildeling til  

 sin tid mest hensigtsmæssigt kan foregå.
Det vil imidlertid efter  

 Energiministeriets opfattelse være naturligt, at tildeling af koncession til  

 det pågældende område sker ved en - eventuelt særlig - udbudsrunde.
Det skal samtidig bemærkes, at DUC har forbeholdt sig at kræve en revision  

 af feltafgrænsningen omkring Gert-feltet, således at den kommer til at  

 omfatte den del af Gert-feltet, som måtte findes i det nævnte område.
Det er  

 Energiministeriets opfattelse, at DUC ikke har grundlag for et sådant krav.  

 Samtidig vil det naturligvis kunne være mindre hensigtsmæssigt at lade 3.  

 udbudsrunde omfatte et område, hvis status er omtvistet.
Dette vil kunne  

 undgås, såfremt en stillingtagen til udnyttelsen af området afventer  

 yderligere oplysninger om Gert-forekomstens udstrækning.
 På den anførte baggrund har Energiministeriet, som anført i skrivelsen af  

 18. november 1988, fundet det rigtigst at holde det pågældende område uden  

 for udbuddet i 3. runde.
Jeg skal samtidig fremhæve, at jeg lægger meget vægt på, at der sikres  

 bred enighed om vilkårene for 3. udbudsrunde og dennes omfang.
Jeg vil derfor  

 være parat til at drøfte andre løsninger, som giver mulighed for at tilgodese  

 de hensyn, der ligger bag min skrivelse af 18. november 1988.
Jeg skal i den forbindelse pege på, at undergrundslovens regler om  

 udbudsrunder indebærer, at Energiministeriet ikke er forpligtet til at  

 tildele koncessioner på grundlag af de ansøgninger, der er indkommet.
Det  

 følger bl.a. heraf, at der efter et eventuelt udbud af det pågældende område  

 i 3. runde vil være mulighed for i lyset af de ovennævnte hensyn at vurdere,  

 hvorvidt det på det til den tid foreliggende oplysningsgrundlag vil være  

 hensigtsmæssigt at tildele koncession på området eller at udskyde en  

 disponering af området, indtil der foreliger yderligere oplysninger.
 Spørgsmål 6:
»Udvalget ønsker en redegørelse for DANOP's operatørskab i 1. og 2.  

 udbudsrunde.
Udvalget ønsker i den forbindelse ministerens vurdering af, i  

 hvilken grad kravet om DANOP's operatørskab har hæmmet andre interesserede i  

 at påtage sig efterforskningsarbejde.« Svar:
 Dansk Operatørselskab I/S (DANOP) blev oprettet i sommeren 1985 i  

 forbindelse med 2. udbudsrunde.
 Der var således ingen DANOP-operatørselskaber i 1. udbudsrunde.
I 2. udbudsrunde fik DANOP 2 operatørskaber i forbindelse med  

 Statoilkonsortiets tilladelser og 1 operatørskab for hydro-konsortiet.
Af  

 disse var der tale om 2 efterforskningsoperatørskaber - det ene i  

 Centralgraven og det andet på land.
Herudover fik DANOP option på at indtræde  

 i en anden af henholdsvis Hydro-konsortiets og Statoil-konsortiets  

 tilladelser, såfremt efterforskningen på de 2 første (offshore-) tilladelser  

 ikke resulterede i kommercielle fund.
 DANOP fik ikke operatørskaber i forbindelse med de to øvrige 2.  

 rundekonsortiets tilladelser. (Amoco- og Agip-konsortierne).
Foruden de nævnte 4 konsortier, som fik tildelt koncessioner i 2. runde,  

 var der ansøgninger, som af forskellige grunde ikke kunne imødekommes.
Det er  

 imidletid Energiministeriets opfattelse, at dette skyldes andre årsager end  

 ministeriets operatørpolitik.
Hvorvidt andre olieselskaber i 2. runde afholdt sig fra overhovedet at  

 søge på grund af operatørpolitikken, er vanskeligt at sige.
Energiministeriet  

 har ikke været vidende om sådanne tilfælde, uanset at man i øvrigt har fået  

 indtryk af, at det af selskaberne opfattes som ganske byrdefuldt at skulle  

 inddrage DANOP som operatør.
 Det er efter Energiministeriets skøn i første række den samlede virkning  

 af vilkårene, hvori operatørspørgsmål indgår som eet blandt flere elementer,  

 der vurderes af selskaberne, når de skal stilling til at ansøge i en runde.  

 For de af selskaberne, der som oftest selv er operatører, kan  

 operatørpolitikken vurderes som et element, der spiller en særlig vigtig  

 rolle og derfor kan føre til en mindsket interesse for at efterforske i  

 Danmark fra disse selskabers side.
 Med hensyn til 3. udbudsrunde har de umiddelbare reaktioner fra  

 operatørselskaberne understreget indtrykket af, at den foreslåede  

 operatørpolitik opfattes som byrdefuld for denne kategori af olieselskaber.
 Spørgsmål 7:
»Udvalget ønsker oplyst, hvorvidt Rådsdirektivet om fremgangsmåderne  

 ved tilbudsgivning inden for vand, energi og transport samt telekommunikation  

 får nogen betydning for 3. udbudsrunde.« Svar:
Som led i gennemførelsen af det indre marked har EF-Kommissionen fremsat  

 forslag til Rådets direktiver om fremgangsmåderne ved tilbudsgivning inden  

 for vand, energi og transport samt telekommumikation.
Der er tale om et  

 forslag omfattende de tre førstnævnte områder og et andet omfattende  

 telekommunikation.
 Energiområdet er undtaget fra de gældende direktiver om offenlige indkøb  

 og om offentlige bygge- og anlægskontrakter.
 Formålet med direktivforslaget for så vidt angår vand, energi og transport  

 er at sikre åbent udbud af bygge- og anlægskontrakter, samt af kontrakter om  

 indkøb af varer m.v. og at sikre fri konkurrence mellem tilbudsgivere fra  

 alle EF-lande på disse områder.
Såfremt forslaget gennemføres i sin nuværende udformning, vil det for så  

 vidt angår olie/gas-virksomheden komme til at gælde for alle  

 rettighedshavere, såvel i 1. og 2. runde som i 3. runde samt DUC.
Forslaget  

 tilsigter imidlertid alene at regulere disse virksomheders fremgangsmåde ved  

 bygge- og anlægskontrakter og indkøb i forbindelse med aktiviteterne.
Det følger heraf, at medlemsstaternes tildeling af koncessioner ikke er  

 omfattet af forslaget, idet der ikke i den forbindelse er tale om indgåelse  

 af en bygge- og anlægskontrakt eller om et offentligt indkøb (jf. forslagets  

 artikel 1), men derimod om tildeling af en tilladelse til at efterforske og  

 udvinde kulbrinter på et nærmere defineret område.
Forslaget har således ikke  

 betydning for medlemsstaternes udbudspolitik og de vilkår, hvorpå  

 udbudsrunder gennemføres.
 Jeg kan i øvrigt oplyse, at Energiministeriet i øjeblikket gennemfører en  

 nøjere gennemgang og vurdering af forslaget, og at resultaterne heraf vil  

 indgå i regeringens samlede stillingtagen til forslaget.
 Samrådsspørgsmål A:
A.
Udvalget ønsker en uddybende besvarelse af spørgsmål 4 og 5, jf. bil.  

 12.
