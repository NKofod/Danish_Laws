I medfør af § 6A i lov om vurdering af landets faste ejendomme skal  

 vurderingsrådenes ansættelser og fordelinger fra og med 17. alm. vurdering  

 pr. 1. april 1981 omregnes til kontantansættelser.
Lovbestemmelsen er optrykt  

 som bilag 1 til dette cirkulære.
1. Vurderingsrådene skal som hidtil foretage  

 ansættelserne på grundlag af værdien ved sædvanlig prioritering.
Omregningen  

 af vurderingsrådets ansættelser ved 17. alm. vurdering sker ved  

 statsskattedirektoratets foranstaltning, medens omregningen af ansættelserne  

 i henhold til vurderingslovens § 4 og § 4A foretages af vurderingsrådet.
 Omregningen til kontantansættelse sker på grundlag af omregningsfaktorer,  

 der angiver forholdet mellem kontantværdien og værdien ved sædvanlig  

 prioritering.
Ligningsrådet har til brug for omregningen af ansættelserne ved 17. alm.  

 vurdering samt af ansættelserne ved de vurderinger, der foretages i perioden  

 1. april 1981 til 31. marts 1982 i henhold til § 4 og § 4A, fastsat de i  

 bilag 2 anførte omregningsfaktorer.
Omregningsfaktorerne er specificeret  

 efter ejendommens art og geografiske beliggenhed.
Ved ejendommens  

 klassificering efter art er der taget udgangspunkt i den af vurderingsrådene  

 foretagne opdeling af ejendommene efter benyttelse, jfr. den i bilag 4  

 anførte vejledning om anvendelse af benyttelseskoder.
Endvidere foretages der  

 for beboelsesejendomme en opdeling efter antal lejligheder.
For visse mindre  

 ejendomsgrupper anvendes der samme omregningsfaktor for hele landet.
 2. Den for en given ejendom anførte omregningsfaktor  

 skal anvendes ved omregningen af samtlige ansættelser og fordelinger for den  

 pågældende ejendom.
3. Efter omregningen af 17. alm. vurdering til  

 kontantansættelse foretages der maskinelt en afrunding af ansættelserne efter  

 de i bilag 3 anførte retningslinjer.
Afrundingen af kontantansættelserne af §  

 4 og § 4A-vurderingerne foretages af vurderingsrådene efter samme  

 retningslinier.
4. På meddelelsen til ejeren om resultatet af 17. alm.  

 vurdering og af vurderinger i henhold til § 4 og § 4A gives der oplysning om  

 såvel kontantværdi som værdien ved sædvanlig prioritering af samtlige  

 ansættelser og fordelinger.
Der foretages dog ingen omregning af  

 grundværdispecifikationen og af specifikationen af fradragene for  

 forbedringer.
 5. Såfremt vurderingsrådet efter 1. april 1981 har  

 foretaget vurderinger efter § 4 eller § 4A og meddelt ejeren resultat heraf,  

 må der udsendes en supplerende meddelelse til ejeren med oplysning om  

 kontantansættelserne.
Statsskattedirektoratet, den 21. juli  

 1981 HANS WESTERBERG / Klaus Lundsager Bilag 1 Vurderingslovens § 6A.
De af vurderingsrådene foretagne ansættelser af ejendomsværdi, grundværdi,  

 fradraget for forbedringer samt fordelinger efter § 33 omregnes ved  

 statsskattedirektoratets foranstaltning til kontantansættelser ved benyttelse  

 af omregningsfaktorer, der fastsættes af ligningsrådet.
Omregningsfaktorerne  

 fastsættes på grundlag af vurderingstidspunktets kursniveau for de  

 prioriteter, som er forudsat ved vurderingen, jfr. § 10, stk. 3. Der  

 fastsættes forskellige omregningsfaktorer for ejendomme af forskellig art og  

 forskellig geografisk beliggenhed.
Der benyttes samme omregningsfaktor ved  

 omregning af en ejendoms ejendomsværdi, grundværdi, fradraget for  

 forbedringer og de på grundlag heraf foretagne fordelinger.
 Stk. 2.  Ansættelser efter § 4 og § 4A omregnes af  

 vurderingsrådet ved benyttelse af de omregningsfaktorer, som er fastsat pr.  

 seneste 1. april.
Bilag 2 Tabel 1 Oversigt over omregningsfaktorer.
Bilag 3 Afrundingsregler ved omregning til kontantværdi.
 Efter omregning af de enkelte ansættelser til kontantværdi foretages en  

 afrunding efter en af følgende regler:
Regel 1 Beløbet afrundes til nærmeste med 100 kr. delelige beløb.
 Denne regel anvendes for:
Grundværdi Samlet fradrag i grundværdi for forbedringer Stuehusets grundværdi Differencebeløb Grundværdi fritaget for grundskyld Ejendomsværdi, hvis denne er mindre end 110 pct. af grundværdien.
Regel 2 Hvis ansættelsen, omregnet til kontantværdi, er mindre end 1 mill. kr.  

 rundes nedad til nærmeste med 10.000 kr. delelige beløb.
 Hvis ansættelsen, omregnet til kontantværdi, er lig 1 mill. kr. eller  

 derover rundes nedad til nærmeste med 50.000 kr. delelige beløb.
 Denne regel anvendes for:
 Ejendomsværdi, hvis denne er 110 pct. af grundværdien eller derover, dog  

 må den afrundede ejendomsværdi ikke blive mindre end den afrundede  

 grundværdi.
 Ejerboligværdier.
 Dækningsafgiftspligtig forskelsværdi.
 Det bemærkes, at for ejendomme, hvor summen af to uafrundede  

 ejerboligværdier var lig den uafrundede ejendomsværdi, vil summen af de  

 afrundede ejerboligværdier ikke nødvendigvis være lig den afrundede  

 ejendomsværdi.
Bilag 4 Vejeldning om anvendelse af benyttelseskoder Kode 00: Undtaget fra vurdering.
 Koden omfatter alle ejendomme, der i deres helhed er undtaget fra  

 vurdering i henhold til vurderingslovens § 7.
 Kode 01: Beboelse.
Koden omfatter ejendomme, der kun benyttes til beboelse og tillige  

 ejendomme, som foruden boliglokaler omfatter enkelte lokaler med  

 erhvervsmæssig benyttelse.
Dette gælder ejendomme, hvor erhvervet kan udøves,  

 uden at ejendommens karakter af beboelsesejendom ændres, f.eks. villaer, hvor  

 enkelte lokaler benyttes til læge- eller dyrlægekonsultation,  

 ejendomsmæglervirksomhed, mindre pensionater o.l., eller udlejningsejendomme,  

 hvor udlejning til andet end beboelse spiller en helt underordnet rolle,  

 f.eks. udleje af enkelte kælderlokaler og garager eller benyttelse af enkelte  

 værelser til damefrisørsalon og lignende.
Vedrørende afgrænsningen mellem  

 beboelse og små landbrugsejendomme henvises til bemærkningerne under kode 05.
 Kode 02: Beboelse og forretning.
Herunder anføres ejendomme, der foruden en eller flere  

 beboelseslejligheder rummer egentlig forretningsvirksomhed.
Hvad der forstås  

 ved forretningsvirksomhed er beskrevet under kode 03. Hvis der i en større  

 ejendom kun findes en enkelt lejlighed, der benyttes af en funktionær med den  

 opgave at føre tilsyn med ejendommens drift, henføres ejendommen dog til kode  

 03, f.eks. en portnerbolig, vicevært- eller varmemesterbolig i en større  

 forretningsejendom.
 Kode 03: Ren forretning.
 Under koden anføres ejendomme, der kun indeholder forretningslokaler.  

 Koden anvendes dog også selv om ejendommen indeholder bolig for portner,  

 vicevært, varmemester eller lignende, jfr. kode 02.
Betegnelsen "forretning" omfatter først og fremmest butikker og  

 kontorer af forskellig art, men også hoteller, restaurationer, biografer,  

 større pensionater, bank- og sparekasselokaler; endvidere  

 håndværksvirksomheder og værksteder, der ikke har karakter af  

 fabriksvirksomhed (se under kode 04), læge- eller tandlægekonsultation,  

 klinikker af forskellig art, frisørsaloner o.lign. samt autoservicestationer.  

 Opregningen er ikke udtømmende.
Særligt bemærkes, at selvstændige garageanlæg  

 ikke henregnes til ren forretning, men kodes med 13.
 Kode 04: Fabrik og lager:
Som "fabrikker" betegnes ikke blot egentlige  

 industrivirksomheder, herunder mejerier, slagterier, sukkerfabrikker,  

 teglværker o.lign., men også større værksteder, som det ikke findes naturligt  

 at betragte som håndværksvirksomheder.
Koden omfatter også gas-, el-, vand-  

 og varmeværker, der tilhører private eller koncessionerede selskaber, og som  

 drives med salg til en større kreds af forbrugere for øje.
Mindre værker, som  

 drives på interessentskabs- eller andelsbasis, alene med det formål at  

 forsyne interessenterne eller andelshaverne, betegnes med kode 13.  

 Afgrænsningen mellem på den ene side håndværksvirksomheder, der kodes med 02  

 (beboelse og forretning) eller 03 (ren forretning), og på den anden side  

 virksomheder, der må betegnes som fabrikker og kodes med 04, kan i visse  

 tilfælde være vanskelig.
Vejledende vil være ejendommens karakter og  

 størrelse, samt om den er beliggende i et forretningskvarter eller  

 industrikvarter.
I hovedstaden og nogle af provinsbyerne findes en del ejendomme med  

 lejligheder og/eller butikker til gaden og fabrikslokaler og/eller større  

 værksteder på bagarealet.
Hvis det skønnes, at hovedparten af sådanne  

 ejendommes samlede lejeværdi (indbefattet lejeværdien af lokaler, som ejeren  

 selv benytter) hidrører fra bolig- og/eller butikslokalerne, kodes de med 02  

 eller 03. I modsat fald kodes de med 04.
Under lager medregnes kun selvstændige lageranlæg.
Lagerlokaler i  

 forbindelse med forretninger som foran defineret går således ind under  

 forretning.
 Kode 05: Landbrug, bebygget.
Under koden henregnes landbrugsmæssigt benyttede, bebyggede ejendomme, som  

 har et areal på mindst 0,55 ha.
Det afgørende er ejendommens benyttelse, og  

 det er uden betydning, om ejeren har sit hovederhverv på ejendommen eller  

 andetsteds.
Det er ligeledes uden betydning, om ejendommen er noteret i  

 matriklen som landbrug.
 I en del tilfælde kan beboelsen på mindre landbrugsejendomme udgøre en så  

 dominerende del af værdien, at ejendommen bør kodes som beboelse 01.  

 Ejendomme, hvor beboelses- og landbrugselementet er betydningsmæssigt  

 sideordnede, dvs. ejendomme, der traditionelt betegnes som "beboelse med  

 tilknyttet landbrug", anføres under kode 01, hvis grundarealet udgør  

 mellem 0,55 og 2 ha, og under kode 13, hvis grundarealet er på 2 ha eller  

 derover.
 Hvis der på ejendommen foruden landbrug drives anden virksomhed af  

 væsentlig betydning, må der skønnes over, om ejendommen skal kodes som  

 landbrug eller henføres til koden for den pågældende virksomhed, eventuelt om  

 den skal henføres til kode 13.
 Kode 06: Særskilt vurderet skov og plantage.
Koden omfatter kun særskilt vurderede skove og plantager, incl. de under  

 skoven vurderede tjenesteboliger.
Ejendomme, der omfatter dels landbrug, dels  

 skovbrug, kodes med 05, medmindre landbruget er af uvæsentligt omfang.
 Kode 07: Frugtplantage, gartneri, planteskole.
Koden benyttes kun i de tilfælde, hvor frugtavls-, gartneri- eller  

 planteskolevirksomheden er det til ejendommen knyttede hovederhverv.
Drives  

 virksomheden som bierhverv på en landbrugsejendom, kodes ejendommen som  

 landbrug (kode 05).
 Kode 08: Sommerhus.
Som sommerhuse betragtes alle ejendomme, der efter deres almindelige  

 karakter er beregnet til sommerbeboelse og kun hertil.
Såfremt sådanne  

 ejendomme, f.eks. mindre træhuse, benyttes til helårsbeboelse, går de således  

 alligevel ind under sommerhuse og ikke ind under beboelse.
Beliggenheden i  

 eller uden for sommerhusområde vil kunne være vejledende for, om ejendommen  

 skal betragtes som beboelse eller sommerhus.
 Ved afgørelse af, om såkaldte "bondehuse", der helt eller  

 overvejende benyttes som sommerhuse, skal kodes med 01 eller 08, må hensyn  

 navnlig tages til beliggenheden.
 "Bondehuse" i egentlige sommerhusområder kodes således med 08,  

 medmindre særlige forhold, såsom altovervejende benyttelse af huset til  

 henårsbeboelse, taler for at anvende koden 01.
 Særligt bemærkes, at sommerhuse på lejet grund skal opføres med kode 18.
 Kode 09: Ubebygget areal.
 Med denne kode betegnes alle ubebyggede arealer undtagen ubebyggede  

 landbrugslodder m.v. (jfr. kode 17). Dette gælder uden hensyn til  

 ejerforhold, arealstørrelse, beliggenhed eller grundværdistørrelse.
 Som ubebyggede arealer betragtes også arealer med en forskelsværdi indtil  

 10 pct. af grundværdien, hidrørende fra havehuse, skure, bevoksning m.v.
 Hvis der på arealet findes bebyggelse, der er vurderet særskilt som hus på  

 fremmed grund, kodes grunden dog med 13.
 Kode 10: Visse bebyggede statsejendomme.
Med kode 10 kodes som hovedregel alle de staten tilhørende ejendomme.  

 Undtaget herfra er dog statens land- og skovbrugsejendomme samt ubebyggede  

 arealer.
Disse ejendomme og arealer kodes, uanset at de tilhører staten, på  

 sædvanlig måde efter benyttelse (kode 05, 06, 09 eller 17). Præstegårde er  

 normalt ikke statsejendom.
 Kode 11: Kommunal beboelses- og forretningsejendom.
 Hertil henregnes de kommunerne tilhørende ejendomme, som ville have været  

 omfattet af kodenumrene 01-03, hvis de havde været i privat eje.
 Kode 12: Visse bebyggede kommunale ejendomme i øvrigt.
Med kode 12 kodes ejendomme, der er led i kommunal erhvervsvirksomhed,  

 såsom kommunale gas-, el-, vand- og varmeværker og ejendomme, der indgår i  

 kommunale trafikanlæg.
Koden omfatter endvidere kommunale  

 institutionsejendomme, såsom skoler, hospitaler, alderdomshjem, børnehaver,  

 sportsanlæg, biblioteker, museer, rådhuse og andre administrationsbygninger  

 m.v.
Kommunale folkepensionistboliger kodes med 12, såfremt de har karakter  

 af plejehjem, stiftelser eller lignende.
Tjener de som normale boligejendomme  

 for folkepensionister kodes de med 11.
 Kommunale land-, skov- og havebrugsejendomme og ubebyggede arealer samt  

 kommunale beboelses- og forretningsejendomme henføres til de kodebetegnelser,  

 hvor de efter deres benyttelse hører hjemme (kodenumrene 05, 06, 07, 09, 11  

 og 17).
 Kode 13: "Andre vurderinger".
Koden omfatter alle ejendomme, der ikke med rimelighed kan henføres til en  

 af de øvrige koder.
Herunder hører private ejendomme, der skønnes at have  

 mulighed for at opnå fritagelse for kommunal grundskyld efter § 8, stk. 1, i  

 den kommunale ejendomsskattelov, gengivet i Vurderingsvejledningen side 57.  

 Eksempelvis kan nævnes private skoler, museer, biblioteker, forsamlingshuse,  

 sportsanlæg og private plejehjem.
Endvidere kan nævnes visse  

 erhvervsejendomme af speciel karakter såsom fjernvarmeværker, dambrug,  

 pelsdyrfarme, hønserier, garageanlæg, andelsfrysebokse, grusgrave med  

 bygninger, transformeranlæg, vurderingspligtige havneejendomme samt  

 stiftelser, selvstændigt vurderede hovedbygninger, søarealer, sommerlejre og  

 campingpladser.
Til kode 13 henføres endvidere arealer, på hvilke der findes bygning på  

 fremmed grund.
Specielt bemærkes, at bygninger på fremmed grund, der hidtil  

 har haft kode 13, nu skal kodes enten 18 eller 19.
 Kode 14: Ejendom vurderet til 0.
 Under denne kode medtages ejendomme, som ikke er undtaget fra vurdering,  

 men som er vurderet til 0, f.eks. særskilt matrikulerede private fællesveje  

 og arealer, der er sikret udlagt til fælles benyttelse for ejerne af en række  

 angivne ejendomme (fællesarealer til rækkehusbebyggelser og fælles  

 strandarealer), se Vurderingsvejledningen side 91.
 Kode 15: Ejendom under opførelse.
Koden anvendes i alle tilfælde, hvor en ejendom som helhed ikke er nær sin  

 fuldførelse, derimod ikke i tilfælde, hvor der er tale om ufuldførte ny-  

 eller tilbygninger, der tjener til udvidelse eller supplering af tidligere  

 eksisterende bygninger på ejendommen.
Er ejendommen i forvejen - ved en  

 forudgående omvurdeing - henført til kode 15, bør det nøje undersøges, om  

 opførelsen nu er skredet så vidt frem, at ejendommen bør gives en anden  

 kodebetegnelse, og i bekræftende fald hvilken.
 Kode 16: Udgået ejendom eller ubrugt nr.
 Koden omfatter ejendomme, der nu udgår som selvstændige ejendomme, samt i  

 øvrigt ubrugte numre.
 Kode 17: Ubebyggede landbrugslodder m.v.
Til koden henføres arealer over 2.000 kvm, såfremt de tjener et  

 landbrugsmæssigt eller lignende erhvervsmæssigt formål.
Som eksempler på  

 arealer af denne art nævnes ager, eng, græsningsjord (marsk), natur- og  

 jagtarealer, planteskolearealer, arealer med forekomster af grus, ler, kridt  

 m.v.
Til koden henføres også hede-, klit og mosearealer samt strandarealer,  

 uanset om de finder egentlig erhvervsmæssig anvendelse.
 Kode 18: Sommerhuse på fremmed grund.
 Den under kode 08 anførte vejledning for, hvilke ejendomme der skal kodes  

 som sommerhuse, gælder også for afgrænsningen af den foreliggende type  

 ejendomme.
 Kode 19: Andre bygninger på fremmed grund.
 Koden omfatter alle bygninger på fremmed grund med undtagelse af de under  

 kode 18 anførte bygninger samt moderjendommme for ejerlejligheder, der uanset  

 om de ligger på fremmed grund skal kodes med 20.
 Kode 20: Moderejendom for ejerlejligheder.
 Herunder anføres en moderejendom til ejerlejligheder, uanset om den er  

 beliggende på fremmed grund.
 Kode 21, 22, 23, 24 og 25: Ejerlejligheder.
Under disse koder anføres amtlige ejerlejligheder.
Med hensyn til  

 afgrænsning af koderne 21-24 henvises til bemærkningerne angående koderne  

 01-04, hvis anvendelsesområder overføres til ejerlejligheder.
Kode 25  

 omfatter alle øvrige ejerlejligheder.
