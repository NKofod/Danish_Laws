Efter at nogle arbejdere havde pådraget sig eksem m.v. efter  

 slibearbejde med epoxy, blev arbejdet på den pågældende byggeplads nedlagt  

 den 5/11 1987. Samtidig meddelte Arbejdstilsynet nogle påbud bl.a. om  

 beskyttelsesdragter m.v. som betingelse for udførelse af slibearbejdet.
På et  

 fællesmøde dagen efter erkendte man fra arbejdstagerside, at  

 arbejdsnedlæggelsen var overenskomststridig, og det blev gjort gældende, at  

 arbejdsnedlæggelsen var sket efter påbud fra den lokale SID- afdeling.  

 Arbejdet blev imidlertid først genoptaget den 20/11.
Arbejdsretten lagde til grund, at slibearbejdet, der efter det  

 foreliggende var årsag til de konstaterede tilfælde af eksem, straks efter  

 konstateringen heraf blev indstillet indtil videre, og at det øvrige arbejde  

 på byggepladsen derfor kunne være fortsat uden nogen helbredsrisiko.  

 Endvidere blev det lagt til grund, at Arbejdstilsynets påbud om  

 beskyttelsesdragt m.v. blev opfyldt allerede dagen efter den 6/11, således at  

 arbejdet da kunne være fortsat.
Under disse omstændigheder havde hverken  

 arbejderne eller SID's lokalafdeling haft rimelig føje til at antage, at  

 hensynet til liv og velfærd kunne gøre den fortsatte arbejdsnedlæggelse efter  

 fællesmødet retmæssig.
 Ansvaret for den fortsatte arbejdsnedlæggelse efter fællesmødet  

 fandtes i så væsentlig grad at påhvile SID- afdelingen, at der alene blev  

 pålagt afdelingen og ikke de enkelte medlemmer bodsansvar.
 Den pålagte bod blev fastsat til 40.000 kr.
 Dommere: Vejgaard Andersen, Bæhring, Otto Hansen, Anton Johannsen,  

 Kiil (retsformand), Henrik Lind og Westergaard.
Under denne sag har Dansk Arbejdsgiverforening for Entreprenørforeningen  

 for C. & N.
Protectors A/S, Brøndby, indklaget Landsorganisationen i  

 Danmark for Specialarbejderforbundet i Danmark for forbundets Slagelse  

 afdeling og et antal medlemmer af forbundet for Arbejdsretten for  

 overenskomststridig kollektiv arbejdsnedlæggelse og delagtighed heri.
 Klagerne har nedlagt påstand om, at det pålægges de på sagens bilag  

 1 anførte medlemmer af forbundet med undtagelse af Lars Davids  

 og Kjeld Thomsen til Dansk Arbejdsgiverforening at betale en efter rettens  

 skøn fastsat bod for hver time, de har deltaget i arbejdsnedlæggelsen fra den  

 5. til og med den 20. november 1987, og at det pålægges forbundets  

 Slagelse afdeling, der på overenskomststridig vis har gjort sig delagtig i  

 den overenskomststridige kollektive arbejdsnedlæggelse, at betale en efter  

 rettens skøn fastsat bod.
 De indklagede, der med henvisning til Normens § 5, stk. 2, har bestridt,  

 at arbejdsnedlæggelsen var overenskomststridig, og at der af afdelingen er  

 udvist nogen overenskomststridig adfærd, har påstået frifindelse.
 Sagens omstændigheder er efter det oplyste følgende:
I 1986 påbegyndte C. & N.
Protectors A/S udførelsen af et  

 renoveringsarbejde på tagparkeringen på Vestsjællands Centret i Slagelse, et  

 arbejde, som bl.a. medførte, at nogle af de beskæftigede skulle arbejde med  

 epoxy-produkter.
Arbejdet gav anledning til, at Arbejdstilsynet, kreds  

 Vestsjællands amt, efter et besøg på arbejdspladsen den 7. oktober 1986 gav  

 tre nærmere specificerede påbud, herunder et generelt påbud om at følge  

 bestemmelserne i bekendtgørelse nr. 199 af 26. marts 1985 om epoxyharpikser  

 og isocyanater m.v. og et påbud om at undersøge, om der kunne anvendes et  

 ufarligt, mindre farligt eller mindre generende stof end epoxy.
Efter et nyt besøg den 26. november 1986, hvorunder tilsynskredsen  

 konstaterede en række tilsidesættelser af bekendtgørelsens bestemmelser, gav  

 kredsen på ny påbud om at bringe forholdene i orden og meddelte, at sagen  

 ville blive indberettet til politiet med anmodning om tiltalerejsning.
Dette  

 skete ved kredsens skrivelse af 4. februar 1987 til politimesteren i  

 Slagelse, der den 11. november 1987 forelagde virksomheden en bøde på 6.000  

 kr. for overtrædelse af bekendtgørelsens § 5, § 8, stk. 3, § 12, stk. 2 og 3,  

 og § 14, stk. 1. Virksomheden betalte den forelagte bøde den 26. november  

 1987.
Den skete tilsidesættelse af bestemmelserne i bekendtgørelsen havde  

 allerede i januar 1987 resulteret i, at virksomheden ansatte en ny byggeleder  

 på pladsen med henblik på at påse, at tilsynets påbud blev efterkommet.
Ved  

 en lægeundersøgelse den 4. november 1987 blev det imidlertid konstateret, at  

 en af de ansatte - arbejdsmand  Leif Pedersen, der var blevet ansat den 25.  

 august 1987 og havde været beskæftiget med at hugge render i gulv og fylde  

 dem med epoxybeton - havde pådraget sig eksem på hænder og i ansigtet, uanset  

 at han efter det oplyste havde haft beskyttelsesdragt på.
Konstateringen  

 heraf og af, at også andre medarbejdere havde gener fra arbejdet, gav  

 anledning til, at der samme dag afholdtes et ekstraordinært sikkerhedsmøde  

 med deltagelse af virksomhedens byggeleder  Carsten Schjørring,  

 sikkerhedsrepræsentanten  Jarne Rasmussen samt en medarbejder  Leo Larsen.
I  

 referatet fra mødet hedder det bl.a.:
 »1. Problem: Det er konstateret d.d. at 3 medarbejdere har fået  

 rødmen, udslet og mindre blærer i ansigtet - startende ved øjnene.
 2. Årsag: For at imødegå mistanken om at dette kan skyldes slibestøv fra  

 færdigstøbte epoxyrender, foretages følgende:
 3. Total afgrænsning ved slibeområdet, evt. slibning i fri luft/oplukning  

 af begge teltgavle, således at maksimal ventilation kan opnås.
 Alle andre end personen der sliber skal være ude af området.
 Protectors A/S indkøber tætsluttende dragt med heldækkende ansigtsmaske og  

 egnede friskluftsfilter til brug ved slibearbejdet.
 Medarbejderen der blander epoxyprodukter skal udover dragt m.v. bruge  

 ansigtsskærm.
 Efter sikkerhedsmødet er det besluttet, at Leif Petersen bliver anvist  

 andet arbejde på pladsen, hvor han ikke vil komme i berøring med epoxy.
CC:  Frank Hansen, Arbejdstilsynet, Slagelse, Danny Elkjær, Projektleder.« Den følgende dag - den 5. november 1987 - blev arbejdet nedlagt kl. 7 om  

 morgenen.
Senere samme dag aflagde repræsentanter for tilsynskredsen besøg på  

 byggepladsen og udfærdigede straks en tilsynsrapport, hvori det hedder:
 »Tilsynskredsen skal hermed påbyde flg. i henhold til AML § 77, stk.  

 1:
 1. Slibearbejde i forb. med ilægning af fuger i centertag må kun udføres  

 når flg. forhold er opfyldt:
 a) Den ansatte, der udfører slibearbejde skal være iført beskyttesesdragt,  

 der beskytter mod kontakt med slibestøv o.l.
 b) Den ansatte skal anvende friskluftforsynet åndedrætsværn, der beskytter  

 mod skadelige gasser fra slibearbejdet.
 c) Alle ansatte beskæftigede på pladsen skal enten sikres som nævnt under  

 pkt. a+b eller holdes væk fra det område hvori der slibes.
 2. Beskæftigede, der har eksem, astma, lungelidelser eller konst. hud-  

 eller luftvejsallergi o.l. må ikke arbejde med epoxyharpikser og isocyanater.
 Frist: Omgående d.v.s. 5-11-87 kl. 9.15.
 Hjemmel: AT's bek. 199 af 26/3-85 om epoxyharpikser og isocyanater  

 m.v.........
 Virksomheden opfordres til at foranledige samtlige medarbejdere undersøgt  

 af læge evt. arb.med. klinik for evt. konstatering af epoxyallergi o.l.  

 .......
 Slagelse 5-11-87.
Bjarne Klintbøl/ Frank Hansen Carsten Schjørring« Senere samme dag - den 5. november 1987 - sendte forbundets Slagelse  

 afdeling følgende skrivelse til virksomheden og de ansatte på den pågældende  

 arbejdsplads:
»SiD og Arbejdstilsynet har allerede i oktober 1986 påpeget farerne  

 ved arbejde med epoxy.
Vi opfordrede dengang firmaet til, at erstatte  

 (substituere) epoxyen med et mindre farligt stof.
 Firmaet overhørte vores advarsler.
 SiD og Arbejdstilsynet har flere gange konstateret, at firmaet ikke  

 overholdt gældende sikkerhedsbestemmelser i forbindelse med epoxyarbejde.
 Samtidig har SiD og Arbejdstilsynet forsøgt gennem henvisninger til  

 sikkerhedsbestemmelserne, at formå Protector's at efterleve  

 sikkerhedsbestemmelserne, således at vores medlemmer ikke udsættes for unødig  

 skade.
 SiD har i dag konstateret, at flere arbejdere på arbejdspladsen, har  

 pådraget sig eksem/allergi, ved arbejde med epoxy og må derfor konstatere, at  

 vores medlemmers liv og velfærd er truet ved arbejde på pladsen.
 På den baggrund ser SiD sig nødsaget til, at forbyde vore medlemmer, at  

 arbejde med epoxy eller i nærheden af epoxyarbejde.
 For at sikre, at vore medlemmer ikke fremtidig udsættes for farer ved  

 epoxyarbejde på pladsen, stiller SiD følgende krav:
 - Epoxyen erstattes (substitueres) med et mindre farligt stof.
Arbejdet med epoxy må standses på grund af firmaets forsømmelser, i  

 forbindelse med gældende sikkerhedsregler for epoxyarbejde.
Vores medlemmer  

 vil i forbindelse med denne arbejdsstandsning have et indtægtstab, hvilket vi  

 kræver erstattet af firmaet.« Arbejdsnedlæggelsen blev drøftet ved et fællesmøde den 6. november 1987. I  

 referatet fra mødet hedder det bl.a.:
 »Fra arbejderside erkendte man, at arbejdsnedlæggelsen var  

 overenskomststridig, og man gav tilsagn om at pålægge arbejderne at genoptage  

 arbejdet snarest og senest mandag den 9. november s.å. ved normal arbejdstids  

 begyndelse.
Fra arbejderside gjorde man gældende, at arbejdsnedlæggelsen var sket  

 efter påbud fra SID Slagelse-afd., som oplyst ved skrivelse af 5. ds., idet  

 afdelingen fandt, at et antal medlemmer af forbundet allerede havde fået  

 eksem, astma o.l. ved arbejde med epoxylignende produkter på virksomheden.  

 Ovennævnte pålæg ville derfor kun være gældende, såfremt de i  

 arbejdsnedlæggelsen deltagende arbejdere kunne genoptage arbejdet uden risiko  

 for at få de nævnte lidelser.
Dette kunne ske ved at virksomheden  

 substituerede epoxyen.
 Fra arbejdsgiverside tog man forbehold over for, at virksomheden ikke  

 kunne anvise andet arbejde end arbejde med epoxy til alle de personer, der  

 påberåbte sig at have fået eksem, astma m.v., idet det ikke var teknisk  

 muligt at substituere epoxyen.
Fra arbejderside bestred man, at virksomheden ikke kunne anvise andet  

 arbejde til de implicerede arbejdere, ligesom man bestred, at det ikke var  

 teknisk muligt at substituere epoxyen.
Man tog forbehold over for at forfølge  

 sagen ad fagretlig vej, såfremt virksomheden skred til afskedigelser.
Fra arbejdsgiverside forbeholdt man sig at indbringe sagen for  

 Arbejdsretten, såfremt arbejdet ikke genoptages, som ovenfor anført, og  

 herunder at gøre organisationsansvar gældende.« Af en skrivelse af 9. november 1987 fra Glostrup- områdets  

 Bedriftssundhedscenter af 1979 ApS fremgår, at centret samme dag havde haft  

 12 af de ansatte på byggepladsen til samtale.
Af disse havde 7 epoxykursus,  

 og 4 af disse kunne fortsætte arbejdet.
I skrivelsen hedder det videre:
 »Blandt de undersøgte personer er der mange med hudproblemer, heraf  

 flere, der ikke har arbejdet direkte med epoxy.
 Det er vores umiddelbare vurdering, at hudproblemerne har forbindelse med  

 slibning af epoxybeton.
 Slibning af epoxybeton må derfor regnes som epoxyarbejde, der kræver  

 særlige beskyttelsesforanstaltninger i form af masker og særligt arbejdstøj  

 samt afgrænsning af området og rengøring for slibestøv fra epoxybetonen.  

 Rengøringen kan hensigtsmæssigt foretages med støvsuger.
Årsagen kan være, at betonen ikke er hærdet helt færdig.« Uanset det på fællesmødet givne tilsagn fortsatte arbejdsnedlæggelsen til  

 og med den 20. november 1987, da bygherren ønskede arbejdet indstillet med  

 henblik på færdiggørelse i det følgende forår.
Arbejdsnedlæggelsen blev  

 behandlet ved et forberedende retsmøde i Arbejdsretten den 12. november 1987.  

 De indklagede tilkendegav herunder, at de ikke på det foreliggende grundlag  

 kunne erkende, at de skete arbejdsnedlæggelser var overenskomststridige, idet  

 man påberåbte sig Normens § 5 til beskyttelse for samtlige de af  

 arbejdsnedlæggelsen omfattede arbejdere.
 Med henblik på sagens behandling på et nyt forberedende retsmøde en uge  

 senere videregav Dansk Arbejdsgiverforening i en skrivelse af 13. november  

 1987 til Landsorganisationen i Danmark følgende yderligere oplysninger, som  

 man havde modtaget fra Entreprenørforeningen:
»I forbindelse med Arbejdstilsynets besøg på virksomheden den 5.  

 november d.å. blev som påbud 1 a anført, at den ansatte, der udfører  

 slibearbejde, skal være iført beskyttelsesdragt, der beskytter mod kontakt  

 med slibestøv og lignende.
Dette påbud er opfyldt, oplyser virksomheden, idet  

 slibearbejdet stedse har været udført af medarbejdere iklædt  

 beskyttelsesdragt.
Som punkt 1 b anførte Arbejdstilsynet, at den derved beskæftigede  

 medarbejder skulle anvende friskluftforsynede åndedrætsværn til beskyttelse  

 mod skadelige gasser fra slibearbejdet.
Det er over for os oplyst, at  

 virksomheden i påhør af Arbejdstilsynets repræsentant telefonisk bestilte et  

 sådant åndedrætsværn og herefter beordrede slibearbejdet indstillet, indtil  

 dette åndedrætsværn var leveret.
Det bemærkes i forbindelse hermed, at  

 virksomheden stedse har gjort brug af åndedrætsværn, blot har dette været  

 placeret i den pågældende medarbejders bælte.
Som punkt 1 c anførte Arbejdstilsynet, at alle andre beskæftigede på  

 arbejdspladsen enten skulle sikres, som ovenfor nævnt, eller holdes væk fra  

 området, hvori der udførtes slibearbejde.
Da slibearbejdet omgående blev  

 standset, findes også punkt 1 c at være overholdt.
Som punkt 2 anførte Arbejdstilsynet, at medarbejdere, der havde eksem,  

 astma, lungelidelser, eller hos hvem, der var konstateret hud- eller  

 luftvejsallergi, endvidere ikke måtte arbejde med epoxyharpiks eller  

 isocyanater.
Virksomheden har straks undtaget berørte medarbejdere som  

 anført.
 Endvidere har virksomheden til samtlige medarbejdere tilbudt  

 lægeundersøgelse i overensstemmelse med Arbejdstilsynets opfordring i  

 tilsynsrapporten side 2. Virksomheden oplyser, at man har tilbudt  

 medarbejderne at betale for den tid, der medgår til lægeundersøgelse, men har  

 samtidig fastholdt, at kun såfremt arbejdet genoptages, vil der ske betaling  

 af ventetid i forbindelse med lægeundersøgelsen.
På baggrund af ovenstående finder vi fortsat, at Arbejdstilsynets påbud  

 nøje er overholdt, hvorfor der ikke er noget grundlag for den verserende  

 arbejdsnedlæggelse.
Vi skal opfordre Landsorganisationen til at afgive  

 svarskrift i sagen snarest.........« Sagen blev imidlertid først foretaget på ny den 3. marts 1988.
I den mellemliggende periode havde forbundet gennem advokat Lars Flyvholm,  

 Dianalund, anmodet politimesteren i Slagelse om at rejse sigtelse og eventuel  

 tiltale mod virksomheden for overtrædelse af bekendtgørelsen.
I en af  

 politimesteren i denne anledning indhentet udtalelse af 22. december 1987 fra  

 tilsynskredsen hedder det bl.a.:
 »Byggekonsulent  Frank Hansen og kredsfuldmægtig  Bjarne Klintbøl  

 foretog inspektion på Vestsjællands Centret's tag den 5. november 1987 idet  

 arbejdsgiverens repræsentant Carsten Schørring havde anmodet tilsynskredsen  

 om at komme til stede den pågældende dag.
Ved den pågældende inspektion på centretaget blev der ikke foretaget  

 arbejde med bearbejdning af epoxyprodukter, idet samtlige ansatte på pladsen  

 ca. 15 personer ialt ved Arbejdstilsynets ankomst, under hele  

 Arbejdstilsynets besøg samt ved Arbejdstilsynets afgang fra pladsen sad i det  

 opstillede arbejdsskur angivelig som følge af en faglig konflikt på pladsen.  

 Under samtale med formanden Carsten Schørring blev det oplyst, at firmaet  

 Protectors A/S havde foretaget slibearbejde i.f.b. ilægning af fuger i  

 centretaget: men at dette arbejde, var blevet stoppet af S.I.D.
I den  

 anledning anmodede Carsten Schørring om at få Arbejdstilsynets udtalelse om,  

 hvilke sikkerhedsregler der skulle sættes i værk for at arbejdet med  

 bearbejdning af epoxyfugerne kunne fortsætte.
Tilsynskredsens medarbejdere gav i den anledning en mundtlig vejledning og  

 for, at der ikke skulle herske tvivl om indholdet af den mundtlige  

 vejledning, blev denne også nedfældet i en tilsynsrapport dateret 5. november  

 1987. Det blev i tilsynsrapporten anført, at slibearbejde i.f.b. med ilægning  

 af fuger i centretaget kun måtte udføres, når de ansatte, der udførte  

 slibearbejde, var iført beskyttelsesdragt til beskyttelse mod kontakt med  

 slibestøv.
Den ansatte skulle endvidere anvende friskluftforsynet  

 åndedrætsværn til beskyttelse mod skadelige gasser fra slibearbejdet.
Det  

 nærmere indhold af Arbejdstilsynets vejledning/påbud fremgår af  

 tilsynsrapport dateret 5. november 1987.
 Tilsynskredsen har på tidspunktet for besøget på Vestsjællands Centret  

 ikke konstateret, at der blev foretaget arbejde, der måtte være i strid med  

 bekendtgørelsen om Epoxy, hvorfor det er tilsynskredsens opfattelse, at  

 epoxybestemmelsens regler ikke er overtrådt på tidspunktet for  

 Arbejdstilsynets inspektion på pladsen den 5. november 1987.
Sagen tilbagesendes herved, idet tilsynskredsen ikke ønsker yderligere  

 foretaget i sagen.« Den 11. januar 1988 meddelte politimesteren herefter advokat Flyvholm, at  

 han ikke fandt grundlag for at fortsætte efterforskningen i sagen, en  

 afgørelse, der blev stadfæstet af statsadvokaten for Sjælland den 4. marts  

 1988.
I det første forberedende retsmøde i Arbejdsretten den 12. november 1987  

 havde klagerne opfordret Landsorganisationen i Danmark til at dokumentere,  

 hvilke af Arbejdstilsynets påbud virksomheden ikke havde opfyldt.
Som svar  

 herpå har Landsorganisationen fremlagt en notits af 3. marts 1988, hvori det  

 hedder:
 »Til opfyldelse af den ved retsmødet den 12/11 1987 fremsatte  

 provokation, oplyser sikkerhedsrepræsentant  Jarne Rasmussen, at den i  

 Arbejdstilsynets skrivelse af 5/11 1987..... under punkt 1 a anførte  

 beskyttelsesdragt ikke fandtes på arbejdspladsen den 5/11 1987 og ej heller  

 på noget tidspunkt havde været til stede på arbejdspladsen, uanset at  

 slibearbejde var udført siden februar måned 1987.
 Den i DAs skrivelse af 13/11 1987 anførte »beskyttelsesdragt« er  

 alene en »engangs beskyttelsesdragt« af papir, som på ingen måde  

 opfylder Arbejdstilsynets krav.
 Arbejderne har stedse forlangt, at virksomheden fremskaffede en  

 beskyttelsesdragt, som beskrevet i Arbejdstilsynets skrivelse af 5/11 1987,  

 men virksomheden har afslået dette, idet virksomheden gjorde gældende, at  

 slibearbejde ikke var epoxyarbejde.
 For så vidt angår det i Arbejdstilsynets skrivelse under punkt 1 b anførte  

 friskluftforsynede åndedrætsværn oplyser sikkerhedsrepræsentant Jarne  

 Rasmussen, at et sådant åndedrætsværn ikke forefandtes på arbejdspladsen den  

 5/11 1987 og ej heller tidligere havde været på arbejdspladsen.
 Jarne Rasmussen tilføjer, at det i DAs skrivelse af 13/11 1987 anførte  

 åndedrætsværn, der den 5/11 1987 telefonisk blev bestilt af virksomheden,  

 efterfølgende blev kasseret af Arbejdstilsynet, idet det ikke opfyldte  

 Arbejdstilsynets krav til et friskluftforsynet åndedrætsværn.
Jarne Rasmussen oplyser, at det ikke er korrekt, når Dansk  

 Arbejdsgiverforening i skrivelse af 13/11 1987 oplyser, at virksomheden  

 stedse har gjort brug af åndedrætsværn, men at dette blot har været placeret  

 i den pågældende medarbejders bælte.
Det åndedrætsværn, der er placeret i  

 medarbejdernes bælte, hører til den beskyttelsesdragt, der er foreskrevet af  

 Arbejdstilsynet under punkt a, og en sådan beskyttelsesdragt var ikke på  

 arbejdspladsen den 5/11 1987 og havde ej heller været på arbejdspladsen,  

 uanset at slibearbejde var foretaget siden februar måned 1987.' Under hensyn til den bestående uenighed om, hvorvidt kravene efter  

 bekendtgørelsen og tilsynskredsens påbud var eller i givet fald blev opfyldt  

 med det af virksomheden fremskaffede beskyttelsesmateriel, har  

 Landsorganisationen i Danmark forelagt sagen for Direktoratet for  

 Arbejdstilsynet, der i skrivelse af 16. december 1988 har udtalt bl.a.:
 »Landsorganisationen anmoder direktoratet om at oplyse, om kravene i  

 bekendtgørelsen og i påbudene er opfyldt, hvis en ansat er udstyret med  

 enten:
a) beskyttelsesdragt af mærket Dupont (USA), stoftype Tyvek, fremstillet  

 af Safety Factor (Tyskland) sikkerhedsbriller samt heldækkende ansigtsskærm  

 og støvmaske type K.2A for finstøv, eller b) Protectors Safety saneringsdragt med power pack motordrevet luftfilter  

 til helmaske monteret med kombinationsfilter K.A2/P3 plus forfilter.
 Direktoratet har forelagt sagen for kreds Vestsjællands amt, som bl.a. har  

 oplyst følgende:
Ved kredsens besøg på arbejdspladsen den 5. november 1987 var arbejdet  

 standset.
De beskæftigede og arbejdslederen på pladsen oplyste uafhængig af  

 hinanden, at der var foretaget tørslibning af epoxybeton.
Ved slibearbejdet opstod der gasser på grund af friktionsvarme imellem  

 slibeskive og epoxybeton og støv fra selve slibningen.
Gasser og støv havde  

 givet gener hos de beskæftigede.
 På denne baggrund blev tilsynsrapport af 5. november 1987 udarbejdet og  

 afleveret til arbejdslederen og rød kopi til de beskæftigede.
ad påbud 1a Det er direktoratets opfattelse, at begge de nævnte dragter vil kunne  

 beskytte de ansatte mod kontakt med slibestøv og lignende.
ad påbud 1b De to nævnte åndedrætsværn kan ikke umiddelbart identificeres.
Det fremgår  

 imidlertid, at der dels er tale om en støvmaske og dels om en power pack  

 motordrevet helmaske med filter.
Direktoratet anser ingen af disse typer åndedrætsværn for at være  

 luftforsynede åndedrætsværn.« For Arbejdsretten er der afgivet forklaring af nedennævnte vidner.
Lederen af byggepladsen  Carsten Schjørring har forklaret, at han blev  

 ansat i virksomheden i august 1986 og overflyttet til den her omhandlede  

 byggeplads i januar 1987 med henblik på en opstramning af kravene til  

 sikkerhed.
Den tidligere ledelse havde været for slap.
Man ønskede ikke  

 fremtidig at få påbud fra tilsynskredsen, således som det var sket i 1986. Da  

 han tiltrådte, var arbejdet på taget igang.
Han kontaktede jævnligt  

 tilsynskredsen for at få råd og vejledning om, hvorledes de skulle forholde  

 sig.
Tilsynet har nok været derude i alt 14 gange i løbet af 1987, og det  

 skete som oftest på vidnets foranledning.
Det slibearbejde, som blev udført,  

 var ikke noget usædvanligt arbejde.
Det foregik inde i et telt, som kunne  

 flyttes, efterhånden som arbejdet skred frem.
I teltet opholdt sig ikke andre  

 end den, der foretog slibearbejdet, som udførtes på skift af folkene.
Den  

 pågældende var så iført beskyttelsesdragt.
Hver enkelt ansat kom vel højst  

 til at udføre slibearbejde 1-2 timer om ugen.
Den tekniske rådgiver, der  

 havde udarbejdet projektet til renoveringen, havde sagt, at det ikke var  

 muligt at substituere epoxyen det pågældende sted.
Det var nødvendigt at  

 slibe epoxyen for at få udfyldningsmaterialet i fugerne til at hæfte ved.  

 Indtil november 1987 bestod de personlige beskyttelsesmidler, som anvendtes  

 af folkene under slibningen, bl.a. af dragter som omhandlet under a) i  

 udtalelsen af 16. december 1988 fra Direktoratet for Arbejdstilsynet og af  

 almindelig støvmaske.
Det havde ikke givet anledning til problemer i tiden  

 forud for den 4. november 1987. Denne dag fik vidnet at vide, at en af de  

 ansatte var sygemeldt med eksem på hænderne og i ansigtet.
Vidnet indkaldte  

 derfor straks til et sikkerhedsmøde, hvor problemerne blev drøftet igennem.  

 De var enige om, at årsagen måtte være slibestøv.
Vidnet besluttede derfor,  

 at slibearbejdet skulle indstilles indtil videre, og bestilte straks nyt  

 beskyttelsesudstyr af den type, som er nævnt under b) i udtalelsen fra  

 Direktoratet for Arbejdstilsynet, hvilket folkene fik besked om.
Dagen efter  

 tilkaldte han Arbejdstilsynet, der gav udtryk for, at det motordrevne  

 luftfilter skulle udskiftes med et luftforsynet åndedrætsværn.
Han bestilte  

 straks fra virksomhedens lager kompressor, slanger og kulfiltre, og dette  

 udstyr var til stede på pladsen dagen efter.
Folkene ville imidlertid ikke  

 genoptage arbejdet, før de havde hørt, hvad afdelingen sagde hertil.
Den 5.  

 november 1987 mødte der en mand fra afdelingen på byggepladsen kl. 9 og  

 forbød folkene at gå i arbejde.
De blev på pladsen, men gik ikke i arbejde.
I  

 foråret 1988 fortsatte man arbejdet på pladsen under anvendelse af det  

 beskyttelsesudstyr, man havde fået fra lageret.
Det fandt afdelingen da i  

 orden.
Konsulent i forbundets 4. distrikt Marcel Rose har forklaret, at han  

 besøger arbejdspladser, hvor forbundets medlemmer er beskæftiget, for at  

 rådgive disse om løn og arbejdsforhold, herunder i spørgsmål om arbejdsmiljø.  

 Han besøgte arbejdspladsen på Vestcentret i Slagelse i november 1986 og  

 konstaterede en masse overtrædelser af epoxy- bekendtgørelsen.
Der var bl.a.  

 ingen ordentlige vaskefaciliteter.
Folkene vaskede hænder i opløsningsmidler.  

 Han kontaktede derfor afdelingen og Arbejdstilsynet og talte om forholdene  

 både med folkene og med pladsformanden.
I løbet af de første 3 måneder af  

 1987 besøgte han på ny pladsen 9 gange og konstaterede hver gang grove  

 overtrædelser af reglerne for arbejde med epoxyprodukter.
I flere tilfælde  

 havde folkene ikke personlige værnemidler på.
I teltet, hvor slibearbejdet  

 foregik, var der ofte andre til stede end den, der udførte slibearbejdet.  

 Arbejdsområderne holdtes heller ikke adskilte.
Han blev ved med at advare  

 både pladsformanden og folkene om risikoen ved ikke at overholde  

 sikkerhedsforskrifterne.
Efter anmodning tog han ud til pladsen den 5.  

 november 1987. Folkene sad i skuret og var temmelig nervøse, fordi en fra  

 sjakket var sygemeldt og flere af de andre havde fået udslet og lignende.  

 Samme dag udfærdigede Arbejdstilsynet den fremlagte tilsynsrapport.
Han fik  

 at vide, at de påbudte værnemidler ikke var til stede, men var bestilt og  

 ville komme i løbet af kort tid.
Han kørte så ind til afdelingen i Slagelse,  

 hvor man blev enige om, at man var nødt til at råde folkene fra at fortsætte  

 arbejdet, når de påbudte værnemidler ikke fandtes på pladsen.
I den følgende  

 tid spurgte vidnet dagligt, om de personlige værnemidler var kommet.
Det fik  

 han intet svar på.
Han er enig i, at arbejdet godt kunne være fortsat, hvis  

 de foreskrevne værnemidler havde været til stede.
Sikkerhedsrepræsentant  Jarne Rasmussen har forklaret, at han havde  

 arbejdet på den omhandlede byggeplads siden efteråret 1986 og havde været  

 sikkerhedsrepræsentant næsten hele tiden.
Han har aldrig været på kursus.
I  

 tiden frem til november 1987 benyttede man beskyttelsesdragter af papir.
Det  

 var engangsdragter, som de dog normalt brugte flere gange, fordi de havde  

 fået at vide, at de skulle tage hensyn til, at dragterne var dyre.
Som  

 åndedrætsværn brugte man gummimasker med filter ved siderne.
Det var  

 værnemidler, som skulle benyttes ved slibning af epoxybetonen.
På et  

 tidspunkt sagde pladsformanden imidlertid, at de ikke behøvede at bruge  

 hverken dragter eller masker, fordi betonen nu var hærdet tilstrækkeligt.
Som  

 regel var der flere inde i det telt, hvor slibearbejdet foregik.
Den 4.  

 november 1987 fik de at vide, at  Leif Pedersen var sygemeldt med eksem på  

 hænderne og i ansigtet.
Da flere af de andre også klagede over udslet på arme  

 og ben og sviden i øjnene, drøftede vidnet med  Carsten Schjørring, hvad de  

 skulle gøre.
Resultatet blev, at der dagen efter kom tætsluttende  

 beskyttelsesdragter.
Arbejdet kom imidlertid ikke igang igen, fordi de alle  

 følte deres liv og velfærd truet.
Vidnet gav over for  Carsten Schjørring  

 udtryk for, at de ikke ville arbejde med epoxy, men godt ville udføre andet  

 arbejde.
Vidnet mener ikke, at Arbejdstilsynets påbud blev opfyldt, da der  

 ikke blev fremskaffet friskluftforsynet åndedrætsværn.
Afdelingsformand Johan Denta, der har underskrevet afdelingens skrivelse  

 af 5. november 1987 til virksomheden og de ansatte på byggepladsen, har  

 forklaret, at han den pågældende dag blev ringet op kl. 7.45 af en fra  

 sjakket, som sagde, at de ikke turde fortsætte arbejdet på grund af de  

 udslet, de havde pådraget sig.
Vidnet bad dem vente og ringede så til  

 Arbejdstilsynet, hvorefter han tog ud på pladsen, hvor han i løbet af  

 formiddagen fik tilsynsrapporten.
Når han sammenholdt den med rapporterne fra  

 1986, måtte han tage det som udtryk for, at virksomheden ikke havde gjort  

 noget virkeligt for at undgå risikoen for skader i forbindelse med  

 epoxyarbejdet.
Han pålagde derfor i de følgende dage folkene at møde på  

 arbejdspladsen og blive der til normal arbejdstids ophør samt at udføre alt  

 andet arbejde end arbejde med epoxy.
Kredsfuldmægtig  Bjarne Klintbøl har forklaret, at han har været på  

 byggepladsen vistnok 2-3 gange i 1987. Den konkrete anledning til  

 udfærdigelsen af tilsynsrapporten af 5. november 1987 var de gener, som  

 slibearbejdet havde medført for flere af de beskæftigede på pladsen.
Under  

 vidnets og  Frank Hansens besøg på pladsen var arbejdet ikke igang.
De fik  

 forevist et åndedrætsværn, som ikke var tilstrækkeligt, og gav derfor påbud  

 om, at der skulle anvendes et friskluftforsynet åndedrætsværn.
En kompressor  

 med slanger og indbygget kulfilter ville have været i orden.
Klagerne har til støtte for påstanden anført, at det efter bevisførelsen  

 må lægges til grund, at virksomheden fra begyndelsen af 1987 har bestræbt sig  

 på at undgå enhver risiko for arbejdsskader på den omhandlede byggeplads,  

 således at der ikke kan tillægges de problemer, der tidligere havde været,  

 betydning ved sagens afgørelse.
Samtlige påbud i tilsynsrapporten af 5.  

 november 1987 blev efterkommet og var opfyldt senest den følgende dag, da man  

 fra virksomhedens lager havde fremskaffet kompressor, slanger og kulfiltre og  

 således havde tilvejebragt det påbudte åndedrætsværn.
Der var herefter ikke  

 længere nogen anledning for folkene til at nedlægge arbejdet.
Da  

 slibearbejdet allerede den 4. november 1987 var blevet indstillet indtil  

 videre, kunne de i øvrigt uden risiko have genoptaget de dele af arbejdet,  

 som intet havde at gøre med slibningen.
Ved fællesmødet den 6. november 1987  

 erkendte man da også, at arbejdsnedlæggelsen var overenskomststridig.  

 Arbejdstilsynets påbud angik alene slibearbejdet og kunne således ikke  

 legitimere en fortsat arbejdsnedlæggelse under påberåbelse af Normens § 5,  

 stk. 2. De i arbejdsnedlæggelsen deltagende medlemmer af forbundet bør derfor  

 pålægges sædvanlig bod, idet der ikke er grundlag for at lade boden bortfalde  

 eller nedsætte.
Klagerne har videre anført, at også forbundets Slagelseafdeling må idømmes  

 bod, da afdelingen på overenskomststridig vis har gjort sig delagtig i  

 arbejdsnedlæggelsen.
Ved skrivelsen af 5. november 1987 forbød man ikke blot  

 medlemmerne at udføre slibearbejde, men man forbød dem også at arbejde  

 »i nærheden af epoxyarbejde«, hvilket var ensbetydende med et  

 generelt forbud mod at arbejde på den omhandlede byggeplads.
Der er således  

 ikke tale om, at afdelingen blot har vejledet eller rådgivet medlemmerne.
Man  

 har direkte forbudt dem at fortsætte arbejdet det pågældende sted, hvorved  

 man klart har handlet overenskomststridigt, jf. bl.a.
Arbejdsrettens dom af  

 12. juni 1986 i sagerne nr. 86.130 og 86.131.
De indklagede har anført, at der ved afgørelsen af sagen må tages hensyn  

 til, at epoxy er et ekstremt farligt materiale, at det har  

 kunnet konstateres, at arbejdet på byggepladsen er blevet udført under  

 forhold, som var uforsvarlige, og at man tidligere fra ledelsens side  

 havde taget overordentlig lemfældigt på overholdelsen af gældende  

 sikkerhedsforskrifter.
Da arbejdet blev nedlagt den 5. november 1987,  

 verserede der således en sag mod virksomheden for overtrædelse af flere af  

 bestemmelserne i epoxybekendtgørelsen i forbindelse med det allerede udførte  

 arbejde på pladsen, en sag, som endte med virksomhedens vedtagelse af den  

 forelagte bøde.
Det afgørende er imidlertid, at Arbejdstilsynet den 5.  

 november 1987 om morgenen gav påbud som anført i den fremlagte  

 tilsynsrapport.
Påbudet omfattede ikke blot den person, som skulle udføre  

 slibearbejde, men - som det fremgår af punkt 1 c) - alle, som var beskæftiget  

 på pladsen.
Hertil kom, at der ofte arbejdede 5-6 mand ad gangen inde i  

 teltet, hvor slibearbejdet foregik, og at det i påbudets punkt 2 var forbudt  

 beskæftigede med eksem m.v. at arbejde med dette farlige materiale.
Det er  

 derfor forståeligt, at folkene på pladsen opfattede det sådan, at alle var  

 omfattet af påbudet i tilsynsrapporten, således at arbejdet ikke måtte  

 fortsættes, før forholdene var bragt i orden.
Da virksomheden på intet  

 tidspunkt har dokumenteret, at det fornødne materiel for arbejdets  

 fortsættelse var tilstede, var det berettiget at nedlægge arbejdet under  

 påberåbelse af Normens § 5, stk. 2. I de følgende dage var man indstillet på  

 at fortsætte arbejdet, så snart forholdene var bragt i orden.
Men det er ikke  

 godtgjort, at dette skete.
Fremskaffelsen af et sæt åndedrætsværn var  

 utilstrækkeligt hertil.
Det må derfor konstateres, at Arbejdstilsynets påbud  

 på intet tidspunkt under arbejdsnedlæggelsen blev efterkommet.
I hvert fald  

 har folkene været i god tro, hvilket må bevirke, at arbejdsstandsningen må  

 anses for lovlig.
Kan der ikke gives de indklagede medhold heri, må den  

 forskyldte bod bortfalde eller nedsættes.
De indklagede har videre anført, at der heller ikke er grundlag for at  

 gøre organisationsansvar gældende over for forbundets afdeling i Slagelse.  

 Skrivelsen af 5. november 1987 er afsendt, efter at Arbejdstilsynet havde  

 meddelt de påbud, der fremgår af tilsynsrapporten.
På baggrund heraf og af de  

 tidligere konstaterede overtrædelser af sikkerhedsforskrifterne måtte  

 afdelingen være berettiget til at vejlede medlemmerne om, hvorledes de skulle  

 forholde sig.
I fortsættelse af skrivelsen har man - som forklaret af  

 afdelingsformanden - dagligt pålagt medlemmerne at møde på arbejdspladsen for  

 at udføre sådant arbejde, som de uden risiko kunne påtage sig.
 Arbejdsretten skal udtale:
Ved afgørelsen af sagen lægger retten til grund, at det slibearbejde, som  

 efter det foreliggende var årsag til de konstaterede tilfælde af eksem m.v.  

 hos en del af de på byggepladsen beskæftigede arbejdere, straks efter  

 konstateringen heraf blev indstillet indtil videre, og at det herefter havde  

 været muligt at efterkomme virksomhedens opfordring til at fortsætte det  

 øvrige renoveringsarbejde, uden at dette indebar nogen risiko for nye  

 tilfælde svarende til de allerede konstaterede eller for en forværring af  

 disse.
Efter det af Direktoratet for Arbejdstilsynet i skrivelsen af 16.  

 december 1988 oplyste samt den af  Carsten Schjørring afgivne forklaring  

 lægger retten endvidere til grund, at de i tilsynsrapporten af 5. november  

 1987 meddelte påbud om beskyttelsesdragt og friskluftforsynet åndedrætsværn  

 som betingelse for udførelse af slibearbejde blev opfyldt allerede dagen  

 efter den 6. november 1987, således at arbejdet da kunne være fortsat med  

 iagttagelse af de øvrige påbud i tilsynsrapporten.
Under disse omstændigheder har hverken de i arbejdsnedlæggelsen deltagende  

 medlemmer af forbundet eller afdelingen i Slagelse haft rimelig føje til at  

 antage, at hensynet til liv og velfærd kunne gøre den fortsatte  

 arbejdsnedlæggelse efter fællesmødet den 6. november 1987 retmæssig.
Det  

 erkendtes da også allerede ved dette møde, at arbejdsnedlæggelsen var  

 overenskomststridig, og organisationerne gav tilsagn om at pålægge arbejderne  

 at genoptage arbejdet, alene med det forbehold, at dette kunne ske uden  

 risiko for eksem m.v., en risiko, der som anført må antages da at være  

 elimineret ved opfyldelsen af Arbejdstilsynets påbud vedrørende  

 beskyttelsesdragt og åndedrætsværn.
 Arbejdsretten finder imidlertid, at ansvaret for den fortsatte  

 arbejdsnedlæggelse efter fællesmødet i så væsentlig grad påhviler afdelingen,  

 at der alene bør pålægges denne og ikke de enkelte medlemmer bodsansvar.  

 Retten har herved taget i betragtning, at afdelingen i skrivelsen af  

 5. november 1987 udtrykkeligt forbød medlemmerne at arbejde ikke blot med  

 epoxy, men også i nærheden af epoxyarbejde, hvilket naturligt måtte forstås  

 som et forbud mod at fortsætte arbejdet på den pågældende byggeplads, indtil  

 epoxymaterialet var erstattet med andet materiale, og at det ikke kan  

 anses for godtgjort, at dette forbud - som medlemmerne henviste til under  

 fællesmødet - er blevet tilbagekaldt af afdelingen.
 Efter det anførte bortfalder bodsansvaret for de indklagede medlemmer af  

 forbundet, medens forbundets afdeling i Slagelse vil være at anse med en bod,  

 der findes at kunne fastsættes til 40.000 kr.
 T h i k e n d e s f o r r e t :
Bodsansvaret bortfalder for de medlemmer af Specialarbejderforbundet i  

 Danmark, som i november 1987 deltog i den overenskomststridige kollektive  

 arbejdsnedlæggelse på A/S C. & N.
Protectors arbejdsplads Vestsjællands Centret i Slagelse.
 Til Dansk Arbejdsgiverforening skal forbundets afdeling i Slagelse, der på  

 overenskomststridig vis har gjort sig delagtig i den overenskomststridige  

 kollektive arbejdsnedlæggelse, inden 14 dage betale en bod på 40.000 kr.
 I sagsomkostninger til Arbejdsretten skal de indklagede betale 2.000 kr.  

 NOTER (* 1) Henvisninger: Per Jacobsen s.287 ff, Hasselbalch,  

 Kollektivarbejdsretten s.147 ff, K 88.060, K 87.275 (A 1988 s.74), K 87.459  

 m.fl. (A 1988 s.101), K 86.130 og K 86.131 (A 1986 s.151) K 10.387 (A 1985  

 s.81).
