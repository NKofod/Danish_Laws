 Et barn, der var anbragt i familiepleje, og som havde indtægt i form  

 af renteafkast af formue, fandtes at skulle betale for opholdet.
 Egenbetalingen skulle udredes af formuens nettoafkast efter fradrag af  

 de takstmæssige beløb til lommepenge og beklædning.
 REDEGØRELSE FOR SAGEN:
Et barn, født i 1970, blev i marts 1980 anbragt i familiepleje hos sin  

 søster på grund af forældrenes død.
I forbindelse med anbringelsen traf det  

 sociale udvalg beslutning om, at søsteren skulle have udbetalt ordinært  

 plejevederlag m.v.
Efter opgørelse af forældrenes dødsbo blev der i januar 1982 hensat en arv  

 til barnet på ca. 223.000 kr. i en forvaltningsafdeling.
Renteafksastet af  

 formuen udgjorde ca. 20.700 kr. årlig.
I forbindelse med opfølgning af sagen i marts 1983 blev det sociale udvalg  

 opmærksom på barnets formueforhold.
Udvalget besluttede herefter, at barnet  

 fra 1. april 1983 skulle betale for opholdet i familiepleje med et beløb  

 svarende til det fulde renteafkast af formuen med fradrag af det til enhver  

 tid gældende lommepenge- og beklædningsbeløb.
Barnets egenbetaling udgjorde  

 herefter 1.710 kr. pr. måned.
Plejevederlaget til plejeforældrene udgjorde  

 4.063 kr. månedlig.
Over for amtsankenævnet har det sociale udvalg anført, at egenbetalingen  

 udgør ethvert renteafkast af formuen, og at renteafkastet tilsendtes kommunen  

 fra forvaltningsafdelingen.
Udvalget har fundet, at barnet skulle udrede  

 B-skat af formuen.
Udvalget har i denne forbindelse henvist til B-skattens og  

 den samlede formues størrelse og til, at en del af formuen henstod på bankbog  

 og således kunne hæves uden udgifter for barnet.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse, hvorefter barnet  

 var pålagt at betale for ophold i familiepleje, idet betingelserne for at  

 fastsætte en sådan betaling fandtes opfyldt, jfr. socialministeriets  

 bekendtgørelse nr. 467 af 17. oktober 1980 om betaling for ophold i  

 familiepleje m.v.
Amtsankenævnet fandt imidlertid, at betalingen skulle beregnes på grundlag  

 af formuens nettoafkast, dvs. efter at der var foretaget fradrag af det  

 beløb, som afkastet beskattedes med.
Nævnet lagde herved vægt på, at den af  

 det sociale udvalg anvendte beregningsmåde ville medføre en forringelse enten  

 af det beløb, som barnet mindst skulle have til rådighed til lommepenge og  

 beklædning, eller af selve formuen.
 KLAGEN TIL ANKESTYRELSEN:
 Sagen blev anket af barnets værge.
 LOVGRUNDLAG:
 Bistandsloven, § 66, stk. 6.
 Socialministeriets bekendtgørelse nr. 467 af 17. oktober 1980 om betaling  

 for ophold i døgninstitution for børn og unge og i familiepleje, som ændret  

 ved socialministeriets bekendtgørelse nr. 667 af 19. december 1984, § 9, stk.  

 1 og 3.
 ANKESTYRELSENS AFGØRELSE:
Ankestyrelsen tiltræder amtsankenævnets afgørelse om, at barnet skal  

 betale for sit ophold i familiepleje.
Ankestyrelsen tiltræder endvidere, at  

 egenbetalingen skal udredes af formuens nettoafkast efter fradrag af de  

 takstmæssige beløb til lommepenge og beklædning.
