Erstatningsansvarslovens § 26, stk. 3 - krænkelsesgodtgørelse, nævnets j. nr. 07-520-06237 N. j. nr. 07-520-06237 Skadevolder blev idømt 1 år og 3 måneders fængsel for at have slået ansøger, skadevolders søn, der på skadestidspunktet var 3 ½ måned gammel.
Ansøger fik i den forbindelse kraniebrud og indre blødninger og var sygemeldt i 2 måneder.
Det var grundet ansøgers alder uvist, om der ville vise sig varige mén.
Uanset at betingelsen om, at der enten skal være anvendt et våben, eller at volden har stået på i længere tid, ikke var opfyldt, tilkendte nævnet en godtgørelse på 10.000 kr.
Nævnet lagde ved sin afgørelse vægt på de særlige omstændigheder ved sagen, herunder navnlig karakteren af den udøvede vold, ansøgers skader samt ansøgers alder på skadestidspunktet.
