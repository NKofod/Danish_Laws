 I medfør af §§ 11, stk. 2, og 28 i lov om skibes sikkerhed m.v., jf.  

 lovbekendtgørelse nr. 584 af 29. september 1988, fastsættes:
 1.1. Føreren af ethvert skib, herunder udenlandske skibe, der medfører  

 passagerer, skal inden skibet afgår fra havn sikre sig, at alle ombordværende  

 personer er optalt, og at antallet for henholdsvis besætning og øvrige  

 ombordværende er indført i skibets dagbog eller, hvis dagbog ikke føres, i en  

 særlig bog med paginerede sider beregnet til dette formål.
 1.2. Såfremt passagerne overnatter om bord, hvorved forstås, at  

 passagererne opholder sig om bord i 4 timer og derover inden for tidsrummet  

 22.00 til 06.00 den følgende dag, skal der udover optællingen foretages en  

 registrering på navn af de enkelte passagerer.
 1.3. For passagerskibe i rutefart skal tallene og navnelisterne tillige  

 afgives til landorganisation eller, hvor en sådan ikke findes, være  

 tilgængelig på et med Søfartsstyrelsen aftalt sted.
 1.4. Kravet i pkt. 1.3. om melding til landorganisation omfatter ikke  

 skibe, der udelukkende anvendes til sejlads på søer og i havne.
 2. For skibe i rutefart skal rederen drage omsorg for,  

 at der udarbejdes procedurer for ombordtagningen af passagerer, der sikrer,  

 at pkt. 1.1., 1.2. og 1.3. kan overholdes i rederiets skibe.
 3. Søfartsstyrelsen og andre vedkommende myndigheder  

 skal have adgang til de i pkt. 1.1., 1.2. og 1.3. omhandlede registreringer.
 4. Søfartsstyrelsen kan, såfremt særlige forhold gør  

 sig gældende, tillade afvigelser fra denne forskrift.
 5. Med bøde eller hæfte straffes den, der overtræder  

 pkt. 1.1., 1.2., 1.3., 2 eller 3.
 6.1. Forskriften træder i kraft den 1. juni 1990.
 6.2. Teknisk forskrift nr. 1 af 14. juni 1988 om optælling af passagerer  

 ophæves.
 Søfartsstyrelsen, den 4. maj 1990.
