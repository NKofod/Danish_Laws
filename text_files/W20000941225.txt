Ankestyrelsens principafgørelse D-1-00 om anmodning om refusion - 6 ugers fristen - rettidig anmodning - dagpenge Resume:
 En arbejdsgiver havde ret til refusion, da anmodning om refusion rettidig var indgivet inden 6 uger efter 1. fraværsdag onsdag den 24. marts 1999. Ankestyrelsen fandt, at 6 ugers-fristen - i overensstemmelse med almindelige forvaltningsretlige regler om fristberegning - udløber på 6 ugers dagen fra sygdommens indtræden, det vil sige onsdag den 5. maj 1999 ved kontortids ophør.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 26, stk. 1 Sagsfremstilling:
Det fremgik af sagen, at lønmodtageren var sygemeldt i perioden fra onsdag den 24. marts 1999 til og med den 29. marts 1999 på grund af nerve i klemme i skulderen.
Arbejdsgiveren anmodede om refusion for den omhandlede periode, idet lønmodtageren ikke havde været ansat i 13 uger ved sygdommens indtræden.
Arbejdsgiverens refusionskrav blev modtaget i kommunen onsdag den 5. maj 1999.
 Det blev i klagen bl.a. anført, at såfremt teksten i § 18 i Socialministeriets bekendtgørelse nr. 442 af 23. juni 1998 skulle følges, var det kommunens opfattelse, at anmeldelsen skulle foreligge inden de 6 uger af sygemeldingen var forløbet.
 Det sociale nævn ændrede ved en afgørelse den 20. august 1999 kommunens afgørelse.
 Nævnet fandt, at kommunen var forpligtet til at udbetale refusion til arbejdsgiveren for den omhandlede periode.
 Nævnet begrundede afgørelsen med, at anmodning om refusion var indgivet til kommunen den 5. maj 1999, og at anmodningen blev betragtet som indgået indenfor 6 uger efter lønmodtagerens 1. fraværsdag, som var den 24. marts 1999.
 Nævnet henviste i forbindelse med revurderingen ved fortolkning af rettidig modtagelse til Justitsministeriets vejledning til forvaltningsloven 1986, punkt 212 og Ankestyrelsens vejledning om klageregler på det sociale område, punkt 15 b.
 Sagen blev behandlet i principielt møde med henblik på afklaring af, hvorvidt modtagelsen af refusionsanmodningen på samme ugedag i 6. uge som ugedagen for 1. fraværsdag, var rettidig efter § 18, stk. 1, i Socialministeriets bekendtgørelse nr. 442 af 23. juni 1998.
 Afgørelse:
 Ankestyrelsen fandt, at kommunen var forpligtet til at udbetale arbejdsgiveren refusion for en lønmodtagers sygeperiode fra den 24. marts 1999 til og med den 29. marts 1999, jf. dagpengelovens § 26, stk. 1 og § 18, stk. 1, i Socialministeriets bekendtgørelse nr. 442 af 23. juni 1998.
 Begrundelsen for afgørelsen var, at arbejdsgiverens krav om refusion var rettidigt fremsat den 5. maj 1999.
 Ankestyrelsen lagde til grund, at kravet er fremsat inden for en frist af 6 uger fra 1. fraværsdag onsdag den 24. marts 1999.
 Ankestyrelsen fandt herefter, at 6 ugers fristen - i overensstemmelse med almindelige forvaltningsretlige regler om fristberegning - udløb på 6 ugers dagen fra sygdommens indtræden, det vil sige onsdag den 5. maj 1999 ved kontortids ophør.
 Ankestyrelsen tiltrådte således det sociale nævns afgørelse.
