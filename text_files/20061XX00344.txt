Skriftlig fremsættelse (28. marts 2007) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov  

 om  

 ændring af lov for Færøerne om rettens pleje (Massemediernes  

 kildebeskyttelse,  

 børnesagkyndige dommere og udenlandske advokater på Færøerne m.v.).
(Lovforslag nr.
L 203).
Formålet med lovforslaget er at gennemføre ændringer i den  

 færøske retsplejelov i anledning af lagtingslovgivning vedrørende  

 medieansvar,  

 børneværn, den faste voldgiftsret samt tinglysning.
De nævnte spørgsmål hører  

 under de færøske myndigheder, hvorimod retsplejen er et rigsanliggende.  

 Retsplejen på Færøerne reguleres af en særlig færøsk retsplejelov.
Endvidere  

 indeholder lovforslaget ændringer af den færøske retsplejelov som følge af  

 nye  

 regler om forældremyndighed for Færøerne.
 Endelig foreslås det med henblik på opfyldelse af den  

 såkaldte Hoyvik-aftale om økonomisk samarbejde mellem Færøerne og Island at  

 indsætte en bemyndigelsesbestemmelse i den færøske retsplejelov, der giver  

 mulighed for, at justitsministeren kan fastsætte regler om udenlandske  

 advokaters virksomhed mv. på Færøerne.
 Lovforslaget indeholder følgende hovedpunkter:
I 2006 blev der ved lagtingslov gennemført en ny og  

 moderniseret lovgivning om de ansvarsmæssige forhold på medieområdet på  

 Færøerne.
Den færøske retsplejelov indeholder i dag regler om  

 kildebeskyttelse  

 for journalister mv., som er identiske med de regler, der var gældende i  

 Danmark før medieansvarslovens ikrafttræden den 1. januar 1992. Samtidig med  

 gennemførelsen af medieansvarsloven i Danmark blev retsplejelovens § 172 om  

 kildebeskyttelse for journalister mv. ændret, og med lovforslaget gennemføres  

 en ændring af den færøske retsplejelovs regler om kildebeskyttelse, så de  

 kommer til at svare til den danske retsplejelovs regler herom.
I 2005 blev der på Færøerne ved lagtingslov gennemført nye  

 regler om børneværn til afløsning af de hidtidige regler i lov for Færøerne  

 om  

 børneforsorg.
Den nye færøske børneværnslov nødvendiggør nye retsplejemæssige  

 regler om domstolenes behandling af sager om børneværn, herunder navnlig om  

 medvirken af børnesagkyndige dommere ved retten på Færøerne i sager om  

 prøvelse  

 af Hovedbørneværnsudvalgets afgørelser om overtagelse af omsorgen for et barn  

 mv.
De foreslåede regler om medvirken af børnesagkyndige dommere ved retten  

 på  

 Færøerne svarer til de regler i den danske lov om social service, der fra den  

 1. januar 2007 gælder om medvirken af børnesagkyndige dommere ved byretterne  

 i  

 sager om tvangsfjernelse af børn mv.
Som følge af en lagtingslov fra 2006 om den faste  

 voldgiftsret, der behandler tvister på arbejdsmarkedet på Færøerne, foreslås  

 det, at der indsættes en bestemmelse i den færøske retsplejelov om  

 bevisoptagelse ved domstolene til brug for den faste voldgiftsret.
Den  

 foreslåede bestemmelse svarer til, hvad der gælder for bevisoptagelse ved  

 domstolene til brug for voldgiftsretter, der er omfattet af lov om voldgift.
Med virkning fra den 1. februar 2006 varetages  

 tinglysningsopgaven på Færøerne ikke længere af retten på Færøerne, men af en  

 særlig tinglysningsmyndighed (Tinglysningskontoret) under det færøske  

 landsstyre.
Da tinglysningsopgaven således ikke længere varetages af  

 domstolene, foreslås de bestemmelser i den færøske retsplejelov, der angår  

 tinglysning, ændret i overensstemmelse hermed.
På Færøerne findes reglerne om forældremyndighed i dag i  

 myndighedsloven fra 1922. Senest med virkning fra den 1. juli 2007 vil disse  

 regler blive afløst af lov om forældremyndighed og samvær, der vil blive sat  

 i  

 kraft for Færøerne ved kongelig anordning.
Dette nødvendiggør enkelte  

 ændringer  

 af kapitel 42 i den færøske retsplejelov om domstolenes behandling af  

 ægteskabssager, herunder forældremyndighedssager.
Det drejer sig om en  

 præcisering af anvendelsesområdet for kapitel 42 og af reglerne om  

 advokatbeskikkelse.  

 Desuden foreslås der indsat en bestemmelse svarende til, hvad der gælder  

 efter  

 den danske retsplejelov, hvorefter retten kan bestemme, at en eller begge  

 parter ikke må overvære den samtale, der efter lov om forældremyndighed og  

 samvær skal finde sted med barnet.
Endelig foreslås det med henblik på opfyldelse af den  

 såkaldte Hoyvik-aftale at indsætte en bemyndigelsesbestemmelse i den færøske  

 retsplejelov, der giver mulighed for, at justitsministeren kan fastsætte  

 regler  

 om udenlandske advokaters virksomhed mv. på Færøerne.
Den foreslåede  

 bestemmelse  

 svarer til, hvad der gælder efter den danske retsplejelov.
Hoyvik-aftalen om økonomisk samarbejde mellem Færøerne og  

 Island indebærer bl.a., at islandske advokater skal have samme muligheder for  

 at virke på Færøerne, som de har i Danmark som følge af Islands deltagelse i  

 EØS-aftalen (Det Europæiske Økonomiske Samarbejdsområde). Aftalen er trådt i  

 kraft den 1. november 2006, men med forbehold for, at islandske advokater  

 alene  

 kan virke som advokater på Færøerne, hvis de opfylder kravene i den færøske  

 retsplejelov, herunder kravet om dansk advokatbeskikkelse.
Med en vedtagelse  

 af  

 lovforslaget giver Folketinget i medfør af grundlovens § 19 samtykke til, at  

 dette forbehold hæves.
Med henblik på opfyldelse af Hoyvik-aftalen agter  

 Justitsministeriet, hvis lovforslaget vedtages, efter drøftelse med Færøernes  

 Hjemmestyre at fastsætte regler, der giver islandske advokater samme  

 muligheder  

 for at etablere sig og drive advokatvirksomhed mv. på Færøerne som i Danmark.
 Lovforslaget er forelagt Færøernes Hjemmestyre.  

 Hjemmestyrets udtalelse forventes at foreligge snarest, men lovforslaget  

 fremsættes nu efter aftale med Færøernes landsstyre.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
