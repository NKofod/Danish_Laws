 Ved opgørelse af afgiftsgrundlaget i henhold til lov om afgift af  

 renter af forbrugslån for afgiftsåret 1987 kunne kasserabatter ikke  

 sidestilles med renteindtægter og derfor ikke modregnes i renteudgifter.
 El-installatør A klagede over, at de stedlige skattemyndigheder havde  

 ansat afgiftsgrundlaget til 24.503 kr. i henhold til lov om afgift af renter  

 af forbrugslån for afgiftsåret 1987.
 Klagen til Landsskatteretten skyldtes, at der ved ansættelsen af  

 afgiftsgrundlaget ikke var indrømmet fradrag på 5.103 kr., hidrørende fra de  

 i indkomståret indvundne kasserabatter.
 Klageren, der var autoriseret el-installatør, havde i 1987 indvundet  

 kasserabatter på 5.103 kr., der var selvangivet som kapitalindkomst.
 De indvundne kasserabatter var af de stedlige skattemyndigheder betragtet  

 som personlig indkomst med henvisning til personskattelovens § 3, jf. § 4.  

 Samtidig var beløbet nægtet fradraget ved ansættelsen af afgiftsgrundlaget i  

 medfør af lov om afgift af renter af forbrugslån, idet kasserabatter ikke  

 fandtes at kunne betragtes som renteindtægter efter lovens § 3, stk. 3. Der  

 var herved lagt vægt på, at kasserabatter ikke var omfattet af begrebet  

 samlede renteindtægter i lov om afgift af renter af forbrugslån § 3, stk. 3,  

 nr. 1, og ikke i øvrigt var omfattet af de i bestemmelsen opregnede  

 indtægter, der var at sidestille med renter.
Klagerens revisor henviste til, at kasserabatter såvel ifølge  

 personskatteloven som ifølge lov om afgift af renter af forbrugslån kunne  

 sidestilles med egentlige renteindtægter.
Renteindtægter var ikke nærmere  

 defineret i disse love, og personskattelovens § 4 medregnede udtrykkelig  

 gevinst på gæld som kapitalindkomst.
Han anførte videre, at det var normal  

 regnskabspraksis at sidestille indvundne kasserabatter med renteindtægter,  

 hvorfor det måtte være berettiget som selvangivet at fradrage disse indtægter  

 ved beregningen af afgiftsgrundlaget.
 Landsskatteretten fandt ikke, at de af klageren modtagne kasserabatter  

 skatteretligt kunne betragtes som renteindtægter, hvorfor de ikke kunne  

 modregnes ved opgørelsen af afgiftsgrundlaget i medfør af lov om afgift af  

 renter af forbrugslån § 3. Den påklagede ansættelse af afgiftsgrundlaget blev  

 herefter stadfæstet.
