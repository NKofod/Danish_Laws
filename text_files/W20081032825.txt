Klage over at en læge ikke sikrede, at en undersøgelse anbefalet af en tilsynsafdeling blev gennemført Nævnet fandt grundlag for at kritisere lægen fra neurologisk afdeling for hans behandling af patienten, idet han burde have foranstaltet, at patienten blev indkaldt til en MR-scanning efter et halvt år eller have sikret sig, at neurokirurgisk afdeling havde forestået indkaldelsen til MR-scanning.
Nævnet oplyste i den forbindelse, at det er nævnets opfattelse, at det er den afdeling, hvor en patient er indlagt henholdsvis henvist til, der har det direkte ansvar for undersøgelser og behandling.
Anbefalinger i et tilsynsnotat fra anden afdeling har altid karakter af anbefalinger, som den ansvarlige afdeling efterfølgende skal vurdere og efter bedste skøn gennemføre.
Dette vil også være tilfældet, selv om problemstillingen eventuelt skønnes mere naturligt at høre hjemme i andet speciale.
