Ankestyrelsens principafgørelse D-2-95 om beskæftigelseskrav - fødselstidspunkt - arbejdsfri dag - barseldagpenge Resume:
 Beskæftigelseskravet i dagpengelovens § 17, stk. 1, jf. § 4, stk. 1, nr. 1, skal være opfyldt senest på fødselstidspunktet for at berettige moderen til barseldagpenge.
 Beskæftigelseskravet var ikke opfyldt i en situation, hvor fødslen fandt sted søndag den 29. maj 1994, mens tilknytningen til arbejdsmarkedet først havde varet i 13 uger mandag den 30. maj 1994. Det gjorde ingen forskel, at dagen for fødslen var en arbejdsfri dag.
 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 4, stk. 1, nr. 1 og § 17, stk. 1 Lov om ret til orlov og dagpenge ved barsel - lov nr. 566 af 9. juni 2006 - § 27 og § 29 Sagsfremstilling:
 En kvindelig lønmodtager med tilknytning til arbejdsmarkedet fra mandag den 28. februar 1994 fødte et barn søndag den 29. maj 1994.
 Kommunen traf afgørelse om, at lønmodtageren ikke opfyldte beskæftigelseskravet i dagpengelovens § 17, stk. 1, jf. § 4, stk. 1, nr. 1 og derfor ikke kunne få barseldagpenge.
Ved indankningen var det gjort gældende, at lønmodtageren ikke skulle have arbejdet i week-enden, hvor fødslen fandt sted.
Det blev subsidiært gjort gældende, at ansættelsesforholdet skulle regnes fra ansættelsessamtalen, som fandt sted i ugen inden påbegyndelsen af arbejdet.
 Afgørelse:
 Moderen havde ikke ret til barseldagpenge fra dagen efter fødslen, da hun ved barnets fødsel den 29. maj 1994 ikke havde været ansat i 13 uger, jf. dagpengelovens § 17, stk. 1, jf. § 4, stk. 1, nr. 1.
 Dagpengeudvalget lagde ved sin afgørelse vægt på, at moderen startede på arbejde mandag den 28. februar 1994. Beskæftigelseskravet var således først opfyldt fra mandag den 30. maj 1994. Det var uden betydning, at hun ikke skulle have været på arbejde søndag den 29. maj 1994.
 Dagpengeudvalget tiltrådte således kommunens afgørelse.
