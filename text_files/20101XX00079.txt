Skriftlig fremsættelse (27. oktober 2010) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
Forslag til lov om ændring af lov om varmeforsyning, lov om vandforsyning m.v., lov om miljøbeskyttelse og lov om forurenet jord (Digital adgang til oplysninger i forbindelse med ejendomshandel) (Lovforslag nr.
L 40) Formålet med lovforslaget er at tilvejebringe de fornødne hjemler til at stille krav om, at offentlige oplysninger, som skal anvendes i forbindelse med ejendomshandler, skal registreres og videregives digitalt.
Lovforslaget er en forudsætning for at etablere en samlet digital løsning, hvorigennem både professionelle brugere, som f.eks. ejendomsmæglere og advokater, og de borgere, som selv ønsker at sælge deres ejendom, på ét sted på internettet kan få adgang til alle de offentlige oplysninger, som er relevante i forbindelse med en ejendomshandel.
Dog vil oplysninger, som er omfattet af persondataloven, kun kunne videregives til ejendommens ejer eller med samtykke fra ejeren.
Den digitale løsning kaldes DIADEM (DIgital ADgang til oplysninger i forbindelse med EjendoMshandel).
Med DIADEM vil brugerne få oplysningerne øjeblikkeligt frem for at afvente den manuelle sagsgang i kommunen og andre myndigheder, der i dag kan tage op til 2 uger.
Samtidig vil løsningen sikre et lavere gebyr end i dag, hvor oplysningerne indhentes manuelt.
En undersøgelse har vist, at samfundet kan spare op til 80 mio. kr. årligt ved at etablere en digital løsning.
 For at sikre, at alle de relevante oplysninger er til stede i digital form og kan indgå i DIADEM-løsningen, er det nødvendigt at foretage følgende ændringer.
Der er i dag ikke hjemmel til at forpligte de relevante myndigheder til digital behandling af oplysningerne i forbindelse med miljøsager efter lov om vandforsyning m.v., lov om miljøbeskyttelse og lov om forurenet jord.
For at sikre, at alle de nødvendige oplysninger registreres digitalt, indeholder lovforslaget derfor en bemyndigelse til at fastsætte regler om myndigheders pligt til digital registrering og videregivelse i disse tre love.
 Endvidere skal ændringen i lov om forurenet jord sikre digitale oplysninger om, hvorvidt ejendommen er beliggende i et område, der er klassificeret som lettere forurenet, samt om nuancering af forureningskortlægningen.
Lov om varmeforsyning indeholder i dag en hjemmel til at fastsætte regler om offentliggørelse af kommunalbestyrelsens beslutninger om tilslutningspligt og forbud mod visse opvarmningssystemer.
Ved forslaget udvides hjemlen til også at omfatte beslutninger om godkendelse af projekter til etablering eller ændring af kollektive varmeanlæg samt oplysning om eventuel tilslutningspligt på ejendommen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
