Skriftlig fremsættelse (8. oktober 2003) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
 Forslag til lov om  

 investeringsforeninger og specialforeninger samt andre kollektive  

 investeringsordninger m.v.
(Lovforslag nr.
L 7).
Med lovforslaget får depotselskaber som noget nyt adgang til  

 at eje investeringsforeningers investeringsforvaltningsselskaber.
Hermed får  

 depotselskaberne mulighed for at opnå stordriftsfordele og derved øge deres  

 konkurrenceevne i forhold til udlandet.
Samtidig indføres værnsregler, der  

 skal  

 forhindre interessekonflikter mellem en forening og dens  

 administrationsselskab  

 og depotselskab og dermed sikre den fornødne investorbeskyttelse på området.
Forslaget indebærer, at foreningerne får pligt til at  

 udlevere et forenklet prospekt til investorerne.
De nye prospektregler bygger  

 på et direktiv og gør det lettere for investorerne at sammenligne foreninger  

 på  

 tværs af grænserne i EU.
 Herudover medfører forslaget, at investeringsforeningerne  

 får udvidet deres muligheder for at investere deres midler i nye  

 instrumenter.  

 Dette giver dem større fleksibilitet og flere muligheder i deres forretning.  

 Disse nye muligheder stammer også fra et direktiv.
Forslaget indeholder desuden en forenkling af reglerne om  

 tilsynet med foreninger med få medlemmer, for eksempel institutionelle  

 investorer.
Dette medfører en smidigere ordning og gør det muligt for disse  

 foreninger hurtigere at ændre deres værdipapirbeholdning.
 Som noget nyt indfører lovforslaget en vis regulering af  

 andre kollektive investeringsordninger end investeringsforeninger og  

 specialforeninger med henblik på at sikre investorbeskyttelsen og leve op til  

 internationale standarder på dette område.
Lovforslaget er herudover struktureret og bestemmelserne  

 udformet således, at det i videst muligt omfang svarer til lov om finansiel  

 virksomhed.
Forslaget er således en del af den igangværende revision af den  

 finansielle lovgivning.
 Med disse bemærkninger og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
