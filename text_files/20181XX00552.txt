Skriftlig fremsættelse (15. januar 2019) Udlændinge- og Integrationsministeren (Inger Støjberg):
 Herved tillader jeg mig for Folketinget at fremsætte:
 Forslag til lov om ændring af udlændingeloven, integrationsloven, repatrieringsloven og forskellige andre love (Videre adgang til inddragelse af opholdstilladelser for flygtninge, loft over antallet af familiesammenføringer, skærpet straf for overtrædelse af indrejseforbud og overtrædelse af opholds-, underretnings- og meldepligt, ydelsesnedsættelse for forsørgere m.v.).
(Lovforslag nr.
L 140) Formålet med lovforslaget er at gennemføre de dele af finanslovsaftalen for 2019 på udlændingeområdet, der kræver lovændringer.
 Der er bl.a. tale om ændringer af udlændingeloven, integrationsloven, lov om aktiv socialpolitik, repatrieringsloven og den kommunale og regionale valglov.
 Der foreslås for det første en række ændringer af udlændingeloven, der bl.a. omfatter forslag til, at konventionsstatus og beskyttelsesstatus til spontane flygtninge og kvoteflygtninge meddeles med henblik på midlertidigt ophold.
 De foreslåede ændringer af udlændingeloven omfatter også forslag om, at inddragelse af en opholdstilladelse til flygtninge og familiesammenførte til flygtninge alene skal undlades, hvis dette vil være i strid med Danmarks internationale forpligtelser, ligesom der foreslås et loft over familiesammenføringer til flygtninge.
 Herudover indeholder de foreslåede ændringer af udlændingeloven forslag om skærpelse af kontrollen med fremmedkrigere og udlændinge udvist af hensyn til statens sikkerhed, opholdspligt på Udrejsecenter Lindholm for afviste asylansøgere, der straffes for kriminalitet på eller omkring et udrejsecenter samt skærpet straf for overtrædelse af opholds-, underretnings- og meldepligten og afskaffelse af muligheden for varetægtsfængsling og afsoning med fodlænke for udlændinge på tålt ophold og kriminelle udviste.
 Endelig indeholder forslaget til ændringer af udlændingeloven også et forslag om mindstestraf for overtrædelse af et indrejseforbud.
 Lovforslaget indeholder for det andet en række forslag til ændringer af integrationsloven, lov om aktiv socialpolitik og repatrieringsloven, der bl.a. omfatter at integrationsprogram og integrationsydelse skifter navn, og at landets kommuner fremover alene har pligt til at anvise nye flygtninge et midlertidigt opholdssted.
 Ændringerne omfatter også en reduktion af selvforsørgelses- og hjemrejseydelsen og overgangsydelsen for forsørgere samt en styrkelse af repatrieringsordningen gennem bl.a. kommunal vejledningspligt, mulighed for økonomisk støtte til udlændinge fra områder, hvorfra personer meddeles midlertidig beskyttelsesstatus, mulighed for repatrieringsstøtte til danske statsborgere med dobbelt statsborgerskab og sys-tematisk registrering af repatrieringer.
 Lovforslaget indeholder for det tredje en ændring af den kommunale og regionale valglov, hvorefter tredjelandsstatsborgere som betingelse for at opnå valgret og valgbarhed til kommunale og regionale valg uden afbrydelse skal have haft fast bopæl i riget i de sidste fire år forud for valgdagen.
 Det foreslås, at lovforslaget som udgangspunkt træder i kraft den 1. marts 2019, dog bl.a. således at strafskærpelse for overtrædelse af opholds-, underretnings- og meldepligt træder i kraft henholdsvis 1. juni 2019 og 1. juni 2021, at nedsættelse af ydelsen for forsørgere samt ændringen af navnet på integrationsydelsen til selvforsørgelses- og hjemrejseydelse eller overgangsydelse træder i kraft den 1. januar 2020, og at Udlændinge- og Integrationsministeren fastsætter ikrafttrædelsestidspunktet for reglerne om opholdspligt for afviste asylansøgere, der straffes for kriminalitet på eller omkring et udrejsecenter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
