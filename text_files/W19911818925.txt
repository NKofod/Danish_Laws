Landsskatteretten fandt ikke, at en gasregulatorstation til naturgas  

 var en indretning af en så farlig karakter, at beliggenheden af denne 3.35 m  

 fra skellet til en parcelhusgrund kunne antages at påvirke værdien af grunden  

 i handel og vandel.
Retten lagde ved afgørelsen bl.a. vægt på de under sagens  

 behandling tilvejebragte oplysninger om kontrollen og de sikkerhedsmæssige  

 foranstaltninger i forbindelse med placeringen og vedligeholdelsen af  

 gasregulatorstationen.
 A og B klagede over ansættelsen af grundværdien til 826.100 kr. ved 18.  

 alm. vurdering pr. 1.1.1986 for et parcelhus med påstand om nedsættelse med  

 300.000 kr. med konsekvens for ejendomsværdien.
 Til støtte for påstanden henviste klagerne bl.a. til, at der kun 3,35 m  

 fra klageejendommens skel og ca. 7 m fra bebyggelsen var beliggende en  

 gasregulatorstation, tilkoblet naturgasnettet i kommunen.
 Klagerne gjorde gældende, at beliggenheden af gasregulatorstationen  

 forringede ejendommens grundværdi, hvorfor de fandt, der burde gives et  

 nedslag i grundværdien.
 Skyldrådet indstillede over for Landsskatteretten grundværdien stadfæstet  

 under henvisning til, at regulatorstationen først var etableret i 1986 efter  

 vurderingstidspunktet, at skyldrådet ikke havde kunnet få bekræftet, at der  

 var sket eksplosioner i regulatorstationer af den pågældende art, samt  

 endelig at man ikke havde kunnet konstatere lavere salgspriser for ejendomme,  

 der lå i umiddelbar nærhed af disse stationer.
 Repræsentanter for Landsskatteretten besigtigede ejendommen, hvorved  

 klagerne bl.a. anførte, at det forhold, at regulatorstationen først var  

 opført i 1986, ikke kunne have betydning for vurderingen, idet der allerede i  

 1983 ifølge skrivelse fra kommunen var vedtaget en varmeplan for naturgas,  

 der havde været offentligt fremlagt til bemærkninger.
Til støtte for påstanden om, at en regulatorstation var af farlig  

 karakter, henviste klagerne endvidere til de fremsendte indlæg vedrørende  

 beskrivelsen af de tekniske anlæg, herunder omtalen af muligheden for  

 eksplosion i anlægget, og de strenge sikkerhedsforanstaltninger m.v., der var  

 gældende i forbindelse med etableringen og vedligeholdelsen heraf.
Klagerne  

 henviste endvidere til forskellige dagbladsartikler vedrørende fejl ved  

 naturgasinstallationerne og eksplosionsfarerne.
 Endelig fandt klagerne ikke, det var korrekt ensidigt at lægge vægt på  

 oplysningerne afgivet af HNG som ansvarlig for gasregulatorstationerne, idet  

 selskabet var part i sagen, og derfor havde en interesse i at fremstille  

 forholdene, som om stationernes placering ikke medførte nogen fare.
 Landsskatteretten havde i forbindelse med sagens behandling anmodet  

 Statens Brandinspektion om en udtalelse over, hvorvidt der forelå risiko for  

 eksplosion og brand, som - når hensås til naturgasregulatorstationens  

 placering - ville kunne forårsage skader eller risiko for sådanne på  

 klageejendommen, og derved forringe værdien af den hertil hørende grund.
Statens Brandinspektion anførte hertil bl.a., at placeringen af alle  

 sådanne naturgasinstallationer var godkendt af de stedlige brandmyndigheder.  

 Statens Brandinspektion havde foretaget en generel vurdering af en sådan  

 standardstation med henblik på at lette arbejdet for de stedlige  

 brandmyndigheder og for at opnå en ensartet bedømmelse.
Det anførtes, at  

 placeringen af den pågældende station opfyldte afstandskravet på 2,5 m til  

 naboskel.
Med hensyn til faren for brand og eksplosioner i en  

 lavtryksregulatorstation måtte risikoen anses for at være meget lille og i  

 øvrigt ikke større end for et naturgasfyret villafyr.
En installation af  

 naturgas i en ejendom forringede normalt ikke ejendomsværdien.
Klagerne fik forelagt Statens Brandinspektions udtalelse og fastsatte  

 retningslinier og anførte hertil bl.a., at man fandt det ukorrekt at Statens  

 Brandtilsyn udtalte sig om vurderingen af fast ejendom, idet tilsynet ikke  

 havde kompetence hertil.
I øvrigt fandt klagerne, at de nu fremkomne  

 oplysninger underbyggede synspunktet om, at tilstedeværelsen af  

 gasregulatorstationen - alt andet lige - forringede værdien af grunden, som  

 tidligere fremført.
 Landsskatteretten bemærkede, at grundværdien i henhold til bestemmelserne  

 i vurderingslovens § 6, jf. § 13, stk. 1, udgør grundens handelsværdi i  

 ubebygget stand under hensyn til beskaffenhed og beliggenhed og til en i  

 økonomisk henseende god anvendelse.
Efter de under sagens behandling tilvejebragte oplysninger om  

 beliggenheden af den pågældende gasregulatorstation, samt kontrollen og de  

 sikkerhedsmæssige foranstaltninger i forbindelse med vedligeholdelsen af  

 denne, fandt Landsskatteretten ikke, at der var tale om en indretning af en  

 så farlig karakter, at den ville påvirke værdien af grunden i handel og  

 vandel.
Vedrørende den af Statens Brandinspektion under sagens behandling  

 afgivne udtalelse bemærkedes, at Landsskatteretten selvstændigt tager  

 stilling til betydningen af denne i forhold til værdiansættelsen af  

 ejendommen.
 Efter samtlige foreliggende oplysninger fandt Landsskatteretten herefter  

 ikke grundlag for at tilsidesætte det af skyldrådet udøvede skøn over  

 grundværdien eller ejendomsværdien, der følgelig blev stadfæstet.
