Cirkulæreskrivelse om meddelelse om  

 enkeltstående arbejdsopgave, der har karakter af selvstændig  

 virksomhed Kommentar m.v.:
 Afviklingen af afdød ægtefælles  

 juletræsproduktion blev i det konkrete tilfælde anerkendt som en  

 enkeltstående arbejdsopgave af selvstændig karakter.
 Meddelelse om afgørelsen:
 En efterlønsmodtagers ægtefælle drev i  

 forbindelse med boligen produktion og salg af juletræer.  

 Efterlønsmodtageren havde ikke på noget tidspunkt tidligere  

 været beskæftiget ved juletræsproduktionen.
 Ægtefællen afgik ved døden 8. august  

 1993, og efterlønsmodtageren overtog boet til hensidden i uskiftet bo.
 I efterlønserklæringen for 1993 oplyste  

 medlemmet, at hun havde videreført juletræsproduktionen og havde  

 arbejdet med juletræssalg i ialt 48 timer i ugerne 48 til 51/1993 med  

 en samlet indtægt på 14.907 kr.
Medlemmet har videre oplyst, at ægtefællen  

 havde drevet juletræsproduktionen siden 1964. Da gamle kunder henvendte  

 sig op mod julen 1993, havde medlemmet kun udleveret en sav og taget mod  

 betaling.
Kunderne havde selv sørget for fældningen.
Videre har medlemmet oplyst, at det var hensigten at  

 sælge ejendommen, men at det ikke kunne ske før den ved  

 skifteretsattest var overdraget til hende, hvilket først skete i  

 januar 1994. Umiddelbart herefter blev hun syg og indlagt på  

 hospitalet.
Først i april 1994 blev der taget skridt til at  

 sætte ejendommen til salg.
 Kassen traf afgørelse om, at medlemmet havde  

 påbegyndt selvstændig virksomhed ved overtagelsen af  

 juletræsproduktionen, og at hun skulle udtræde af  

 efterlønsordningen fra 8. august 1993. Efterløn herefter var  

 udbetalt med urette og skulle tilbagebetales.
 Direktoratet var enig med kassen i, at medlemmet havde  

 påbegyndt selvstændig virksomhed, men fandt at der forelå  

 sådanne undskyldelige omstændigheder, at der kunne gives  

 tilladelse til, at medlemmet kunne forblive i efterlønsordningen.  

 Tilladelsen blev givet på betingelse af at virksomheden ophørte,  

 og at indtægten på 14.907 kr. skulle medføre fradrag i  

 efterlønnen krone for krone.
Arbejdsmarkedets Ankenævn fandt derimod, at  

 juletræssalget efter omstændighederne kunne anses for at  

 være enkeltstående arbejdsopgave, der har karakter af  

 selvstændig virksomhed.
Ankenævnet lagde vægt på,  

 at medlemmet havde til hensigt at afslutte ægtefællens  

 juletræsforretning og ikke drive virksomheden videre.
 Afgørelsen indebar, at medlemmet kunne  

 opgøre den medgåede tid inden for 200 timers reglen.
