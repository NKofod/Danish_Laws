 I medfør af § 2, stk. 2, i lov om boliger for ældre og personer med  

 handicap, jf. lov nr. 378 af 10. juni 1987, som ændret ved lov nr. 843 af 18.  

 december 1987, fastsættes:
 § 1.  Det er en betingelse for kommunalbestyrelsens  

 tilsagn om lån, rentebidrag, afdragsbidrag og garanti for lån til opførelse  

 eller indretning af ældreboliger, at byggeriets anskaffelsessum ikke  

 overstiger de i § 2 fastsatte udgiftsrammer.
Stk. 2.  Kommunalbestyrelsen kan ikke give tilsagn til  

 ombygning af en ejendom efter § 6, stk. 3, i lov om boliger for ældre og  

 personer med handicap, såfremt ejendommen er ombygget eller ombygges i medfør  

 af lov om byfornyelse og boligforbedring, jf.
Boligministeriets  

 lovbekendtgørelse nr. 501 af 21. juli 1987.
 Stk. 3.  Kommunalbestyrelsen kan ikke godkende  

 igangsættelse af byggeriet, hvis dette, efter at have været udbudt under  

 iagttagelse af bestemmelserne i Byggestyrelsens cirkulære af 6. januar 1983  

 om udbud af bygge- og anlægsarbejder, overskrider de i § 2 fastsatte  

 udgiftsrammer.
Stk. 4.  Kommunalbestyrelsen kan kun godkende  

 byggeregnskabet efter byggeriets færdiggørelse, såfremt den endelige  

 anskaffelsessum ikke overstiger den af kommunalbestyrelsen på  

 igangsættelsestidspunktet godkendte anskaffelsessum.
Kommunalbestyrelsen kan  

 dog godkende uforudseelige merudgifter med indtil 2 pct. af den tidligere  

 godkendte anskaffelsessum.
Kommunalbestyrelsen kan endvidere inden for de  

 retningslinier, der er fastsat for almennyttigt boligbyggeri, godkende  

 eventuelle merudgifter som følge af regulering af priserne efter 12 måneder  

 fra tilbudsdagen eller merudgifter til gennemførte »særlige«  

 vinterforanstaltninger.
§ 2.  Rammebeløbet for anskaffelsessummen pr.  

 boligenhed fastsættes 1. oktober 1987 til 619.500 kr. i hovedstadsområdet og  

 565.700 kr. i det øvrige land.
For ældreboliger med et gennemsnitligt  

 bruttoetageareal under 56 m2 må rammebeløbet pr. m2 bruttoetageareal, jf.  

 Boligstyrelsens bekendtgørelse nr. 311 af 27. juni 1983, dog højst udgøre  

 11.100 kr. pr. m2 i hovedstadsområdet og 10.130 kr. pr. m2 i det øvrige land.  

 Rammebeløbet reguleres og justeres efter samme retningslinier, som gælder for  

 almennyttigt boligbyggeri i medfør af § 56 i lov om boligbyggeri, jf.  

 lovbekendtgørelse nr. 51 af 22. januar 1987. Rammebeløbene offentliggøres i  

 Statstidende den 2. tirsdag i januar, april, juli og oktober måned.
 Stk. 2.  Såfremt kommunalbestyrelsen i særlige tilfælde  

 beslutter, at ældreboligerne ikke skal forsynes med eget køkken, reduceres de  

 i stk. 1 nævnte rammebeløb med 7 pct.
Stk. 3.  Ombygges en eksisterende ejendom efter § 6,  

 stk. 3, i lov om boliger for ældre og personer med handicap reduceres de i  

 stk. 1 nævnte rammebeløb med 16 pct., såfremt ejendommen på  

 tilsagnstidspunktet ejes af bygherren.
Dette gælder dog ikke ved ombygning af  

 kommunalt ejede ejendomme.
 Stk. 4.  Ved installation af elevator i forbindelse med  

 etablering af ældreboliger ydes et tillæg til de efter stk. 1-3 beregnede  

 rammebeløb på 85.600 kr. pr. elevator pr. etage, som elevatoren betjener.  

 Beløbet gælder pr. 1. oktober 1987 og reguleres som nævnt i stk. 1. Det er en  

 betingelse for ydelse af tillægget, at elevatoren betjener mindst 2 boliger  

 pr. etage.
§ 3.  Udgiften til byggelånsrenter kan afholdes uden  

 for de i § 2 fastsatte rammebeløb.
På byggeregnskabet kan højst medtages en  

 renteudgift, der svarer til forrentningen på 87 pct. af den samlede  

 anskaffelsessum (ekskl. byggelånsrenter) til markedsrenten i halvdelen af  

 sædvanlig byggetid.
 § 4.  Bekendtgørelsen træder i kraft dagen efter  

 offentliggørelsen i Lovtidende og har virkning for de projekter, hvortil  

 kommunalbestyrelsen har givet tilsagn efter den 1. oktober 1987.
 Stk. 2.  Bekendtgørelse nr. 488 af 1. juli 1987 om  

 rammebeløb for boliger opført efter lov om boliger for ældre og personer med  

 handicap ophæves.
