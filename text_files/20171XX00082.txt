Skriftlig fremsættelse (4. oktober 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om finansiel virksomhed, lov om kapitalmarkeder, lov om investeringsforeninger m.v. og forskellige andre love (Forhandlede retningslinjer på det finansielle område, sikring af vandrende arbejdstageres ret til at optjene og bevare pensionsrettigheder, gennemførelse af ændringer som følge af benchmarkforordningen og PRIIP-forordningen, udpegning af systemisk vigtige finansielle institutter (SIFI) m.v.) (Lovforslag nr.
L 10) Lovforslaget gennemfører en række ændringer på det finansielle område bl.a. med det formål at forbedre forbrugerbeskyttelsen.
Med lovforslaget får Finanstilsynet mulighed for, i samarbejde med den finansielle sektor og forbrugerrepræsentanter, at udarbejde og offentliggøre forhandlede retningslinjer for god skik på forbrugerområdet.
Endvidere skabes der grundlag for, at Finanstilsynet kan udføre et mere effektivt tilsyn på forbrugerområdet.
Det sker ved at give Finanstilsynet adgang til at videregive oplysninger om en forbruger, der klager over en finansiel virksomhed, til den pågældende virksomhed.
Videregivelsen vil kræve forbrugerens forudgående samtykke.
Lovforslaget sikrer desuden lønmodtageres ret til at optjene og bevare pensionsrettigheder, når de flytter mellem Danmark og et andet EU-land.
Herved implementeres portabilitetsdirektivet i dansk ret.
Endvidere gennemfører lovforslaget en række ændringer som følge af henholdsvis PRIIP-forordningen og benchmarkforordningen, der har til formål at øge investorbeskyttelsen.
Lovforslaget har endvidere til formål at give et mere retvisende grundlag for udpegning af SIFI i Danmark.
Derfor foretages en ændring af modellen for udpegning af SIFI, så tal for udenlandske kreditinstitutters væsentlige filialer i Danmark også indgår i de opgørelser, der ligger til grund for udpegningen. Ændringen indebærer, at Danmark i højere grad anvender samme fremgangsmåde som udlandet. Ændringen medfører ikke, at der udpeges flere SIFI i Danmark end i dag.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
