Skriftlig fremsættelse (2. december 1999) Sundhedsministeren (Carsten Koch):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 sundhedsvæsenets centralstyrelse m.v. (Tilsyn med  

 sundhedspersoner).
(Lovforslag nr.
L 111).
Formålet med lovforslaget er at styrke  

 tilsynsmyndighedernes mulighed for at varetage patientsikkerheden ved i  

 videre omfang og på et tidligere tidspunkt end efter de gældende  

 regler om fratagelse af sundhedspersoners autorisation at kunne gribe ind  

 over for uforsvarlig virksomhed fra den enkelte sundhedspersons side.
Det kan  

 enten dreje sig om forhold vedrørende sundhedspersonens generelle  

 egnethed, f.eks. sygdom eller misbrug, der er af betydning for den faglige  

 virksomhed, de pågældende udøver, eller om  

 sundhedspersonens faglige kompetence.
Samtidig fastsættes regler om, at  

 tilsynsmyndighederne kan afkræve sundhedspersoner oplysninger til brug  

 for tilsynet.
I sager om sygdom og misbrug, hvor sundhedspersonen  

 må antages at være til fare for patienterne, er der efter  

 gældende lovgivning ingen mulighed for at kræve, at de  

 pågældende medvirker ved kontrol, undersøgelser m.v.
Den  

 eneste mulighed er at anlægge retssag om fratagelse af autorisationen  

 ved domstolene.
Endvidere har det i de situationer, hvor Sundhedsstyrelsen  

 har indgået frivillige aftaler med en sundhedsperson i form af  

 alkoholistbehandling, uvarslet urinkontrol m.v., i flere tilfælde vist  

 sig vanskeligt at fastholde personen ved den indgåede aftale, navnlig  

 fordi der efter gældende lovgivning ikke er nogen umiddelbare  

 sanktionsmuligheder, hvis sundhedspersonen ikke ønsker eller evner at  

 medvirke ved den nævnte behandling, kontrol m.v.
Det retter lovforslaget nu op på, idet  

 Sundhedsstyrelsen får mulighed for at udstede påbud om, at  

 sundhedspersoner skal underkaste sig undersøgelser, medvirke ved  

 kontrolforanstaltninger m.v.
Efterlever sundhedspersonen ikke et sådant  

 påbud, kan Sundhedsstyrelsen påbyde sundhedspersonen at indstille  

 sin virksomhed helt eller delvist, indtil påbudet bliver efterlevet.  

 Indstiller personen ikke sin virksomhed, kan autorisation fratages ved  

 domstolene.
For så vidt angår sager om manglende faglig  

 kompetence indeholder gældende lovgivning hjemmel til at fratage en  

 sundhedsperson autorisationen, såfremt der er fare for patienterne som  

 følge af udvist grov forsømmelighed.
Lovgivningen indeholder  

 ikke mulighed for mindre omfattende indgreb fra tilsynsmyndighedernes side,  

 som f.eks. påbud om at ændre en kritisabel virksomhed m.v.  

 Sundhedspersoner, der er fagligt inkompetence, men ikke er til fare for  

 patienterne, kan således fortsætte deres virksomhed, uden at  

 sundhedsmyndighederne har mulighed for at gribe ind herover for.
Med lovforslaget får Sundhedsstyrelsen nu mere  

 tidssvarende redskaber til at gribe ind over for sundhedspersoner, der har  

 udvist alvorlig eller gentagen kritisabel faglig virksomhed.  

 Sundhedsstyrelsen kan efter forslaget give påbud til en sundhedsperson  

 om at ændre sin virksomhed.
I de situationer, hvor et påbud om at  

 ændre virksomheden ikke er tilstrækkelig til at rette op på  

 en kritisabel faglig virksomhed, kan Sundhedsstyrelsen indstille til  

 sundhedsministeren, at sundhedspersonens virksomhedsområde  

 indskrænkes delvist.
Da der i sidstnævnte tilfælde er tale  

 om et væsentligt indgreb i sundhedspersonens erhvervsudøvelse,  

 vil disse afgørelser være underlagt domstolsprøvelse  

 efter de gældende regler i centralstyrelsesloven.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets velvillige behandling.
