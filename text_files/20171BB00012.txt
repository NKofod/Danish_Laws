Fremsat den 10. oktober 2017 af Martin Henriksen (DF), Kristian Thulesen Dahl (DF), Søren Espersen (DF), Marie Krarup (DF), Christian Langballe (DF), Morten Marinus (DF), Peter Kofod Poulsen (DF) og Peter Skaarup (DF) Forslag til folketingsbeslutning om, at udlændinge for at have valgret og være valgbare til kommunale og regionale valg skal have bestået prøve i dansk 3 Folketinget pålægger regeringen i 2017 at fremsætte forslag til lov om ændring af lov om kommunale og regionale valg, der indebærer, at udlændige kun kan opnå valgret og være valgbare, hvis de har bestået prøve i dansk 3. De øvrige krav fastholdes.
Bemærkninger til forslaget Danmark er baseret på et demokratisk system, hvor retten til at stemme og lade sig opstille til et folketingsvalg er betinget af, at man er 18 år, har bopæl i riget og er dansk statsborger.
De samme principper ønsker forslagsstillerne skal gøre sig gældende for at kunne stemme og lade sig opstille til kommunale og regionale valg.
Det skal kun være for danske statsborgere.
Det danske demokrati og folkestyre tager udgangspunkt i nationalstaten, hvorfor de demokratiske rettigheder i udgangspunktet bør være forbeholdt danske statsborgere.
 I dag gælder de samme stemme- og opstillingsrettigheder for EU-borgere, islandske og norske statsborgere og udlændinge, som sammenhængende har boet i Danmark 3 år før valget, hvad angår kommunalvalg og regionsrådsvalg.
Forslagsstillerne finder det ikke rimeligt, at borgere fra andre lande kan have så stor og direkte indflydelse på resultatet af et kommunal eller regionsrådsvalg - et valg, som efterfølgende har stor både lokal og regional indflydelse.
Hertil mener forslagsstillerne at det lokale og regionale demokrati er for værdifuldt.
 Betydningen af det arbejde, der udføres kommunalt og regionalt, er af så stor praktisk og principiel betydning, at det med den største selvfølgelighed bør udføres af danske statsborgere.
Når man stemmer og lader sig opstille til kommunale eller regionale valg, vil man ad den vej have indflydelse på, hvordan landet bliver styret.
Denne indflydelse skal være et privilegium, som er begrænset til personer, der er fyldt 18 år og har dansk indfødsret og bopæl i Danmark.
 Derfor finder forslagsstillerne det rimeligt, at der gælder de samme regler for at opstille og stemme til folketingsvalgene som til kommunale og regionale valg, nemlig at man skal have dansk indfødsret.
Demokratiet er noget meget værdifuldt, som vi ønsker at værne om.
Forslagsstillerne ønsker, at valg i Danmark skal være for danske statsborgere bosiddende i Danmark.
Det danske folkestyre og demokrati er ikke for hvem som helst.
Det er naturligvis for danskere.
Desværre er der ikke for nuværende flertal i Folketinget for ovenstående.
Det anerkender forslagsstillerne naturligvis, men samtidig håber vi, at Folketinget kan samles om, at der er grænser for, hvem der kan deltage i folkestyret på lige fod med danske statsborgere.
Dette beslutningsforslag tager derfor udgangspunkt i, at der stilles et minimumskrav til udlændinge, som ønsker at deltage aktivt i det danske demokrati.
Hvis man ønsker at kunne stemme og stille op til kommunale og regionale valg, bør man beherske det danske sprog.
Det er kun rimeligt.
Kravet stilles for at sikre, at udlændingene reelt ved, hvad de stemmer om, og hvad de stiller op til.
Helt grundlæggende bør alle, der vil stemme eller stille op til kommunale eller regionale valg, have bestået prøve i dansk 3. Dertil kommer, at man selvsagt fortsat skal være bosiddende i den kommune og region, hvor der stemmes.
At deltage i den demokratiske proces kræver, at man behersker sproget på et fornuftigt niveau, både så de pågældende, der skal stemme, ved hvad valget handler om, og i lige så høj grad for at sikre, at de udlændinge, der skal vælges, formår at gøre sig forståelige på dansk i den politiske og offentlige debat.
Det er ganske enkelt en forudsætning for demokratiet.
Det bør være et minimumskrav, som alle partier kan samles om.
 For god ordens skyld ønsker forslagsstillerne at gøre det klart, at såfremt et lavere danskkrav kan samle et flertal, er forslagsstillerne indstillet på at diskutere sprogkravet, eventuelt med henblik på at justere dette.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at udlændinge for at have valgret og være valgbare til kommunale og regionale valg skal have bestået prøve i dansk 3.
(Beslutningsforslag nr.
B 12) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
