Cirkulære om udlevering af beklædning m.v. til indsatte samt vask og reparation af indsattes private tøj Kapitel 1 Udlevering af beklædning m.v.
Tøj til arbejdsbrug § 1. Ved arbejdsplacering udleveres efter behov 1) arbejdsjakke, 2) arbejdsskjorte og 3) arbejdsbukser, herunder efter konkret anmodning graviditetsbukser til gravide.
 Stk. 2. Det skal sikres, at indsatte, der arbejder, hvor der stilles myndighedskrav (fx vedrørende hygiejne, sikkerhed eller tilsmudsning), får udleveret og under arbejdet anvender kriminalforsorgens arbejdstøj.
 Stk. 3. Det skal sikres, at de indsatte endvidere kan få udleveret arbejdstøj, der kan modstå særlige vejrforhold som for eksempel regn, kulde og blæst, når der skal arbejdes under disse forhold.
 § 2. Hvis indsatte anvender eget tøj i forbindelse med beskæftigelsen, skal det sikres, at den indsatte erklærer sig indforstået med ikke at kunne få erstatning, hvis tøjet beskadiges.
Sports- og fritidsbeklædning § 3. I det omfang, der ikke er indført selvforvaltning i den enkelte institution, udleveres ved indsættelsen efter behov 1) sportsbenklæder, 2) sportstrøje, 3) sportssko og 4) joggingdragt.
 Undertøj m.v.
§ 4. I det omfang, der ikke er indført selvforvaltning i den enkelte institution, udleveres der ved indsættelsen efter behov 1) undertrøje og underbenklæder og til kvinder brystholder, 2) sokker, 3) badetøfler og 4) T-shirt til natbrug.
Fodtøj § 5. Ved indsættelsen udleveres efter behov:
1) Træsko eller sikkerhedssko efter kriminalforsorgsområdets bestemmelse.
Til indsatte, der beskæftiges ved jord- og markarbejde eller andet udendørs arbejde, kan der også udleveres gummistøvler.
2) Hvor arbejdsmiljøregler kræver det, udleveres fodtøj i overensstemmelse hermed.
Det skal sikres, at de indsatte under arbejdet anvender sådant fodtøj i overensstemmelse med arbejdsmiljøreglerne.
 Terminer for tøjskiftning m.v.
§ 6. Den efter §§ 1-5 udleverede beklædning skiftes efter behov.
Kriminalforsorgsområdet kan fastsætte nærmere regler om udleveringsform, depotfunktion og tilrettelæggelse af tøjskiftning m.v.
Kapitel 2 Fællesregler Indkøb og indsamling af beklædningsgenstande § 7. Der kan indkøbes, indsamles eller via samarbejde med humanitære hjælpeorganisationer erhverves beklædningsgenstande til de indsatte.
Der kan udleveres beklædningsgenstande til indsatte, hvis der er et ganske særligt behov, og den indsatte ikke selv er i stand til at opfylde dette.
Vask og reparation af privat tøj § 8. I det omfang, der ikke er indført selvforvaltning i den enkelte institution, gælder følgende bestemmelser:
1) Vask af indsattes private tøj skal foretages ved kriminalforsorgens foranstaltning.
Udgiften afholdes af kriminalforsorgsområdet.
2) Vask af det under nr. 1 nævnte tøj kan afvises, for så vidt det ikke skønnes egnet til vask i et institutionsvaskeri.
Indsatte henvises til at få vask af sådant tøj udført på privat vaskeri.
Udgiften afholdes i givet fald af den indsatte.
3) Hvis den indsatte ønsker at få vask udført af privat virksomhed, afholdes udgiften af den indsatte.
Tilsvarende gælder, såfremt den indsatte ønsker udført reparationer.
 4) For indsatte i arresthus og Københavns Fængsler, hvor opholdet er af sådan varighed, at vask i henhold til punkt 1 ikke kan udføres, skal der så vidt muligt drages omsorg for, at der gives den indsatte lejlighed til selv at vaske tøjet i cellen eller et andet sted i arresthuset.
Kapitel 3 Ikrafttræden m.v.
 § 9. Cirkulæret træder i kraft den 15. juli 2015.
 Stk. 2. Cirkulære nr. 9045 af 30. januar 2014 om udlevering af beklædning m.v. til indsatte samt vask og reparation af indsattes private tøj ophæves.
