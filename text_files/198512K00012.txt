Nr LSF 12 Forslag til Lov om ændring af lov om tilskud til produktions-,  

 beskæftigelses- og miljøfremmende foranstaltninger i det private skovbrug Fremsat af Landbrugsministeren den 2. oktober 1985 § 1 I lov nr. 476 af 14. september 1977 om tilskud til produktions-, beskæftigelses- og miljøfremmende foranstaltninger i det private skovbrug, som ændret ved lov nr. 128 af 25. marts 1981 samt lov nr. 702 af 21. december 1982, affattes § 1 således:
»§ 1. Landbrugsministeren kan i finansårene 1986 til 1988 yde tilskud af statskassen til produktions-, beskæftigelses- og miljøfremmende foranstaltninger i det private skovbrug inden for en beløbsramme, der fastsættes på de årlige finanslove.« § 2 Loven træder i kraft den 1. januar 1986.
Oprindeligt fremsat lovforslag Blad nr 17 § 1 I lov nr. 476 af 14. september 1977 om tilskud til produktions-, beskæftigelses- og miljøfremmende foranstaltninger i det private skovbrug, som ændret ved lov nr. 128 af 25. marts 1981 samt lov nr. 702 af 21. december 1982, affattes § 1 således:
§ 1. Landbrugsministeren kan i finansårene 1986 til 1988 yde tilskud af statskassen til produktions-, beskæftigelses- og miljøfremmende foranstaltninger i det private skovbrug inden for en beløbsramme, der fastsættes på de årlige finanslove.
§ 2 Loven træder i kraft den 1. januar 1986.
BEMÆRKNINGER TIL LOVFORSLAGET Almindelige bemærkninger Lovforslaget tilsigter en forlængelse af lov nr. 476 af 14. september 1977 om tilskud til produktions-, beskæftigelses- og miljøfremmende foranstaltninger i det private skovbrug (skovstøtteloven), som ændret ved lov nr. 128 af 25. marts 1981 og lov nr. 702 af 21. december 1982. Den gældende lovs § 1 er gengivet som bilag.
Loven har siden 1978, hvor den trådte i kraft, været af meget stor betydning for landets små skove.
Disse udgør 1/4 af landets skovareal; men udnyttelsen af produktionen er kun ca. 1/2 af de større skove.
Årsagerne til den lavere udnyttelse er flere.
Småskovsejernes indtægter ved skovbrug er usikre, og der kan hengå en lang årrække imellem, at den enkelte ejer har økonomisk udbytte af sin skov.
Heroverfor står, at de fleste skove er underlagt fredskovspligt, og at ejerne derfor over for det offentlige er forpligtet til at opretholde skovene og ikke må anvende dem til evt. mere økonomisk indbringende formål.
Der er, siden lov 476 1977 trådte i kraft den 20. februar 1978, afgivet forhåndstilsagn om tilskud på ca. 80 mill. kr.
Der er derudover modtaget 1067 ansøgninger om tilskud til et beløb af i alt 82 mill. kr.
Til afsluttede arbejder er der indtil juli 1985 udbetalt i alt 61,3 mill. kr. i tilskud, og de private ejeres investeringer i disse arbejder er opgjort til 13,4 mill. kr.
Det af tilskudsarbejderne omfattede areal har udgjort 12.905 ha, og indsatsen af arbejdskraft har udgjort 950.605 arbejdstimer.
Da tilskudsarbejderne først må påbegyndes, når der foreligger forhåndstilsagn om tilskud, og tilskudsarbejderne sjældent afsluttes samme år, vil uforbrugte midler ved tekstanmærkning blive overført til senere år.
Landbrugsministeren har i august 1984 nedsat et skovpolitisk udvalg, der skal fremkomme med forslag til en fremtidig dansk skovpolitik.
Dette udvalg har nedsat 5 underudvalg, og et af disse beskæftiger sig med tilskuds- og støtteordninger inden for skovbruget.
Da dette underudvalgs arbejde imidlertid ikke kan afsluttes, inden den gældende skovstøttelov udløber med udgangen af 1985, foreslås en forlængelse af loven for en 3-års periode, således at en samlet vurdering af støttebehovet samt udmøntning i en eventuelt revideret lov kan ske på baggrund af det skovpolitiske udvalgs arbejde.
Tilskudsordningens administration er henlagt til Jordbrugsdirektoratet med bistand af Det danske Hedeselskab og Skovdyrkerforeningerne.
Lovforslaget bevirker en merudgift for staten i årene 1985-90 på henholdsvis 5,3, 12,3, 14,3, 9,0 og 2,9 mill. kr.
Lovforslagets økonomiske og personalemæssige konsekvenser er optaget på forslag til finanslov for 1986 inden for landsbrugsministeriets rammer.
Uforbrugte midler vil ved tekstanmærkning blive overført til senere år.
 Lovforslaget skal notificeres for EF-Kommissionen.
BILAG I dette bilag er (markeret med --/ og /-- ) indsat den gældende formulering af de bestemmelser, der berøres af lovforslaget --/ § 1. Landbrugsministeren kan i finansårene 1977-78 til 1980 yde tilskud af  

 statskassen til produktions-, beskæftigelses- og miljøfremmende  

 foranstaltninger i det private skovbrug inden for en beløbsramme på 5 mill.  

 kr. i finansåret 1977-78, 5 mill. kr. i finansåret 1978, 7 mill. kr. i  

 finansåret 1979 og 7 mill. kr. i finansåret 1980.
 Stk. 2. Landbrugsministeren kan endvidere yde tilskud til de i stk. 1  

 angivne formål inden for en beløbsramme på 5 mill. kr. i finansåret 1981 samt  

 i finansårene 1982 til 1985 inden for en beløbsramme, der fastsættes på de  

 årlige finanslove.
 Stk. 3. Såfremt tilskudsrammen for et finansår ikke bliver fuldt udnyttet,  

 kan det uforbrugte beløb med finansministerens tilslutning overføres til det  

 følgende finansår.
