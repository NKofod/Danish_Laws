Skrivelse til arbejdsløshedskasserne om retningslinjer for tilrettelæggelse af kontrollen ved brug af data fra FerieKonto, fra og med 2. halvår 2013 Denne skrivelse erstatter skrivelse nr. 9631 af 20. december 2011 om Retningslinjer for tilrettelæggelse af kontrollen ved brug af data fra FerieKonto.
Skrivelsen udsendes i medfør af § 13, stk. 2 i bekendtgørelse nr. 370 af 28. april 2011 om tilsynet med de anerkendte arbejdsløshedskassers administration.
Retningslinjerne gælder alene FerieKonto og omfatter ikke de overenskomstbaserede feriekortordninger.
A-kasserne skal derfor fortsat attestere feriebeviser fra andre ferieordninger.
 Retningslinjerne er gældende fra og med 2. halvår 2013.
1. Indledning A-kassen skal sikre, at der ikke udbetales ydelser til medlemmer i perioder, hvor medlemmet får udbetalt feriegodtgørelse fra FerieKonto.
Kontrollen udføres på baggrund af data fra FerieKonto.
Der henvises til den daværende Pensionsstyrelsens brev af 26. september 2011 vedrørende a-kassernes udvikling af elektronisk adgang til data fra FerieKonto til brug for kontrol mod dobbeltforsørgelse og Tilsynsenhedens brev af 27. oktober 2011 vedrørende ændring i definitionen af ATP-batch fil format til/fra KMD.
A-kasserne kan ikke tilvejebringe oplysningerne på anden vis.
2. Indholdet af kontrolopgaven Kontrollen omfatter alene egne medlemmer:
 der har været medlem i hele kontrolperioden, og  som aktivt har været tilmeldt som ydelsesmodtager, eller modtaget efterløn i løbet af kontrolperioden.
Medlemmer, der i perioden alene ansøger om feriedagpenge, medtages ikke i kontrollen.
A-kassen skal dog fortsat sikre, at medlemmet har afholdt al ferie med feriepenge, således at medlemmet har ret til feriedagpenge.
I de tilfælde, hvor a-kassen konstaterer, at der er sket dobbeltforsørgelse, men hvor medlemmet oplyser, at det er FerieKontos udbetaling, der skal tilbagebetales, vil der ikke være grundlag for en tilbagebetalingssag i a-kassen.
I disse tilfælde skal a-kassen meddele Feriekontoret i Beskæftigelsesministeriet, at dobbeltforsørgelsen skyldes fejludbetaling hos FerieKonto.
3. Kontrolperiode A-kassen sender månedsvis, før ydelsesperiodens udløb, forespørgsel til FerieKonto på de medlemmer, der forventes at skulle have udbetalt ydelser i den pågældende periode.
A-kassen kan fleksibelt forespørge på de perioder, der vil være relevante i kontroløjemed.
Dette betyder, at a-kassen for det enkelte medlem kan anføre start - og slutdato, der afviger fra den udbetalingsperiode, som forespørgslen vedrører.
Forespørgslen kan vedrøre op til 3 udbetalingsperioder.
Dette kan fx være nødvendigt, hvor medlemmet skal have udbetalt ydelser for flere udbetalingsperioder.
Der henvises til bekendtgørelse nr. 833 af 10. august 2012 om standardvedtægt for anerkendte a-kasser, bilag 1, § 8.
4. Belægning af ydelseskort A-kassen modtager oplysninger månedsvis inden udløbet af hver ydelsesperiode.
Oplysningerne lægges på medlemmets ydelseskort inden frigivelse til medlemmet til indtastning.
 Hvis medlemmet afholder ferie på et andet tidspunkt end angivet til FerieKonto, kan a-kassen udbetale ydelser i overensstemmelse med medlemmets oplysninger, såfremt den ferieperiode, der er udbetalt feriepenge for af FerieKonto, er oplyst på ydelseskortet.
 A-kassen skal således sikre sig, at der sker fradrag for det antal feriedage, som FerieKonto har udbetalt feriepenge for.
 Hvis et medlem har »bestilt« ferie i perioden til afholdelse efter periodens udløb, skal a-kassen registrere den ønskede ferieperiode.
5. Årlig bagudrettet kontrol Der kan være behov for, at a-kassen fx foretager forespørgsler på medlemmer, der har modtaget ydelser, og som ikke har haft belagte perioder med ferie.
Behovet kan fx opstå, når:
 bestillingstidspunktet hos FerieKonto ligger før / efter feriens afholdelse,  FerieKonto efterfølgende foretager rettelser i oplysningerne,  FerieKonto udbetaler feriegodtgørelsen, hvor ferien ikke afholdes fx ved udbetaling efter ferieårets udløb, hvor medlemmet har haft en feriehindring, mv.
 medlemmet på bestillingstidspunktet er i arbejde men på ferietidspunktet modtager ydelser,  eventuelle rettelser og udbetalinger efter ferie-årets udløb fra FerieKontos side ikke er omfattet af de oplysninger, som a-kassen modtager i forbindelse med den løbende kontrol.
 Styrelsen vil - på baggrund af afrapporteringen for 2012 / 2013 - vurdere behovet for årlig bagudrettet kontrol.
6. Afrapportering Afrapportering sker halvårligt.
A-kassen skal sende afrapportering til styrelsen senest 3 kalendermåneder efter halvårets udløb.
Dette betyder fx, at afrapportering for 2. halvår 2013 skal være fremsendt til styrelsen senest den 1. april 2014.
 Afrapporteringen sker i skemaform, jf. bilag 1. På sigt vil afrapporteringen blive digitaliseret.
 Afrapportering skal indeholde følgende oplysninger:
 antal medlemmer, der har været ledigmeldt/på efterløn og som derfor er indgået i kontrollen,  antallet af medlemmer, der er udtaget til efterfølgende kontrol/manuel kontrol,  antallet af medlemmer, hvor der er konstateret fejludbetaling,  antal uafsluttede sager,  antallet af medlemmer, hvor a-kassen har videresendt besked til Feriekontoret om dobbeltforsørgelse,  det samlede tilbagebetalingsbeløb/efterbetalingsbeløb/kasseansvar (brutto før skat),  antallet af pålagte karantæner, fordelt på svig og uagtsomhed,  det samlede antal pålagte karantænetimer, fordelt på svig og uagtsomhed.
7. Kontaktpersoner vedrørende disse retningslinjer Tilbagemeldinger vedrørende disse retningslinjer eller spørgsmål angående disse kan rettes til Trine Olsen (3528 8312) tol@ams.dk eller Ingeline Schaarup-Jensen (3528 8340) isj@ams.dk.
