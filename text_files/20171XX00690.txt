Skriftlig fremsættelse (14. marts 2018) Uddannelses- og forskningsministeren (Søren Pind):
 Herved tillader jeg mig for Folketinget at fremsætte:
Forslag til folketingsbeslutning om en langsigtet løsning for Danmarks radioaktive affald (Beslutningsforslag nr.
B 90) Forslaget til folketingsbeslutning har til formål at gennemføre en langsigtet løsning for Danmarks radioaktive affald med henblik på fortsat sikker lagring, indtil affaldet kan anbringes i et slutdepot.
 Forslaget vil muliggøre, at der på kort sigt foretages en opgradering af Dansk Dekommissionerings eksisterende lagerfaciliteter på Risø-halvøen gennem anlæg af en ny lagerbygning, som  med henblik på mulig fortsat oplagring i op til 30-50 år  skal tage højde for sikring mod højvande, mulighed for klimastyring samt oplagring af øget affaldsvolumen i takt med afviklingen af de nukleare anlæg på Risø.
 Forslaget lægger op til en tydeliggørelse af Dansk Dekommissionerings formål og opgaver, som vil indebære, at Dansk Dekommissionering vil kunne bidrage til alle led i processen frem mod en langsigtet løsning.
Forslaget vil på mellemlangt sigt muliggøre, at der foretages undersøgelser af Danmarks geologi i ned til 500 meters dybde med henblik på at identificere mulige lokaliteter til et dybt geologisk slutdepot.
Herefter kan der anbefales en lokalisering af slutdepotet ud fra en række analyser af geologiske, fysiske og socioøkonomiske forhold.
Der foreslås igangsat en grundig dialog med kommuner med relevante undersøgelseslokaliteter, som vil blive inviteret til at tilkendegive interesse i at indgå i et partnerskab om analysearbejdet.
Det foreslås, at mulighederne for en international løsning for den mest radioaktive del af affaldet, det såkaldt særlige affald, parallelt fortsat sonderes.
Hvis en international løsning for det særlige affald ikke kan realiseres senest ved tidspunktet for beslutning om projektering af et dybt geologisk slutdepot i Danmark, er hensigten, at den videre planlægning af den langsigtede løsning inkluderer deponering af det særlige affald på dansk grund.
 Forslaget vil på langt sigt muliggøre etableringen af et dybt geologisk slutdepot med henblik på ibrugtagning senest i 2073.
 Idet jeg i øvrigt henviser til beslutningsforslaget og de ledsagende bemærkninger, skal jeg hermed anbefale beslutningsforslaget til det Høje Tings velvillige behandling.
