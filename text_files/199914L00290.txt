Betænkning afgivet af Retsudvalget den  

 13. januar 2000 Betænkning over Forslag til lov om ændring af lov om  

 integration af udlændinge i  Danmark (integrationsloven) (Ændring af reglerne om introduktionsydelse,  

 hjælp i særlige tilfælde m.v.) Udvalget har behandlet lovforslaget i nogle møder  

 og har herunder stillet spørgsmål til arbejdsministeren,  

 indenrigsministeren, socialministeren og undervisningsministeren, som disse  

 har besvaret skriftligt.
 Nogle af udvalgets  

 spørgsmål og socialministerens svar herpå er optrykt som  

 bilag til betænkningen.
 Der er af indenrigsministeren stillet  

 ændringsforslag, hvorom henvises til de ledsagende  

 bemærkninger.
 Herefter indstiller et flertal (Socialdemokratiets,  

 Socialistisk Folkepartis, Centrum-Demokraternes, Det Radikale Venstres,  

 Enhedslistens og Kristeligt Folkepartis medlemmer af udvalget) lovforslaget  

 til vedtagelse med de stillede ændringsforslag.
 Et mindretal inden for flertallet (Socialistisk  

 Folkepartis og Enhedslistens medlemmer af udvalget) finder det meget vigtigt,  

 at den lave integrationsydelse nu hæves, så den svarer til de  

 ydelser, danskere får.
 Det er disse partiers opfattelse, at flygtninge skal  

 ligestilles med danskere, og mindretallet ser dette forslag som et  

 første skridt til også at fjerne andre bestemmelser, som stiller  

 udlændinge og danskere ulige over for loven.
 Den lave integrationsydelse har hidtil været en  

»sort plet« i integrationsloven, fordi den har gjort, at flygtninge og  

 indvandrere ikke har været økonomisk ligestillet med danskere.  

 Det har efter mindretallets opfattelse været i strid med FN´s  

 flygtningekonvention på den måde at diskriminere mellem  

 udlændinge og danskere.
 Konsekvensen har været, at flygtninge har haft  

 svært ved at fungere på lige fod med danskere, og dermed har  

 deres integration i det danske samfund været hæmmet.
 Derfor er det dejligt  

 at se, at det folkelige og politiske pres har haft sin virkning.
 Socialistisk Folkeparti og Enhedslisten finder, at  

 både udvalgsbehandlingen og de stillede ændringsforslag fra  

 indenrigsministeren viser, at det har været nyttigt at give tid til  

 udvalgsbehandlingen i stedet for at haste lovforslaget igennem i  

 december.
 Et mindretal (Venstres og Det Konservative  

 Folkepartis medlemmer af udvalget) indstiller lovforslaget til forkastelse  

ved 3. behandling og vil ved lovforslagets 2. behandling hverken stemme  

 for eller imod de stillede ændringsforslag.
 Venstre og Det Konservative Folkeparti kan ikke stemme for  

 lovforslaget og giver udtryk for stor utilfredshed med, at regeringen  

 allerede inden et år efter integrationslovens ikrafttræden er  

 på vild flugt fra sin egen politik.
Forud for integrationslovens vedtagelse gjorde begge  

 regeringspartiers ordførere meget ud af at forsøge at overtale  

 andre partier til at stemme for loven.
Det blev igen og igen anført,  

 at en særlig integrationsydelse ikke var i strid med internationale  

 konventioner.
Regeringen hævdede forud for integrationslovens  

 vedtagelse, at en særlig integrationsydelse med udlændinges  

 mulighed for at tage arbejde, uden at det blev fuldt modregnet i  

 integrationsydelsen, netop ville tilskynde nytilkomne udlændinge til  

 selv at søge arbejde.
Denne målsætning synes regeringen nu helt at  

 have forladt.
Mindretallet er meget uenig i, at denne målsætning  

 forlades, og finder, at det er helt ude af proportioner at hævde, at  

 internationale konventioner tvinger Danmark til at give enhver  

 udlænding den højeste ydelse fra den første dag i  

 Danmark.
Derved ydes altså mere til nytilkomne, end der f.eks. ydes til  

 folkepensionister, som har tjent Danmark hele livet.
Mindretallet finder det i strid med Folketingets  

 målsætning om bedre lovkvalitet, at regeringen har fremsat  

 lovforslaget, uden at der har været forsvarlig tid til, at  

 høringsberettigede parter har kunnet afgive høringssvar,  

 ligesom det forekommer besynderligt, at lovforslaget skulle fremsættes,  

 før loven var evalueret.
Derfor tager mindretallet stærkt  

 afstand fra regeringens forsøg på inden jul at gennemtrumfe  

 lovforslagets vedtagelse inden for få dage.
Dette er helt i strid med  

 de løfter, statsministeren har afgivet i Udvalget for  

 Forretningsordenen i forbindelse med drøftelser om forbedret  

 lovkvalitet.
Mindretallet ønsker at tilkendegive, at dansk  

 lovgivning skal respektere internationale konventioner, men tager afstand  

 fra, at regeringen alene lytter til de skatteyderfinansierede centre og  

 organisationer, der driver pågående politisk virksomhed, og som  

 alt for sjældent får et kvalificeret modspil med hensyn til  

 fortolkning af konventionerne.
Det er da heller ikke mere end halvandet  

 år siden, at indenrigsministeren over for Folketinget forsikrede, at  

 den særlige integrationsydelse ikke var i strid med de internationale  

 konventioner og ikke diskriminerede nytilkomne udlændinge.
Denne,  

 ministerens tidligere vurdering, deler mindretallet.
Alligevel skal der nu afsættes hundreder af  

 millioner kroner yderligere.
Regeringen indfører dermed positiv  

 særbehandling for udlændinge og diskrimination af bl.a. danske  

 kontanthjælpsmodtagere og pensionister.
Det er en politik, mindretallet  

 tager stærkt afstand fra.
 Mindretallet har overvejet at stille en række  

 ændringsforslag, men har afstået for ikke at komme i konflikt med  

 identitetskravet.
 Mindretallet ønsker dog at tilkendegive, at  

 regeringen med dette lovforslag er gået den helt forkerte vej.
Venstre og Det Konservative Folkeparti finder ikke, at man  

 kan integrere sig ud af alle problemer.
Tværtimod efterlyses en debat,  

 der tager udgangspunkt i den virkelighed, at mange af de udlændinge,  

 der kommer til Danmark, rent faktisk ikke er blevet integreret og ikke har  

 kunnet få arbejde.
 Frem for at give flere økonomiske midler til  

 nytilkomne udlændinge finder mindretallet, at der tværtimod  

 bør stilles langt større krav til udlændinge.
Med udbetaling af de højeste ydelser finder  

 mindretallet det rimeligt at indføre brugerbetaling for de  

 særlige ydelser, der gives til udlændinge i form af f.eks.  

 sprogundervisning og tolkebistand.
En sådan brugerbetaling vil  

 tilskynde til hurtigt at lære dansk.
 Ved at starte med at give de højeste ydelser giver  

 man desuden udlændingene det indtryk, at det er ligeyldigt, om man kan  

 forsørge sig selv og sine eller ej.
 Mindretallet finder, at der tværtimod bør  

 indføres en optjeningsordning for alle, så det ligesom med  

 udbetaling af folkepension først efter en årrække bliver  

 muligt at få de højeste ydelser.
 Mindretallet finder, at det, efter at integrationsydelsen  

 nu bortfalder og erstattes af de højeste ydelser, vil være  

 naturligt at stille strengere forsørgelseskrav til  

 familiesammenførte, og at der i øvrigt bør stilles krav  

 om, at herboende, der ønsker familiesammenføring med udenlandsk  

 ægtefælle, som udgangspunkt selv skal have anskaffet en bolig af  

 passende størrelse til en familie med flere børn.
 Endelig finder mindretallet, at der først  

 bør gives permanent opholdstilladelse efter 7 år, og at denne  

 opholdstilladelse bør betinges af, at de pågældende har  

 vist vilje til at lade sig integrere og blive selvforsørgende.
 Et andet mindretal (Dansk Folkepartis medlem af  

 udvalget) indstiller lovforslaget til forkastelse ved 3. behandling.  

 Mindretallet vil stemme imod de under nr. 1-9 stillede ændringsforslag,  

 men for ændringsforslag nr. 10.
Som udgangspunkt er Dansk Folkeparti modstander af loven  

 om integration af udlændinge i Danmark.
Lovens hovedformål er at  

 integrere de flygtninge og familiesammenførte personer, der  

 årligt i stort antal kommer til Danmark.
Antallet af  

 asylansøgere og familiesammenførte er for 1999 på mere  

 end 15.000 personer, og integrationsloven er primært møntet  

 på disse personer.
Det er Dansk Folkepartis opfattelse, at loven  

 cementerer udviklingen frem mod Danmark som et multietnisk samfund.
 Integrationsloven lægger op til, at  

 udlændingene hurtigere skal kunne opnå fuld integration i det  

 danske samfund, men Dansk Folkeparti har den holdning, at flygtningene ikke  

 skal integreres, men derimod hjemsendes, så snart forholdene tillader  

 det.
Integrationsloven indeholder mange rettigheder for  

 flygtninge.
F.eks. har udlændinge, der kommer til Danmark, krav  

 på, at der i løbet af 3 måneder stilles en passende bolig  

 til rådighed.
Et sådant retskrav på en bolig vil  

 Folketinget ikke give til de flere hundrede hjemløse på gader,  

 riste og bænke rundt om i Danmark.
Dansk Folkeparti er imod, at integrationsydelsen med  

 lovforslaget forhøjes.
Forhøjelsen betyder foruden en merudgift  

 for det danske samfund på 150 mio. kr., at flygtninge på  

 integrationsydelse vil kunne få en større offentlig ydelse end  

 f.eks. danske folkepensionister og studerende.
 Et tredje mindretal (Frihed 2000´s medlem af  

 udvalget) indstiller lovforslaget til forkastelse ved 3. behandling og  

 vil ved lovforslagets 2. behandling stemme imod de stillede  

 ændringsforslag.
Frihed 2000 var oprindelig imod integrationsloven, da den  

 helt urimeligt gør alle udlændinge til indvandrere allerede fra  

 første dag, de kommer til Danmark.
Der var dog én positiv ting  

 ved integrationsloven, nemlig at der blev indført en særlig  

 integrationsydelse.
 Med nærværende lovforslag forhøjes  

 integrationsydelsen til samme niveau som kontanthjælpen plus en  

 række tilskud derudover.
 Frihed 2000 er imod, at nyankomne udlændinge uden  

 nogen form for forpligtelser allerede fra dag 1 kan opnå en ydelse  

 på niveau med andre, der for en kortere periode er nødt til at  

 modtage kontanthjælp.
 Frihed 2000 ønsker på den baggrund hverken at  

 have lod eller del i forslaget og stemmer derfor imod både lovforslaget  

 og de stillede ændringsforslag, også selv om nogle af  

 ændringsforslagene måske går i den rigtige retning.
Ændringsforslag Af	indenrigsministeren, tiltrådt af et flertal (S,  

 SF, CD, RV, EL og KRF):
Til § 1 1) I den under nr. 7 foreslåede affattelse af §  

 25, stk. 4, indsættes efter 1. pkt. som nyt punktum:
» 2) I det under nr. 10 foreslåede § 27 a, stk.  

 1, ændres »en  

 særlig ydelse« til: » en særlig  

 introduktionsydelse«.
 3) Den under nr. 11 foreslåede affattelse af §  

 28 affattes således:
 »§ 28. Hvis udlændingen og dennes ægtefælle  

 har en samlet indtægt, der mindst svarer til det beløb, som den  

 eller de pågældende ville kunne modtage efter reglerne i §§ 27,  

 27 a og 28 a, kan der ikke udbetales introduktionsydelse.
 Stk. 2. Har udlændingen andre indtægter end  

 arbejdsindtægter og indtægter som led i aktivering eller andre  

 beskæftigelsesfremmende foranstaltninger, trækkes disse fra  

 introduktionsydelsen.
Stk. 3. Har udlændingen arbejdsindtægter  

 eller indtægter som led i aktivering eller andre  

 beskæftigelsesfremmende foranstaltninger, ses der ved beregningen af  

 introduktionsydelsen efter § 27, stk. 1, bort fra 10,85 kr. pr. udført  

 arbejdstime.
Det beløb, der samlet kan ses bort fra, kan ikke beregnes  

 på grundlag af mere end 160 timer pr. måned pr. person.
For  

 personer, der ikke har en fastsat arbejdstid, finder § 31, stk. 2, i lov om  

 aktiv socialpolitik anvendelse.
 Stk. 4. Har udlændingens ægtefælle  

 indtægter, og er ægtefællen ikke berettiget til at modtage  

 introduktionsydelse, trækkes indtægterne fra udlændingens  

 introduktionsydelse, i det omfang indtægterne overstiger det  

 beløb, som ægtefællen ville kunne modtage efter § 27, stk.  

 1, jf. dog stk. 5.
Stk. 5. Har udlændingens ægtefælle  

 arbejdsindtægter eller indtægter som led i aktivering eller andre  

 beskæftigelsesfremmende foranstaltninger, ses der ved beregningen efter  

 stk. 4, bort fra 10,85 kr. pr. udført arbejdstime.
Stk. 3, 2. og 3.  

 pkt., finder tilsvarende anvendelse.
Stk. 6. §§ 32 og 33 i lov om aktiv socialpolitik finder  

 tilsvarende anvendelse.« 4) I den under nr. 13 foreslåede affattelse af  

§ 29, stk. 2, indsættes efter »§§ 27«: » , 27 a«.
 5) I den under nr. 14 foreslåede affattelse af  

§ 30, stk. 1, indsættes efter »i henhold til §§ 27,«: »27 a,«.
 6) Efter nr. 15 indsættes som nyt nummer:
» 7) I nr. 19 indsættes efter den foreslåede  

§ 39 b:
»§ 39 c.
For udlændinge, der modtager hjælp efter  

 § 27 eller § 29, stk. 2, og som betaler ATP-bidrag i henhold til  

 § 39 a, indbetales en særlig pensionsopsparing, der udgør  

 det i § 17 f, stk. 3, i lov om Arbejdsmarkedets Tillægspension  

 fastsatte.
 Stk. 2. De nærmere regler om betaling og indberetning  

 efter stk. 1 fastsættes af indenrigsministeren efter indstilling  

 fra bestyrelsen for Arbejdsmarkedets Tillægspension.
Stk. 3. Indbetales opsparingsbeløbet ikke rettidigt,  

 finder reglerne i § 17, stk. 2-5 og 7, i lov om Arbejdsmarkedets  

 Tillægspension tilsvarende anvendelse.« 8) I den under nr. 33 foreslåede affattelse af  

§ 48, stk. 1, indsættes efter »§ 28, stk. 3«:  

»og 5«.
Til § 3 9) Efter nr. 1 indsættes som nyt nummer:
» Af	indenrigsministeren, tiltrådt af et flertal (S,  

 SF, DF, CD, RV, EL og KRF):
Til § 4 10) Paragraffen affattes således:
» Stk. 1. Loven træder i kraft den 1. februar 2000,  

 jf. dog stk. 2.
 Stk. 2. Integrationslovens § 27 b som affattet ved denne  

 lovs § 1, nr. 10, træder i kraft den 1. marts 2000.
Stk. 3. Forskudsrefusion og tilskud til kommunerne  

 vedrørende øgede udgifter som følge af denne lov for  

 månederne februar og marts 2000 udbetales i forbindelse med  

 restafregningen til kommunerne for første kvartal 2000.« Bemærkninger Til nr. 1 Ændringsforslaget indebærer, at udbetaling af  

 introduktionsydelse ikke er betinget af, at udlændingens  

 ægtefælle udnytter sine arbejdsmuligheder, hvis  

 ægtefællen er under uddannelse.
 Den foreslåede bestemmelse er en parallel til § 12,  

 stk. 2, i lov om aktiv socialpolitik.
Til nr. 2 Ændringen har til formål at sikre fuld formel  

 ligestilling med personer, der er omfattet af lov om aktiv socialpolitik, og  

 indebærer, at også udlændinge, der er fyldt 60 år,  

 som udgangspunkt skal tilbydes aktivering, idet der efter integrationslovens  

 § 23, stk. 1, skal tilbydes aktivering til udlændinge, der modtager  

 introduktionsydelse.
For en del af disse udlændinge vil det under hensyn  

 til de pågældendes alder ikke være relevant at tilbyde  

 aktivering i form af uddannelse eller aktivering, der retter sig mod  

 ansættelse på arbejdsmarkedet.
Kommunalbestyrelsen vil i  

 sådanne tilfælde kunne undlade at tilbyde udlændingen  

 deltagelse i aktivering efter integrationslovens § 23, stk. 8.
Til nr. 3 Ændringsforslaget indebærer, at  

 indtægter som led i aktivering eller andre  

 beskæftigelsesfremmende foranstaltninger fradrages på samme  

 måde som arbejdsindtægter.
Tilsvarende gælder efter lov om  

 aktiv socialpolitik.
Endvidere indebærer ændringsforslaget, at der  

 også, for så vidt angår udlændingens  

 ægtefælle, beregnes et fradrag på 10,85 kr. pr.  

 udført arbejdstime i forbindelse med beregningen af fradraget for  

 arbejdsindtægter og indtægter som led i aktivering eller andre  

 beskæftigelsesfremmende foranstaltninger.
Tilsvarende gælder  

 efter lov om aktiv socialpolitik.
Til nr. 4 Der er tale om en konsekvensændring som følge  

 af ændringsforslag nr. 2.
Til nr. 5 Der er til dels tale om en konsekvensændring som  

 følge af ændringsforslag nr. 2. Ændringen indebærer,  

 at kommunalbestyrelsen ligeledes kan nedsætte den særlige  

 introduktionsydelse, der ydes til udlændinge, der er omfattet af  

 lovforslagets § 27 a, og som uden rimelig grund udebliver fra  

 introduktionsprogrammet.
Til nr.6 Der er tale om en lovteknisk rettelse.
Til nr. 7 Den foreslåede ny bestemmelse i § 39 c er en  

 parallel til § 80 a i lov om aktiv socialpolitik. Ændringsforslaget  

 indebærer, at der indbetales en særlig pensionsopsparing for  

 udlændinge, der er omfattet af integrationsloven, efter regler svarende  

 til de regler, som gælder for indbetaling til en særlig  

 pensionsopsparing for personer, der er omfattet af lov om aktiv  

 socialpolitik.
 Med ændringsforslaget svarer det foreslåede  

 kapitel 6 a til kapitel 9 i lov om aktiv socialpolitik.
Til nr. 8 Ændringsforslaget er en konsekvens af  

 ændringsforslag nr. 3 og betyder, at der tillige sker en satsregulering  

 af det i § 28, stk. 5, nævnte beløb.
Til nr. 9 Ændringsforslaget indebærer, at kommunernes og  

 amtskommunernes udgifter til den specialiserede revalideringsindsats efter §  

 68, stk. 1, 1. pkt., i lov om aktiv socialpolitik, dækkes af staten med  

 75 pct., for så vidt angår de i § 107, stk. 1, nævnte  

 udlændinge, der er meddelt opholdstilladelse inden integrationslovens  

 ikrafttræden.
For udlændinge, der er meddelt opholdstilladelse  

 den 1. januar 1999 eller senere, finder de almindelige refusionsbestemmelser  

 i lov om aktiv socialpolitik anvendelse.
Til nr. 10 Efter lovforslagets § 4 skal loven træde i kraft den  

 1. januar 2000. Denne ikrafttrædelsesbestemmelse havde til  

 forudsætning, at lovforslaget blev vedtaget inden årsskiftet.
Af hensyn til de udlændinge, der har fået en  

 forventning om at modtage en højere introduktionsydelse fra den 1.  

 januar 2000, har det været overvejet at fastholde  

 ikrafttrædelsesdatoen, således at der efter lovens  

 ikrafttræden skulle foretages regulering af udbetalt  

 introduktionsydelse med virkning tilbage fra den 1. januar 2000. Regeringen  

 finder det imidlertid desværre ikke muligt at foretage en sådan  

 tilbagevirkende regulering, da dette ville skabe risiko ikke alene for  

 fejludbetalinger, men også for store administrative vanskeligheder:  

 Kommunerne vil således bl.a. skulle tage stilling til, om en  

 udlænding, der har modtaget hjælp efter reglerne om hjælp i  

 særlige tilfælde i januar måned 2000, ville have modtaget  

 denne hjælp, hvis den pågældende havde fået udbetalt  

 den foreslåede forhøjede introduktionsydelse i januar  

 måned 2000, og i bekræftende fald med hvilket beløb.  

 Kommunerne vil endvidere skulle foretage en efterregulering, for så  

 vidt angår ydelser, der er udbetalt til udlændinge, der har  

 modtaget introduktionsydelse for januar måned 2000 og eventuelt  

 også har modtaget hjælp efter reglerne om hjælp i  

 særlige tilfælde, men som efter lovforslaget får ret til  

 folkepension og derfor ikke vil være berettiget til introduktionsydelse  

 eller til hjælp i særlige tilfælde.
Der vil i den  

 forbindelse ligeledes skulle tages stilling til ydelser, som er knyttet til  

 folkepensionen, dvs. personligt tillæg, boligydelse, varmehjælp  

 og medicintilskud.
Herudover vil kommunerne skulle foretage en  

 efterregulering af ydelser til udlændinge, der har modtaget  

 introduktionsydelse for januar måned 2000 og eventuelt hjælp  

 efter reglerne om hjælp i særlige tilfælde, men som efter  

 lovforslagets til § 1, nr. 10, om en særlig ydelse til  

 udlændinge, der er fyldt 60 år, vil skulle modtage denne  

 særlige ydelse.
I den forbindelse vil der ligeledes skulle foretages en  

 efterfølgende regulering, for så vidt angår det  

 foreslåede særlige tillæg til de pågældendes  

 børn.
Som følge af den foreslåede forhøjelse af  

 introduktionsydelsen vil kommunerne ligeledes skulle tage stilling til  

 efterregulering af udbetalt boligstøtte i januar måned 2000,  

 idet boligstøttens størrelse afhænger af  

 husstandsindkomsten.
Kommunerne vil også skulle foretage  

 efterregulering af modtagne ydelser som følge af forslaget om  

 ændring af reglerne om fradrag for arbejdsindtægter.
På den baggrund finder regeringen ikke grundlag for  

 at foreslå, at loven tillægges tilbagevirkende kraft.
Af samme  

 grund vil regeringen fremsætte nyt ændringsforslag om  

 ikrafttrædelsesdatoen, hvis lovforslaget ikke vedtages inden udgangen  

 af januar måned 2000.
 Der stilles endvidere forslag om, at forskudsrefusion og  

 tilskud til kommunerne vedrørende øgede udgifter som  

 følge af lovforslaget for månederne februar og marts 2000  

 udbetales i forbindelse med restafregningen til kommunerne for første  

 kvartal 2000.
 Baggrunden for ændringsforslaget er, at det af  

 administrative hensyn vil være mest hensigtsmæssigt at regulere  

 kommunernes forskudsbeløb for refusion og tilskud for februar og marts  

 2000 i forbindelse med restafregningen for første kvartal 2000 den 1.  

 april 2000.
Dorte Bennedsen (S)  

  Lissa Mathiasen (S) fmd.  Per Kaalund (S)  

  Else Marie Mortensen (S)  Jan Petersen (S)  

  Anne Baastrup (SF) nfmd.
Sonja Albrink (CD)  

  Elisabeth Arnold (RV)  

  Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)  Karen Rønde (V)  

 Tom Behnke (FRI)  Helge Adam Møller (KF)  

  Jens Heimburger (KF)  Peter Skaarup (DF)  

  Jann Sjursen (KRF) Bilag Udvalgets spørgsmål til socialministeren og  

 dennes svar herpå Spørgsmål 11:
 Socialministeren bedes redegøre for, hvilke  

 forskelle i socialfaglige fortolkninger der eksisterer mellem  

 integrationsloven og de sociale love.
 Svar:
 Indenrigsministeriet har afgivet følgende  

 udtalelse:
» Der er i visse situationer i bemærkningerne til  

 lovforslagene udtrykkeligt gjort opmærksom herpå.
Det  

 fremgår således af bemærkninger til §§ 30-31 og 32 i  

 integrationslovforslaget (L 60 fremsat den 16. april 1998), at det  

 forudsættes, at kommunalbestyrelsen følger de samme principper  

 som ved administrationen af bestemmelserne i lov om aktiv socialpolitik om  

 nedsættelse eller ophør af hjælp til forsørgelse,  

 jf. lov om aktiv socialpolitik §§ 39 og 41. Der henvises endvidere til  

 besvarelsen af spørgsmål nr. 15.« Socialministeriet skal henholde sig til  

 Indenrigsministeriets bemærkninger.
 Spørgsmål 15:
 Ministeren bedes gennemgå alle de numre i  

 lovforslaget, der har forbindelse med den sociale lovgivning/det sociale  

 område, herunder særligt dokumentere og argumentere for, om der  

 skulle være steder, hvor flygtninge og indvandrere vil blive positivt  

 eller negativt forskelsbehandlet efter vedtagelsen af lovforslaget i sin  

 nuværende form.
 Svar:
 Indenrigsministeriet har afgivet følgende  

 udtalelse:
» Lovforslagets § 1, nr. 1:
 Forslaget indebærer, at kommunalbestyrelsen i stedet  

 for introduktionsprogram skal tilbyde udlændinge, som opfylder  

 betingelserne herfor, hjælp efter kapitel 6 og 7 i lov om aktiv  

 socialpolitik, dvs. revalidering, skånejob og fleksjob.  

 Udlændinge, som er omfattet af integrationsloven, kan således  

 tilbydes revalidering, skånejob og fleksjob på samme vilkår  

 som personer omfattet af lov om aktiv socialpolitik.
 Lovforslagets § 1, nr. 4:
 Den foreslåede bestemmelse i § 23, stk. 2, nr. 2,  

 indebærer, at udlændinge ligeledes kan tilbydes aktivering i form  

 af jobtræning med løntilskud og ordninger med jobrotation.
 Forslaget indebærer, at de former for aktivering,  

 som kan tilbydes efter integrationsloven, svarer til de former for  

 aktivering, som kan tilbydes efter lov om aktiv socialpolitik.
 Lovforslagets § 1, nr. 7:
De foreslåede bestemmelser i § 25, stk. 2 og 4,  

 svarer til bestemmelserne i § 13, stk. 1 og 4, i lov om aktiv socialpolitik.  

 Den foreslåede bestemmelse i § 25, stk. 3, svarer til § 13, stk. 3, i  

 lov om aktiv socialpolitik.
Der er tale om redaktionelle ændringer.
Den foreslåede bestemmelse i § 25, stk. 5, 3. pkt.,  

 indebærer at § 13, stk. 5, 1. pkt., i lov om aktiv socialpolitik finder  

 anvendelse, hvis udlændingens ægtefælle ikke er omfattet af  

 integrationsloven.
Såfremt udlændingens ægtefælle  

 også er omfattet af integrationsloven, har den pågældende  

 ikke mulighed for at vælge at arbejde hjemme.
Baggrunden herfor er, at  

 det er fundet hensigtsmæssigt, at disse personer skal stå til  

 rådighed for arbejdsmarkedet for at kunne få udbetalt  

 introduktionsydelse.
Den foreslåede bestemmelse i § 25, stk. 5,  

 indebærer, at reglerne i §§ 14 og 15 i lov om aktiv socialpolitik  

 finder tilsvarende anvendelse.
Der er tale om en redaktionel  

 ændring.
Den foreslåede bestemmelse i § 25, stk. 7,  

 indebærer, at udlændinge, der opfylder betingelserne for at  

 modtage blandt andet social pension, ikke er berettiget til at få  

 introduktionsydelse.
Disse udlændinge vil i stedet modtage social  

 pension efter reglerne herom i lov om social pension.
 Den foreslåede bemyndigelsesbestemmelse i § 25, stk.  

 8, svarer til § 12, stk. 1, i lov om aktiv socialpolitik, der indeholder en  

 tilsvarende bemyndigelse for socialministeren.
 Lovforslagets § 1, nr. 8:
Den foreslåede bestemmelse indebærer, at ingen  

 udlændinge, der tilbydes et introduktionsprogram kan få  

 hjælp efter lov om aktiv socialpolitik.
Der er tale om en  

 præcisering af den gældende lovbestemmelse.
 Lovforslagets § 1, nr. 9:
 Den foreslåede bestemmelse indebærer, at  

 satserne for introduktionsydelse kommer til at svare til satserne for  

 kontanthjælp efter lov om aktiv socialpolitik.
 Lovforslagets § 1, nr. 10:
 De foreslåede bestemmelser i § 27 a og § 27 b er  

 parallel til henholdsvis § 27 og § 29 i lov om aktiv socialpolitik.
 Lovforslagets § 1, nr. 11:
 Den foreslåede regel i § 28 om fradrag af  

 indtægter medfører, at der vil ske fradrag for indtægter  

 på samme måde som efter lov om aktiv socialpolitik, jf. §§ 30-33  

 i denne lov.
 Lovforslagets § 1, nr. 12:
 Den foreslåede bestemmelse i § 28 a er en parallel  

 til § 34 i lov om aktiv socialpolitik om særlig støtte til  

 personer, der har høje boligudgifter eller stor  

 forsørgerbyrde.
 Lovforslagets § 1, nr. 13:
 Bestemmelsen er en parallel til §§ 35-37 i lov om aktiv  

 socialpolitik.
 Endvidere foreslås det i stk. 4, at § 18 i lov om  

 aktiv socialpolitik finder tilsvarende anvendelse.
 Lovforslagets § 1, nr. 14 og 15:
 Der er overvejende tale om præciseringer af de  

 gældende lovbestemmelser, der i vidt omfang svarer til §§ 39 og 41 i  

 lov om aktiv socialpolitik.
 Lovforslagets § 1, nr. 16:
 Der er overvejende tale om præciseringer af den  

 gældende lovbestemmelse, der afspejler princippet om godtgørelse  

 under aktivering i § 38 i lov om aktiv socialpolitik.
 Lovforslagets § 1, nr. 17 og 18:
 Der er tale om præciseringer af de gældende  

 lovbestemmelser i §§ 36 og 37, der svarer til §§ 82 og 83 i lov om aktiv  

 socialpolitik.
 Lovforslagets § 1, nr. 19:
 De foreslåede bestemmelser i §§ 39 a og 39 b er en  

 parallel til reglerne i §§ 79 og 80 i lov om aktiv socialpolitik.
 Lovforslagets § 3:
 Forslaget indebærer, at de udgifter, der er  

 nævnt i § 107, stk. 2, i lov om aktiv socialpolitik, kun dækkes  

 fuldt ud af staten for så vidt angår de i § 107, stk. 1,  

 nævnte udlændinge, der er meddelt opholdstilladelse inden  

 integrationslovens ikrafttræden.
Det bemærkes generelt, at der i loven er sket en  

 ligestilling af udlændinge omfattet af integrationsloven med personer,  

 som modtager hjælp efter lov om aktiv socialpolitik.
I  

 bemærkningerne til lovforslagets enkelte bestemmelser er der redegjort  

 nærmere for forholdet til reglerne i lov om aktiv socialpolitik.« Indenrigsministeriet har på baggrund af  

 Indenrigsministeriets ændringsforslag af 10. januar 2000 supplerende  

 oplyst, at der med § 1, nr. 1-3 og nr. 7, i ændringsforslaget skabes  

 ligestilling mellem personer, der er omfattet af integrationsloven og af lov  

 om aktiv socialpolitik.
De øvrige bestemmelser i  

 ændringsforslaget er konsekvensændringer m.v.
 Socialministeriet skal henholde sig til  

 Indenrigsministeriets bemærkninger.
