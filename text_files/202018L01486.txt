Ændringsforslag stillet den 2. juni 2021 Ændringsforslag til 3. behandling af Forslag til lov om anlæg af Lynetteholm [af transportministeren (Benny Engelbrecht)]:
Til kapitel 6 Af transportministeren:
 3) I kapiteloverskriften ændres »og finansiering« til: », finansiering og miljøfremmende tiltag«.
[Præcisering af kapiteloverskrift] Til § 17 4) Som stk. 3 indsættes:
»Stk. 3. Udviklingsselskabet By & Havn I/S skal arbejde for at erstatte fjernede ålegræsarealer med tilplantning af ålegræsarealer, der er dobbelt så store som de fjernede, og at etablere en marin havpark.« [Kompenserende tiltag for vand- og havmiljø i Øresund] Bemærkninger Til nr. 3 Som følge af det foreslåede nye stk. 3 til § 17 om yderligere miljøfremmende tiltag præciseres kapiteloverskriften til kapitel 6.
Til nr. 4 Af det fremsatte lovforslag følger af det foreslåede § 17, stk. 1, at Udviklingsselskabet By & Havn I/S afholder omkostninger forbundet med projektet nævnt i § 1. Af det foreslåede stk. 2 til bestemmelsen følger det, at Københavns Kommune stiller garanti for finansiering af etablering af den østlige del af Lynetteholm som et kystlandskab, jf. § 1, stk. 1, nr. 2.
Det foreslås med dette ændringsforslag, at bestemmelsen suppleres med et nyt stykke, som pålægger Udviklingsselskabet By & Havn I/S at arbejde for at gennemføre to supplerende miljøfremmende tiltag.
Det skal understreges, at disse supplerende tiltag ikke er en miljøretlig forudsætning for at kunne tillade projektet med vedtagelse af anlægslovforslaget som fremsat.
Der er således alene tale om, at der fra politisk side er ønske om, at Udviklingsselskabet By & Havn I/S forpligtes til  ud over det miljøretligt forudsatte  at iværksætte yderligere tiltag, som kan være til gavn for vand- og havmiljøet i Øresund.
 Miljøundersøgelsesprocessen og lovbehandlingen af lovforslaget som fremsat har givet anledning til en række spørgsmål fra politisk side om projektets påvirkning af vand- og havmiljøet i Øresund, herunder særlig den forudsatte ordning om kompenserende tiltag i forhold til projektets merudledning af kvælstof m.v.
 Som det fremgår af besvarelsen af spørgsmål nr. 33 til lovforslaget, har spørgsmålet om projektets merudledning af kvælstof m.v. været indgående behandlet af miljømyndighederne, herunder Miljøministeriet, jf. notat om den retlige ramme for kompenserende foranstaltninger, som er vedlagt besvarelsen.
Det følger heraf, at det for perioden frem mod udgangen af 2022 er vurderingen, at projektets merudledning  i lyset af de kompenserende tiltag, som allerede er gennemført af Københavns Kommune i relation til særlig Renseanlæg Lynetten og Damhusåen  ikke vil hindre målopfyldelse for vandplansområdet.
Der er i forhold til perioden efter 2022 fastsat vilkår i implementeringsredegørelsen om, at Udviklingsselskabet By & Havn I/S skal præsentere bindende planer for kompensationer for projektets merudledninger.
Disse bindende planer skal dokumenteres over for tilsynsmyndighederne for projektet inden udløbet af 2022. Såfremt kompensationerne for perioden efter 2022 vil være forbundet med udgifter, er Udviklingsselskabet By & Havn I/S ansvarlig for at dække disse.
Som det også fremgår af bemærkningerne til lovforslaget som fremsat, jf. afsnit 5, er det i ejerkredsen i Udviklingsselskabet By & Havn I/S besluttet at sikre, at selskabet sætter en pulje på 30 mio. kr. af til at iværksætte yderligere kompenserende tiltag for merudledningen fra projektet.
Dette gælder, uanset at projektets merudledning kan håndteres ud fra en samlet vurdering af kompenserende tiltag i vandplanområdet.
Det er endnu ikke besluttet, hvilke tiltag der skal iværksættes for denne pulje på 30 mio. kr.
Det vil blive besluttet i løbet af projektets anlægs- og driftsfase, men det er en klar forudsætning, at tiltagene skal kompensere for projektets samlede merudledning, og at der derfor skal være tale om reelle kompenserende tiltag, der er anerkendt efter almindelige standarder inden for miljøforvaltningen.
Såfremt det ikke er muligt at finde kompenserende tiltag for projektets samlede merudledning inden for de 30 mio. kr., vil selskabet være forpligtet til at finde supplerende finansiering.
Uanset at der er fastlagt en fast retlig og finansiel ramme for kompenserende foranstaltninger for såvel anlægs- som driftsfasen af projektet, er der som nævnt politisk ønske om at pålægge Udviklingsselskabet By & Havn I/S at arbejde for at gennemføre yderligere to supplerende miljøfremmende tiltag.
Der gives ikke med vedtagelse af anlægsloven tilladelse til disse to supplerende tiltag, som skal gennemføres ved indhentelse af nødvendige supplerende administrative tilladelser, herunder om fornødent ved udarbejdelse af miljøkonsekvensvurderinger.
 Efter ændringsforslaget forpligtes Udviklingsselskabet By & Havn I/S på den baggrund til for det første at arbejde for, at den ålegræs, som fjernes i forbindelse med gennemførelsen af projektet, skal erstattes ved tilplantning af et ålegræsareal, der er dobbelt så stort som det fjernede areal.
For det andet foreslås det, at Udviklingsselskabet By & Havn I/S forpligtes til at arbejde for, at der etableres en marin havpark med mulighed for nye stenrev, udplantning af ålegræs, etablering af muslingebanker m.v.
Selskabet kan udvikle en sådan marin havpark i samarbejde med WWF Verdensnaturfonden, som selskabet i forvejen har et konstruktivt samarbejde med.
En sådan marin havpark vil antagelig kunne etableres ud for det kystlandskab, som etableres i medfør af anlægsloven.
Dette afklares dog først endeligt i forbindelse med den nærmere tilrettelæggelse af, hvordan tiltaget kan gennemføres i praksis.
Udviklingsselskabet By & Havn I/S er ansvarlig for i samarbejde med relevante miljømyndigheder at afklare, hvorvidt tiltagene i sig selv indebærer, at der skal udarbejdes miljøkonsekvensvurderinger, og eventuelt at sætte sådanne miljøundersøgelser i gang efter gældende regler herom, ligesom selskabet vil være ansvarlig for at indhente fornødne administrative tilladelser hertil.
Eventuelle kumulative virkninger af Lynetteholm indgår heri.
Tiltagene er således ikke en del af anlægsprojektet, jf. § 1, og derfor bl.a. ikke omfattet af § 4 og kapitel 3.
 Udviklingsselskabet By & Havn I/S er endelig ansvarlig for at finansiere de to supplerende tiltag efter det foreslåede nye stykke, herunder også de omkostninger, der måtte være forbundet med indhentelse af tilladelser, udarbejdelse af supplerende miljøundersøgelser m.v.
