Nr BSF 48 Forslag til folketingsbeslutning om afvikling af klorproduktionen på Dansk  

 Sojakagefabrik Fremsat af Løvig Simonsen (S) Dorte Bennedsen (S) Ritt Bjerregaard (S)  

 Camre (S) Hjortnæs (S) Erik Holst (S) Tove Lindbo Larsen (S) Henning Nielsen  

 (S) den 18. november 1986 Folketinget pålægger miljøministeren i folketingsåret 1987-88 at fremsætte forslag til lov om nedlæggelse af klorproduktionen på Dansk Sojakagefabrik efter følgende retningslinjer:
1. Senest den 1. november 1990 skal produktionen af klor på kloralkalianlægget på Islands Brygge, København, tilhørende Dansk Sojakagefabrik, være ophørt, og salget af klor fra lagertanke skal være afsluttet senest 1. januar 1991.
2. Der fastsættes nye regler for transport af klor i Danmark, der minimerer risikoen for uheld.
Disse regler træder senest i kraft pr. 1. januar 1990.
Oprindeligt fremsat beslutningsforslag Blad nr 216 Folketinget pålægger miljøministeren inden den 15. januar 1987 at fremsætte forslag til lov om nedlæggelse af klorproduktionen på Dansk Sojakagefabrik efter følgende retningslinjer:
1. Senest den 1. november 1990 skal produktionen af klor på kloralkalianlægget på Islands Brygge, København, tilhørende Dansk Sojakagefabrik, være ophørt, og salget af klor fra lagertanke skal være afsluttet senest 1. januar 1991.
2. Såfremt Dansk Sojakagefabrik flytter klorproduktionen til et andet sted i Danmark, sikres virksomheden støtte efter de regler, der gælder i lov om miljøstøtte.
3. De medarbejdere, der rammes af nedlæggelsen af klorproduktionen, holdes »skadesløse«, blandt andet ved omskoling.
4. Der fastsættes nye regler for transport af klor i Danmark, der minimerer risikoen for uheld.
Disse regler træder senest i kraft pr. 1. januar 1990.
BEMÆRKNINGER TIL LOVFORSLAGET INDLEDNING Siden boligbyggeriet i 20erne og 30erne på Islands Brygge mellem Langebro og Dansk Sojakagefabriks produktionsanlæg har boligerne og klorproduktionen været beliggende med meget kort afstand.
I 1979 indgiver beboere på Islands Brygge en klage over kloralkalianlæggets klorproduktion.
I en afgørelse af 22. april 1985 godkender Miljøstyrelsen en fortsat klorproduktion under forudsætning af, at en række sikkerhedsforanstaltninger overholdes.
Afgørelsen er senere anket til Miljøankenævnet.
Beliggenheden af et klorproduktionsanlæg tæt ved et bolig- og byområde har været behandlet såvel i Københavns Borgerrepræsentation som i Folketinget.
Således vedtog Københavns Borgerrepræsentation den 29. oktober 1981, »at Borgerrepræsentationen finder det begrundet, at klorproduktionen på Islands Brygge på længere sigt søges afviklet.
Med dette for øje bemyndiges magistraten til at optage forhandlinger med Dansk Sojakagefabrik og de faglige organisationer«.
I Folketinget blev der ved 1. behandling af lovforslag nr.
L 88 om afvikling af klorproduktionen på Dansk Sojakagefabrik, Islands Brygge, København, den 22. januar 1986 konstateret et flertal for sigtet i forslaget, nemlig at klorproduktionen på Islands Brygge må stoppes.
Der henvises til Folketingstidende 1985-86, forhandlingerne sp. 2864 og 5650 ff samt tillæg A sp. 2221.
Dansk Sojakagefabriks ejere er derfor vidende om, at de på et eller andet tidspunkt må stoppe klorproduktionen. 10 år fra borgerrepræsentationens tilkendegivelse må siges at være frist nok.
Da formålet med dette beslutningsforslag er at lukke klorproduktionen, er der ingen grund til at afvente Miljøankenævnets afgørelse, eftersom en afgørelse HØJST kan gå ud på en lukning.
Det er dog underforstået, at skulle Miljøankenævnets afgørelse ligge klar inden dette beslutningsforslags vedtagelse, må denne indgå i de videre overvejelser.
Der er tale om en i særklasse uheldig placering for en risikobetonet virksomhed, og det kræver særlige foranstaltninger som dette beslutningsforslag at rette op på fortidens synder.
Der ligger ikke i dette, at Folketinget fremover vil blande sig i sager, hvor kompetencen normalt ligger i kommunen og i ankesystemet:
 Miljøstyrelsen og Miljøankenævnet.
RISIKOEN Både Risøs risikoanalyse og redegørelsen fra Københavns kommunes Miljøkontrol angiver, at risikoen for en alvorlig ulykke er meget lille for så vidt angår selve anlæggets funktionsmåde.
Således angiver Miljøkontrollen, at sandsynligheden for den værst tænkelige ulykke (brud på en fuld 20 tons lagertank eller 27 tons jernbanetankvogn) skønnes at være 1 gang pr. 1.000.000 år.
Begge disse analyser er blevet tilbagevist af bryggegrupperne med påstand om, at sandsynligheden er langt større.
Således omfatter analyserne ikke:
»- Indflydelsen af alvorlige reparations-, vedligeholds- eller styring/ reguleringsfejl (menneskelige fejl) på potentielle uheldsforløb«. (Risø, systemanalyseafdelingen).
Hertil kommer den eventuelle risiko, der kan opstå ved en terroristhandling.
Der er ingen, der kan garantere, at der ikke sker uheld, hverken i produktionen eller ved opbevaring/ transport af klor.
Sammenholdes dette med de meget store konsekvenser, et uheld vil medføre på grund af virksomhedens beliggenhed, er den eneste rimelige løsning at stoppe produktionen af klor på Islands Brygge.
KONSEKVENSERNE VED ET UHELD Uanset hvilken risikovurdering der lægges til grund, vil konsekvensen af et alvorligt uheld kunne være en katastrofe.
I Risøs risikoanalyse oplyses, at en hurtig frigørelse af 30 tons flydende klor (katastrofalt brud på en lagertank) vil betyde, at koncentrationen i en afstand af 1500 meter vil være ca. 1000 ppm.
Denne koncentration vil, afhængigt af vindforholdene, kunne dække et område, som er 500-1000 meter bredt.
Det anføres, at en koncentration på 100 ppm vil være dødelig efter 10 minutters indånding.
Miljøkontrollen anfører i sin redegørelse at: »Et pludseligt udslip på 20 eller 27 tons klor vil være en alvorlig ulykke.
Klorskyen vil i løbet af få minutter brede sig over et areal med nogle hundrede meter i diameter, inden for hvilket der er dødelige klorkoncentrationer.
Klorskyen som helhed vil føres med vinden under stadig fortynding, men kan især ved lave vindhastigheder godt udbrede sig et stykke imod vindretningen.
Klorskyen bestryger herved en flere hundrede meter bred bane i vindretningen.
Det skønnes, at klorskyen alt efter vejrforholdene skal bevæge sig fra adskillige hundrede meter til nogle kilometer, før den er fortyndet så meget, at udendørs personer ikke udsættes for dødelige doser.
Det er Miljøkontrollens opfattelse, at en sådan klorsky i hvert fald ikke kan medføre dødelige doser på afstande ud over 10 kilometer.« Både Risø og Miljøkontrollen oplyser, at klorudslip i dødelige koncentrationer også kan forekomme ved mindre uheld, f.eks. ved visse brud på røranlægget.
Også for konsekvenserne ved et uheld gælder det, at bryggegrupperne har beregnet langt værre konsekvenser end den MiljØstyrelsen, MiljØkontrollen og RisØ anfØrer i sine konklusioner.
BEREDSKABSPLAN Miljøkontrollen har udarbejdet en vejledning om alarmering og forholdsregler ved kloruheld hos Dansk Sojakagefabrik.
Vejledningen bliver successivt udleveret til ca. 4700 husstande på Islands Brygge.
Der er ligeledes udarbejdet en evakueringsplan, som kan iværksættes af politiet.
Kun politiet har kendskab til denne evakueringsplan.
Det må antages, at disse planer kan anvendes ved mindre uheld, men det må forekomme yderst vanskeligt at lave planer, der effektivt vil kunne imødegå konsekvensen af en hurtigt opstået katastrofesituation.
KONKLUSION Det kan konstateres, at risikoen for en alvorlig ulykke i anlægget er meget lille.
Skulle der imidlertid ske et større uheld, er konsekvenserne til gengæld uoverskuelige og helt uacceptable.
BEMÆRKNINGER TIL DE ENKELTE PUNKTER Ad punkt 1 Dansk Sojakagefabrik får ca. tre år til at afvikle produktionen og salget af klor.
Dette skønnes at være en rimelig periode, der kan give købere af klor mulighed for at finde nye leverandører.
AD PUNKT 2 Hvis Dansk Sojakagefabrik ønsker at fortsætte klorproduktionen et andet og bedre egnet sted, må det sikres, at virksomheden kan få støtte efter de regler, der gælder i henhold til lov om miljøstøtte.
Det er selvfølgelig en forudsætning, at miljøstøttelovens målsætning opfyldes, nemlig at den nye produktion er mindre forurenende.
Dette kan lade sig gøre, hvis man overgår til en anden måde at udvinde klor på, f.eks. ved kviksølvfri produktion.
Hvis Miljøkreditrådet ikke bevilger støtte, må ministeren i henhold til lovens § 11 fastsætte reglerne, så virksomheden kan få støtte.
AD PUNKT 3 En af de beklagelige konsekvenser ved dette særlige beslutningsforslag er, at ca. 100 ansatte ved klorproduktionen mister deres arbejde.
Når Folketinget ved en så direkte beslutning gør personer arbejdsløse, forpligter det sig også til at gøre en ganske særlig indsats for disse mennesker.
Der må optages forhandlinger med ØK som ejer af Dansk Sojakagefabrik om omplacering i virksomheden/ koncernen, eventuelt med støtte til omskoling, etablering af nye projekter m.v.
Under alle omstændigheder må der tilbydes de ansatte mulighed for omskoling/ efteruddannelse med fuld løn.
Dette gælder for de personer, der bliver ramt af nedlæggelsen af klorproduktionen, og som er ansat i virksomheden, når dette beslutningsforslag vedtages.
AD PUNKT 4 Nedlæggelsen af klorproduktionen må ikke betyde, at risikoen for uheld forøges, fordi kloren så skal transporteres længere, f.eks.
 fra udlandet.
Der må derfor laves nye regler for transport af klor, der i væsentlig grad minimerer risikoen for uheld ved transport.
Miljøministeren skal senest eet år efter beslutningsforslagets vedtagelse fremsende en redegørelse til Folketingets miljø- og planlægningsudvalg om transport af klor, og hvordan man minimerer risikoen for uheld.
 Redegørelsen må indeholde følgende punkter:
 - Risikobetragtninger over de forskellige transportformer.
- Forbedrede regler for omhældning af klor fra een beholder til en anden.
- Formindskelse af den mængde klor, der må transporteres i togvogne og tankvogne.
 - Regler for transport af klor i byer.
