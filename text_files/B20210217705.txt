Bekendtgørelse om boligkravslisten for ægtefællesammenføring I medfør af § 9, stk. 7, i udlændingeloven, jf. lovbekendtgørelse nr. 1910 af 26. september 2021, fastsættes:
 § 1. På boligkravslisten for ægtefællesammenføring optages et boligområde bestående af fysisk sammenhængende matrikelnumre, som i 2010 var ejet af almene boligafdelinger, med mindst 1.000 beboere, og hvor mindst to af følgende fire kriterier er opfyldt:
 1) Andelen af beboere i alderen 18-64 år, der er uden tilknytning til arbejdsmarkedet eller uddannelse, overstiger 40 pct. opgjort som gennemsnit over de seneste 2 år.
 2) Andelen af beboere dømt for overtrædelse af straffeloven, våbenloven eller lov om euforiserende stoffer udgør mindst 3 gange landsgennemsnittet over de seneste 2 år.
3) Andelen af beboere i alderen 30-59 år, der alene har en grundskoleuddannelse, overstiger 60 pct.
Der indgår alene uddannelser, som er gennemført eller godkendt i Danmark.
 4) Den gennemsnitlige bruttoindkomst for skattepligtige i alderen 15-64 år i området eksklusive uddannelsessøgende udgør mindre end 55 pct. af den gennemsnitlige bruttoindkomst for samme gruppe i regionen.
 § 2. De boligområder, der pr. 1. december 2021 er optaget på boligkravslisten for ægtefællesammenføring, svarer til de boligområder, der er optaget på den liste over udsatte boligområder, som udstedes af indenrigs- og boligministeren og offentliggøres på Indenrigs- og Boligministeriets hjemmeside den 1. december 2021.
 § 3. Bekendtgørelsen træder i kraft den 1. december 2021.
 Stk. 2. Bekendtgørelse nr. 274 af 24. februar 2021 om boligkravslisten for ægtefællesammenføring ophæves, jf. dog stk. 3.
 Stk. 3. Bekendtgørelsen finder ikke anvendelse i sager, hvor udlændingen har indgivet ansøgning om opholdstilladelse efter udlændingelovens § 9, stk. 1, nr. 1, inden den 1. december 2021, hvis den herboende persons bolig ikke er omfattet af bekendtgørelse nr. 274 af 24. februar 2021. For disse sager finder bekendtgørelse nr. 274 af 24. februar 2021 anvendelse.
 Stk. 4. Uanset at udlændingen har indgivet ansøgning om opholdstilladelse efter udlændingelovens § 9, stk. 1, nr. 1, inden den 1. december 2021, finder bekendtgørelsen anvendelse, hvis den herboende persons bolig ligger i et boligområde, der ikke er omfattet af bekendtgørelsen.
