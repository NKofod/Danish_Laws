Betænkning afgivet af Udlændinge-, Integrations- og Boligudvalget den 1. juni 2016 Betænkning over Forslag til lov om ændring af udlændingeloven og lov om ændring af lov om aktiv socialpolitik, integrationsloven og forskellige andre love (Ophævelse af 2-årsfristen i sager om familiesammenføring med børn og overgangsregel for ret til ferie for uddannelseshjælps- og kontanthjælpsmodtagere, der overgår til integrationsydelse) [af udlændinge-, integrations- og boligministeren (Inger Støjberg)]:
1. Ændringsforslag Enhedslistens, Alternativets, Radikale Venstres og Socialistisk Folkepartis medlemmer af udvalget har stillet 4 ændringsforslag til lovforslaget, herunder om deling af lovforslaget.
2. Udvalgsarbejdet Lovforslaget blev fremsat den 31. maj 2016 og var til 1. behandling den 31. maj 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Dispensation fra Folketingets forretningsorden Et flertal i udvalget (S, DF, V, LA og KF) indstiller, at der dispenseres fra bestemmelsen i Folketingets forretningsorden § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Flertallet indstiller endvidere, at der dispenseres fra bestemmelsen i Folketingets forretningsorden § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
Møder Udvalget har behandlet lovforslaget i 2 møder.
Høring Et udkast til lovforslaget har ikke forud for fremsættelsen været sendt i høring.
Udlændinge-, integrations- og boligministeren har samtidig med fremsættelsen sendt lovforslaget i høring med frist for høringssvar den 2. juni 2016.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Amnesty International og Institut for Menneskerettigheder.
Udlændinge-, integrations- og boligministeren har over for udvalget kommenteret den skriftlige henvendelse fra Institut for Menneskerettigheder.
Den anden henvendelse forventes kommenteret inden 2. behandling.
Spørgsmål Udvalget har stillet 42 spørgsmål til udlændinge-, integrations- og boligministeren til skriftlig besvarelse, hvoraf denne har besvaret spørgsmål 1-39. De resterende spørgsmål forventes besvaret før 2. behandling.
Et af udvalgets spørgsmål og udlændinge-, integrations- og boligministerens svar herpå er optrykt som bilag 2 til betænkningen.
3. Indstillinger Udvalget vil stemme for ændringsforslag nr. 1 om deling af lovforslaget.
Et mindretal i udvalget (DF og V) indstiller det under A nævnte lovforslag til vedtagelse med det under nr. 3 stillede ændringsforslag.
Mindretallet vil stemme imod det under nr. 2 stillede ændringsforslag.
 Et andet mindretal i udvalget (S, LA og KF) indstiller det under A nævnte lovforslag til vedtagelse med de under nr. 2 og 3 stillede ændringsforslag.
 Et tredje mindretal i udvalget (EL, ALT, RV og SF) indstiller det under A nævnte lovforslag til forkastelse ved 3. behandling, men vil stemme for de under nr. 2 og 3 stillede ændringsforslag.
 Udvalget indstiller det under B nævnte lovforslag til vedtagelse med det stillede ændringsforslag.
4. Politiske bemærkninger Socialdemokratiets medlemmer af udvalget vil gerne udtrykke kritik af, at lovforslaget skal hastebehandles.
Det er en uskik, at hverken Folketinget eller offentligheden får ordentlig mulighed for at behandle forslag til ny lovgivning.
S anerkender selvfølgelig, at lovforslaget er stillet for at bringe den danske udlændingelovgivning i overensstemmelse med Danmarks internationale forpligtelser efter EU-Domstolens dom fra april 2016 (C-561/14, Genc). S mener, at integrationsvurderingen, der blev indført i 2004, skal bevares, da børn, der kommer til Danmark sikres den bedst mulige integration ved at komme til landet så tidligt som muligt.
S mener ikke, at aldersgrænsen skal sættes til 6 år, som regeringen foreslår.
Med det brede flertal fra 2012, der omfattede SF, S, RV, V, EL, LA og KF, blev aldersgrænsen for, hvornår et barn skal integrationsvurderes, sat til 6 år, hvorefter 2-årsfristen begyndte at løbe.
Dermed var der de facto tale om en regel, der tidligst kunne ramme børn på 8 år og opefter.
S har derfor sammen med en række andre partier fremsat et ændringsforslag, der har til formål at ændre aldersgrænsen for integrationsvurderinger fra 6 år til 8 år.
S understreger samtidig, at integrationsvurderinger fortsat skal bygge på en skønsmæssig vurdering, hvor bl.a. barnets alder indgår.
Og i forlængelse heraf skal S understrege, at integrationsvurderingen kan fraviges, hvis særlige grunde, herunder hensynet til familiens enhed taler derfor.
Dansk Folkepartis medlemmer af udvalget støtter lovforslaget, da det lukker det hul i udlændingereglerne, som er opstået på baggrund af en dom fra EU-Domstolen.
Dertil kommer, at lovforslaget efter DF's opfattelse udgør en rimelig stramning af de eksisterende regler.
Der henvises i den forbindelse til svar på spørgsmål 1, som er optrykt i betænkningen.
Der er saglige argumenter for at hastebehandle loven samt sikre, at den træder i kraft så hurtigt som muligt.
Derfor har DF også støttet, at loven bliver hastebehandlet.
Enhedslistens, Alternativets, Det Radikale Venstres og Socialistisk Folkepartis medlemmer af udvalget støtter den del af lovforslaget, der medfører, at modtagere af integrationsydelse får mulighed for at holde ferie, når de har optjent denne ret efter aktivloven.
Det er beklageligt, at regeringen tilsyneladende har haft så travlt med at stramme reglerne for modtagelse af ydelser, at man ikke har taget højde for dette forhold.
EL, ALT, RV og SF havde gerne set, at man i det oprindelige lovforslag havde taget højde for spørgsmålet, så der ikke efterfølgende skulle foretages lapperier og hastelovgivning.
EL, ALT, RV og SF kan ikke støtte den del af lovforslaget, der handler om familiesammenføring med børn.
Vi anerkender, at EU-Domstolens dom i sag C-561/14, Genc, nødvendiggør en ændring af dansk lovgivning, men ønsker at påpege, at reglerne om familiesammenføring og vurdering af udsigten til en vellykket integration er dybt komplicerede forhold, hvis regulering forudsætter et grundigt forarbejde.
Dette grundige forarbejde, der også indbefatter en normal høringsprocedure inden fremsættelse af lovforslag, har regeringen valgt ikke at tage sig tid til, hvilket er meget beklageligt.
Vi ser ingen saglige argumenter for, at regeringen ikke kan vente til efter sommerferien med at vedtage en ændring af lovgivningen som reaktion på Gencdommen.
At loven hastes igennem, er et udtryk for manglende respekt for folkestyret.
EL, ALT, RV og SF ønsker kravet om en vurdering af børns udsigt til vellykket integration afskaffet.
Vi mener, at det bør være et grundlæggende princip, at børn skal have ret til at bo sammen med deres forældre.
Hvis man giver en far eller en mor opholdstilladelse, må man også give eventuelle mindreårige børn lov til at være her.
Vi støtter derfor naturligvis heller ikke en lovændring, som betyder, at endnu flere børn skal udsættes for en integrationsvurdering  med den risiko, det medfører for, at barnet får et afslag på familiesammenføring med far eller mor her i Danmark.
Med den aftale, der i 2012 blev indgået mellem den daværende S-R-SF-regering, EL og LA, blev det sikret, at intet barn under 8 år skulle udsættes for en vurdering af udsigten til vellykket integration.
Vi er glade for, at der er flertal bestående af S, EL, LA, ALT, RV, SF og KF for vores ændringsforslag, som sikrer, at børn under 8 år heller ikke fremover skal udsættes for en såkaldt integrationsvurdering.
 EL, ALT, RV og SF vil derfor også stille ændringsforslag til 3. behandling om helt at afskaffe integrationsvurderingen af børn.
Regeringen kunne løse de problemer, der er opstået med Gencdommen, på andre måder end ved det foreliggende lovforslag.
Man kunne f.eks. vælge helt at afskaffe integrationsvurderingen.
Eller man kunne vælge at afskaffe 2-årsreglen i kombination med en generel hævelse af aldersgrænsen, således at f.eks. ingen børn under 15 år udsættes for en integrationsvurdering.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (EL, ALT, RV og SF), tiltrådt af et flertal (S, DF, V, LA og KF):
 1) Lovforslaget deles i to lovforslag med følgende titler og indhold:
A.
Forslag til lov om ændring af udlændingeloven (Ophævelse af 2-årsfristen i sager om familiesammenføring med børn) omfattende §§ 1, 3 og 4.
B.
Forslag til lov om ændring af lov om ændring af lov om aktiv socialpolitik, integrationsloven og forskellige andre love (Overgangsregel for ret til ferie for uddannelseshjælps- og kontanthjælpsmodtagere, der overgår til integrationsydelse) omfattende § 2, § 3, stk. 1, og § 4.
[Forslag om deling af lovforslaget] b Ændringsforslag til det under A nævnte forslag Til § 1 Af et mindretal (S, EL, ALT, RV og SF), tiltrådt af et mindretal (LA og KF):
 2) Før nr. 1 indsættes som nyt nummer:
»01. I § 9, stk. 16, 1. pkt., ændres »6 år« til: »8 år«.« [Fastholdelse af nugældende retsstilling] Til § 4 Af et mindretal (EL, ALT, RV og SF), tiltrådt af et flertal (S, DF, V, LA og KF):
 3) Henvisningen »§ 1« udgår.
[Konsekvens af ændringsforslag nr. 1] c Ændringsforslag til det under B nævnte forslag Til § 4 4) Paragraffen affattes således:
»§ 4 Loven gælder ikke for Færøerne og Grønland.« [Konsekvens af ændringsforslag nr. 1] Bemærkninger Til nr. 1, 3 og 4 Ændringsforslaget indebærer, at lovforslaget deles i to separate lovforslag, således at den del, der vedrører ophævelse af 2-årsfristen ved familiesammenføring, udskilles i et selvstændigt lovforslag, og at den, der vedrører overgangsreglen for ret til ferie for uddannelseshjælps- og kontanthjælpsmodtagere, udskilles i et selvstændigt lovforslag.
Til nr. 2 Ændringsforslaget indebærer, at den nugældende retsstilling fastholdes, således at det kun er børn fra 8 år, der skal integrationsvurderes, og ikke som foreslået af regeringen børn ned til 6 år.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Simon Emil Ammitzbøll (LA) Ole Birk Olesen (LA) Naser Khader (KF) Dan Jørgensen (S) Daniel Toft Jakobsen (S) nfmd.
Jan Johansen (S) Karen J.
Klint (S) Mattias Tesfaye (S) Yildiz Akdogan (S) Johanne Schmidt-Nielsen (EL) Søren Egge Rasmussen (EL) Ulla Sandbæk (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 191 Oversigt over spørgsmål og svar vedrørende L 191 Bilag 2 Spørgsmål til udlændinge,- integrations- og boligministerens og dennes svar herpå Spørgsmål 1 og udlændinge,- integrations- og boligministerens svar herpå er optrykt efter ønske fra DF.
 Spørgsmål 1:
Kan ministeren bekræfte, at lovforslaget og ophævelsen af 2 års fristen reelt udgør en stramning af de eksisterende regler? Svar på spørgsmål 1:
 Ja, det kan jeg bekræfte.
Lovforslaget indebærer, at tidspunktet for indgivelse af ansøgning om familiesammenføring med et barn fremover ikke har betydning for, om der skal foretages en integrationsvurdering.
I sager om familiesammenføring med børn, hvor barnet og den anden forælder bor i hjemlandet, og barnet er over 6 år, vil udgangspunktet være, at opholdstilladelse er betinget af, at barnet har eller har mulighed for at opnå en sådan tilknytning til Danmark, at der er grundlag for en vellykket integration her i landet.
 Kravet vil således gælde, uanset hvornår ansøgningen om familiesammenføring indgives.
Efter den nuværende affattelse af reglen om integrationskravet i udlændingelovens § 9, stk. 16, regnes fristen på 2 år tidligst fra barnets fyldte 6. år, jf. 19, stk. 16, 4. pkt.
Denne regel betyder, at børn op til det fyldte 8. år ikke integrationsvurderes, selvom den herboende forælder først søger barnet familiesammenført senere end 2 år efter, at det har været muligt.
 Da 2-årsfristen foreslås ophævet, indebærer lovforslaget, at også 6- og 7-årige børn som udgangspunkt skal integrationsvurderes.
 Lovforslaget indebærer således skærpelser på to punkter i forhold til den nuværende ordning.
