Bekendtgørelse om  

 arbejdsgiverdokumentation som betingelse for udbetaling af  

 arbejdsløshedsdagpenge og efterløn I medfør af § 91, stk. 8, i lov om  

 arbejdsløshedsforsikring m.v., jf. lovbekendtgørelse nr. 587 af  

 10. august 1998, som ændret senest ved lov nr. 276 af 12. maj 1999,  

 fastsættes efter forhandling med Landsarbejdsrådet:
 § 1. Arbejdsløshedsdagpenge og  

 efterløn kan kun udbetales, hvis der foreligger  

 arbejdsgiverdokumentation for arbejdsfortjenesten og for opfyldelse af  

 beskæftigelseskravet, jf. § 51, stk. 1, § 53,  

 stk. 2 og 5, § 55, § 74 a, § 74 b, §74 j, § 75 b,  

 § 75 d, og § 75 e, i lov om arbejdsløshedsforsikring  

 m.v.
 Dokumentation for arbejdsfortjenesten.
 § 2. Arbejdsløshedskassen skal sikre sig,  

 at der til dokumentation af arbejdsfortjenesten jf. § 51, stk. 1, i  

 lov om arbejdsløshedsforsikring m.v., foreligger oplysninger om  

 medlemmets løn m.v. fra tidligere arbejdsgiver(e).
Stk. 2. Lønsedler, der tydeligt angiver medlemmets  

 lønindtægt og antal arbejdstimer, kan bruges som grundlag for  

 beregningen af arbejdsfortjenesten.
Indeholder lønsedlerne ikke de  

 nødvendige oplysninger, skal arbejdsløshedskassen indhente  

 dokumentation hos medlemmets tidligere arbejdsgiver(e).
 Dokumentation for opfyldelse af  

 beskæftigelseskravet.
 § 3. Arbejdsløshedskassen skal sikre sig,  

 at der til dokumentation for opfyldelse af beskæftigelseskravet, jf.  

 § 53, stk. 2 og 5 og § 55 i lov om  

 arbejdsløshedsforsikring m.v., foreligger oplysninger om medlemmets  

 beskæftigelse fra tidligere arbejdsgiver(e).
Stk. 2. Lønsedler, der tydeligt angiver antallet af  

 løntimerne, kan bruges som grundlag for beregning af, om  

 beskæftigelseskravet er opfyldt.
Indeholder lønsedlerne ikke de  

 nødvendige oplysninger, skal arbejdsløshedskassen indhente  

 dokumentation for beskæftigelsen hos tidligere arbejdsgiver(e).
 Stk. 3. Dokumentationen skal foreligge, hver gang  

 arbejdsløshedskassen foretager en beregning af  

 beskæftigelseskravet.
 § 4. Reglerne i § 3 gælder ikke for  

 medlemmer, der får ret til dagpenge i henhold til § 54 i lov om  

 arbejdsløshedsforsikring m.v.
 Dokumentation for årsag til  

 arbejdsophør.
 § 5. Er der behov for dokumentation for  

 årsagen til seneste arbejdsophør, jf. § 63, stk. 1,  

 nr. 2 og 3, i lov om arbejdsløshedsforsikring m.v., kan  

 arbejdsløshedskassen indhente oplysninger herom fra arbejdsgiver.
 Dispensation m.v.
 § 6. For enkelte fag og faglige områder,  

 hvor særlige forhold gør sig gældende, kan  

 direktøren for arbejdsløshedsforsikringen tillade, at  

 bestemmelserne i §§ 2 og 3 fraviges.
§ 7. Hvis dokumentationen jf. §§ 2 og 3 ikke  

 kan skaffes så hurtigt, at dagpenge og efterløn kan udbetales  

 uden forsinkelse, kan dagpenge og efterløn dog udbetales i  

 højst 2 måneder.
Udbetaling sker på grundlag af andre  

 oplysninger og medlemmets egne oplysninger, der er afgivet på tro og  

 love.
Udbetaling sker med forbehold om senere regulering.
Stk. 2. Hvis den dokumentation, der er nævnt i  

 §§ 2, 3 og 5 ikke kan skaffes, kan dagpenge og efterløn fortsat  

 udbetales på grundlag af medlemmets egne oplysninger, der er afgivet  

 på tro og love.
Udbetalingen sker med forbehold om senere  

 regulering.
 § 8. De oplysninger, som arbejdsgiveren skal give  

 jf. § 2, stk. 2, 2. pkt., § 3, stk. 2, 2. pkt., og  

 § 5, skal gives på blanketter, der er udarbejdet af  

 direktøren for arbejdsløshedsforsikringen.
 Stk. 2. Andre blanketter må kun bruges, hvis de er  

 godkendt af direktøren for arbejdsløshedsforsikringen.
 § 9. Der udarbejdes en vejledning til  

 bekendtgørelsen.
 § 10. Bekendtgørelsen træder i kraft  

 den 1. juli 1999.
 Stk. 2. Efter bemyndigelse ophæves Arbejdsministeriets  

 bekendtgørelse nr. 612 af 18. december 1985 om  

 arbejdsgiverdokumentation som betingelse for udbetaling af  

 arbejdsløshedsdagpenge og efterløn med tilhørende  

 vejledning.
