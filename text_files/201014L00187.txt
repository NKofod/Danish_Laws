Bilag 1 Betænkning afgivet af Kulturudvalget den 24. november 2010 Betænkning over Forslag til lov om ændring af lov om radio- og fjernsynsvirksomhed (Gennemførelse af medieaftale for 2011-2014 m.v.) [af kulturministeren (Per Stig Møller)] 1. Udvalgsarbejdet Lovforslaget blev fremsat den 6. oktober 2010 og var til 1. behandling den 28. oktober 2010. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og kulturministeren sendte den 28. juni 2010 dette udkast til udvalget, jf.
KUU alm. del  bilag 240 (2009-10). Den 6. oktober 2010 sendte kulturministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Forbrugerrådet, Frands Mortensen, Aarhus Universitet, og Sammenslutningen Af Medier i Lokalsamfundet, SAML.
 Kulturministeren har skriftligt kommenteret henvendelserne over for udvalget.
Deputationer Endvidere har Sammenslutningen Af Medier i Lokalsamfundet, SAML, mundtligt over for udvalget redegjort for sin holdning til lovforslaget.
Spørgsmål Udvalget har stillet 9 spørgsmål til kulturministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (V, DF, KF, LA og KD) indstiller lovforslaget til vedtagelse uændret.
 Et mindretal i udvalget (S, SF, RV og EL) indstiller lovforslaget til forkastelse ved 3. behandling.
Socialdemokratiets, Socialistisk Folkepartis, Radikale Venstres og Enhedslistens medlemmer af udvalget mener, at lovforslaget og det snævre medieforlig, det er rundet af, angiver en helt forkert retning for den mediepolitiske udvikling i Danmark.
I en tid, hvor danske medier er under stærkt pres og konkurrence fra internationale medier, mener S, SF, RV og EL, det er vigtigt, at vi styrker vore public service-medier som Danmarks Radio, TV 2-regionerne og TV 2 frem for at svække dem.
Medieforliget vil svække såvel DR som TV 2-regionerne, hvor DR som konsekvens af forliget har måttet gennemføre en omfattende fyringsrunde, hvilket ikke kan undgå at berøre indhold og kvalitet i DRs programvirksomhed til skade for lyttere og seere.
Samtidig får TV 2-regionerne i fremtiden dårligere økonomisk mulighed for at løfte den øgede sendetid, de har fået tildelt i medieforliget.
I stedet bruges licenskronerne med dette lovforslag på noget, som ingen har bedt om.
Nemlig nok en ny radiokanal.
Dette medfører, at DRs P2 på FM  der har omkring en halv million ugentlige lyttere  må lukke fra november 2011. Dette er de fire partier imod.
 S, SF, RV og EL konstaterer endvidere, at den nye radiokanal ikke  som ellers annonceret  bliver et alternativ til P1. Den kommer  med sit indhold på op mod 43 pct. musik  i langt højere grad til at konkurrere med P3 og P4. Dermed kommer den nye radiokanal også til at gøre livet endnu mere svært for de eksisterende kommercielle radioer i Danmark.
 Radioeksperimentet kommer til at koste licensbetalerne 800 mio. kr., som efter de fire partiers opfattelse kunne være brugt meget bedre på mere kvalitet i form af nyheder, dokumentar, drama, regionale nyheder og færre genudsendelser på DR og til at give de regionale TV 2-stationer deres egen tv-kanal med langt mere sendetid.
S, SF, RV og EL vender sig også imod, at der med medieforliget i fremtiden skal hældes endnu flere licensmidler i store internationale mediekoncerner gennem public service-puljen, der fordobles fra 75 mio. kr. til 150 mio. kr.
S, SF, RV og EL mener ikke, der skal bruges flere penge på at støtte internationale mediekoncerner, som ikke overholder dansk lovgivning.
Med loven kan danskerne også se frem til at få flere reklamer på TV 2 og ikke mindst skjulte reklamer.
Det er efter de fire partiers opfattelse den helt forkerte vej at gå.
Forbrugerrådet har i sit høringssvar til lovforslaget advaret kraftigt mod dette, fordi det stiller tv-seerne langt dårligere som forbrugere.
Hertil kommer, at instruktører og producere nu kommer langt mere under pres for, at deres film og kunstneriske værk skal tilpasses kommercielle hensyn.
Det er efter S, SF, RV og ELs opfattelse en dårlig udvikling.
 Herudover vender partierne sig imod, at DR og TV 2-regionerne med lovforslaget pålægges endnu mere bureaukrati i form af, at de nu skal til at markedsteste alle deres nye ideer og aktiviteter.
 Dette lovforslag er samlet set et tilbageskridt for danske seere og lyttere.
 Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Troels Christensen (V) Ellen Trane Nørby (V) Flemming Damgaard Larsen (V) Preben Rudiengaard (V) nfmd.
Karin Nødgaard (DF) fmd.
Pia Kjærsgaard (DF) Rasmus Jarlov (KF) Per Ørum Jørgensen (KD) Simon Emil Ammitzbøll (LA) Mogens Jensen (S) Lise von Seelen (S) Leif Lahn Jensen (S) Yildiz Akdogan (S) Pernille Frahm (SF) Holger K.
Nielsen (SF) Johs.
Poulsen (RV) Per Clausen (EL) Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
