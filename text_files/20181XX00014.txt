Skriftlig fremsættelse (3. oktober 2018) Økonomi- og indenrigsministeren (Simon Emil Ammitzbøll-Bille):
 Herved tillader jeg mig for Folketinget at fremsætte:
Forslag til lov om ændring af lov om valg til Folketinget, lov om kommunale og regionale valg, lov om valg af danske medlemmer til Europa-Parlamentet, parti-regnskabsloven og lov om kommunernes styrelse (Ændring af antallet af danske medlemmer af Europa-Parlamentet, forbud mod ens listebetegnelser, valgret til Europa-Parlamentsvalg til udlandsdanskere under værgemål med fratagelse af den retlige handleevne, sikring af udøvelsen af herboende EU-statsborgeres valgret og valgbarhed fra bopælstidspunktet, lovfæstelse af en særlig vederlagsordning for stedfortrædere i kommunalbestyrelsen og regionsrådet m.v.) (Lovforslag nr.
L 15) Formålet med lovforslaget er at gennemføre forskellige moderniseringer og forbedringer af valglovgivningen og ændringer af lov om kommunernes styrelse, som er fundet nødvendige og hensigtsmæssige.
Med lovforslaget ændres antallet af danske medlemmer af Europa-Parlamentet fra 13 til 14 medlemmer som følge af Det Forenede Kongeriges udtræden af EU.
Lovforslaget gennemfører Det Europæiske Råds afgørelse 2018/937/EU af 28. juni 2018 om Europa-Parlamentets sammensætning.
 Med lovforslaget indføres et forbud mod, at flere forskellige kandidatlister til kommunalbestyrelsesvalg eller regionsrådsvalg opstiller under samme listebetegnelse i den samme kommune henholdsvis region.
Med lovforslaget udvides valgretten til Europa-Parlamentsvalg for personer med dansk indfødsret, der er under værgemål med fratagelse af den retlige handleevne, jf. værgemålslovens § 6, og som midlertidigt har taget ophold i et tredjeland.
Den omhandlede persongruppe har allerede valgret til Europa-Parlamentsvalg, hvis de har bopæl i Danmark eller andre EU-lande.
 Lovforslaget medfører derudover, at herboende EU-statsborgere i overensstemmelse med de EU-retlige regler herom kan udøve deres valgret og stille op til kommunale og regionale valg samt til valg af danske medlemmer til Europa-Parlamentet fra det tidspunkt, hvor de faktisk tager bopæl i Danmark, dvs. uafhængig af, om de som følge af manglende registreringsbevis endnu ikke er registreret med bopæl i Danmark i Det Centrale Personregister (CPR).
 Med lovforslaget forpligtes kommuner, regioner og Økonomi- og Indenrigsministeriet til at bekendtgøre en række oplysninger i forbindelse med valg på deres hjemmesider.
Lovforslaget lovfæster en særlig vederlagsordning for stedfortrædere, der er indkaldt til enkelte møder i kommunalbestyrelsen og regionsrådet.
Der er tale om en lovfæstelse af en fast dispensationspraksis i Økonomi- og Indenrigsministeriet.
 Med lovforslaget overflyttes opgaven som anmeldelsesmyndighed ved folketingsvalg fra Statsforvaltningen og formanden for valgbestyrelsen i Bornholms Kommune til Ankestyrelsen.
 Lovforslaget medfører også enkelte ændringer af redaktionel karakter af lov om valg til Folketinget og partiregnskabsloven.
 Lovforslaget skal træde i kraft den 1. januar 2019. Økonomi- og indenrigsministeren bemyndiges dog til at fastsætte tidspunktet for, hvornår den kandidat, der ved valget af danske medlemmer til Europa-Parlamentet i 2019 for valgperioden 2019-2024 opnår det 14. mandat i Europa-Parlamentet, tiltræder sit mandat.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
