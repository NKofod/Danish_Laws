(Til samtlige kommunalbestyrelser og  

 amtsråd samt hovedstadsrådet) I.
Indledning og hovedindholdet af lovændringen Ved lov nr. 204 af 18. maj 1982 er lov nr. 372 af 13. juni 1973 om  

 miljøbeskyttelse, jfr. lovbekendtgørelse nr. 345 af 25. juni 1981, blevet  

 ændret. Ændringerne træder i kraft den 1. januar 1983. Miljøbeskyttelsesloven  

 er med de vedtagne ændringer nu bekendtgjort ved lovbekendtgørelse nr. 663 af  

 16. december 1982.
 Lovændringen har fundet sted som følge af revisionsbestemmelsen i lovens §  

 96. Der er ikke sket ændringer i lovens grundlæggende principper ved denne  

 revision, men en række ændringer af betydning for miljømyndighederne er dog  

 gennemført.
Dette gælder således reglerne om miljøankenævnet og reglerne om  

 klageberettigelse.
Endvidere indeholder lovændringen nogle elementer, som er  

 led i miljøministeriets bestræbelser på at forenkle lovgivningen og dens  

 administration.
Der er med dette sigte indført hjemmel for ministeren til at  

 bestemme, at visse afgørelser, der er af mindre miljømæssig betydning,  

 afgøres endeligt af kommunerne.
Der er sket visse ændringer i reglerne om  

 spildevandsplanlægning, en styrkelse af bestemmelserne om  

 affaldsplanlægningen samt en præcisering af de øvrige  

 planlægningsbestemmelser.
Endelig er der sket en lettelse af adgangen til at  

 meddele tilladelse til påbegyndelse af bygge- og anlægsarbejder i forbindelse  

 med meddelte godkendelser og tilladelser.
 Lovændringen indeholder tillige en juridisk-teknisk justering og  

 præcisering af en række bestemmelser, der har givet anledning til  

 fortolkningstvivl, samt visse ændringer af procedurebestemmelserne.
Lovændringerne er nærmere omtalt nedenfor under pkt.
II.
Ændringerne i miljøbeskyttelsesloven betyder, at der sker tilsvarende  

 ændringer i bekendtgørelser, der er udsendt med hjemmel i loven.
Ikke alle  

 disse bekendtgørelser vil imidlertid kunne foreligge i ændret form ved  

 lovændringens ikrafttræden, men de vil blive ført ajour efterhånden, som de i  

 øvrigt tages op til revision.
II.
Nye bestemmelser i miljøbeskyttelsesloven 1. Ændrede regler om rottebekæmpelse Ved lovændringen ophæves lov nr. 120 af 3. maj 1961 om udryddelse af  

 rotter.
Reglerne om tilrettelæggelsen af rottebekæmpelsen, samt om  

 grundejernes forpligtelser i denne forbindelse er nu i medfør af lovens § 4 a  

 fastsat ved bekendtgørelse af 16. december 1982.
2. Ændringer i bekendtgørelse af reglement om  

 miljøbeskyttelse Ved bekendtgørelse nr. 664 af 16. december 1982 ændres miljøreglementet  

 således, at visse afgørelser, der er truffet af kommunalbestyrelsen, og som  

 er af mindre betydning for miljøbeskyttelsen, ikke kan påklages til højere  

 administrativ myndighed.
Kommunalbestyrelsen har herefter den endelige  

 afgørelse i følgende sager:
Der er udarbejdet en ny bekendtgørelse af reglementet.
Der er ikke tale om  

 en gennemgribende revision, men visse andre ændringer end spørgsmålet om  

 endelighed er medtaget; dette gælder således bestemmelsen i kap. 2.2.2., 3.  

 pkt., kap. 13, og kap. 14.2., 3. pkt.
Ved en samtidig gennemført tilføjelse til reglementets kap. 12 (kap.  

 12.8.) er der indført en bestemmelse, hvorefter kommunalbestyrelsen for at  

 forebygge støjulemper kan fastsætte bestemmelser om, inden for hvilke tidsrum  

 ikke-erhvervsmæssig anvendelse af støjende, motordrevne redskaber, værktøj og  

 lignende må finde sted.
Der tænkes herved på tidsmæssige begrænsninger i  

 adgangen til at benytte f.eks. motoriserede plæneklippere, save og lignende  

 redskaber.
For så vidt angår ovennævnte under a-c og f nævnte sager bemærkes, at  

 bestemmelserne om endelighed ikke omfatter afgørelser, der regulerer  

 forholdene på en landbrugsejendom.
Sådanne afgørelser vil fortsat kunne  

 påklages til miljøstyrelsen efter de hidtil gældende regler.
 Med hensyn til en række afgørelser, der herefter afgøres endeligt af  

 kommunalbestyrelsen, nemlig sådanne, der går ud på etablering af indretninger  

 og anlæg op til naboejendomme eller vedrørende dispensation fra afstandskrav  

 er det foreskrevet, at forinden afgørelse træffes, skal berørte naboer gøres  

 bekendt med sagen og gives adgang til at udtale sig.
 Disse nye bestemmelser om høringsforpligtelse må ses som en konsekvens af,  

 at klageadgangen er blevet ophævet, således at de berørte personer kan gøre  

 deres synspunkter gældende, inden kommunalbestyrelsen træffer afgørelser.
I miljøministeriets cirkulære af 17. april 1974 om reglement om  

 miljøbeskyttelse er der fremført en række principielle bemærkninger om  

 embedslægeinstitutionernes rolle ved behandlingen af miljøsager efter  

 miljøreformens ikrafttræden.
De der fremførte synspunkter er fortsat  

 gældende.
På dette sted er imidlertid grund til at fremhæve, at det forhold,  

 at visse af kommunalbestyrelsens afgørelser nu ikke længere kan indbringes  

 for miljøstyrelsen og altså heller ikke af embedslægeinstitutionerne, øger  

 aktualiteten af at inddrage embedslægeinstitutionerne på et tidligt stadium  

 af sagsbehandlingen hos kommunalbestyrelsen.
Af samme grund skal det  

 henstilles, at embedslægeinstitutionen i de sager, hvor kommunalbestyrelsen  

 kan træffe endelig afgørelse, gives adgang til at udtale sig, inden  

 afgørelsen træffes.
Opmærksomheden henledes på, at embedslægeinstitutionen  

 fortsat skal underrettes om trufne afgørelser, selv om de er endelige, jfr.  

 miljøbeskyttelsesloven § 65, stk. 2.
 Reglerne om endelighed finder tilsvarende anvendelse, når amtsrådet eller  

 hovedstadsrådet træffer afgørelse med hensyn til sager vedrørende  

 virksomheder, anlæg m.v., der ejes eller drives af kommunalbestyrelserne.
Opmærksomheden henledes på, at reglen i miljøbeskyttelseslovens § 68  

 fortsat er gældende, også i de sager, hvor kommunalbestyrelsen nu træffer  

 endelig afgørelse.
Efter denne bestemmelse skal adressaten for afgørelser om  

 påbud eller forbud, forinden disse beslutninger træffes, skriftligt  

 underrettes om sagen og gøres bekendt med sin adgang til aktindsigt og til at  

 udtale sig efter loven om offentlighed i forvaltningen.
3. Bindende kvalitetskrav Ved ændringen af § 8 i miljøbeskyttelsesloven er der skabt hjemmel for  

 ministeren til at fastsætte kvalitetskrav, der skal lægges til grund ved  

 myndighedernes administration og planlægning i medfør af loven, med henblik  

 på opfyldelse af EF- eller andre internationale forpligtelser i øvrigt, der  

 bygger på bindende såkaldte immissionsregler.
På denne baggrund vil der bl.a.  

 blive udstedt en bekendtgørelse om grænseværdier for luftens indhold af  

 svovldioxid og svævestøv til opfyldelse af EF-direktiv 80/ 779/ EØF herom.
 Opfyldelsen af bekendtgørelser, udfærdiget som følge af disse direktiver,  

 skal til dels ske gennem myndighedernes administration af lovens almindelige  

 bestemmelser om miljømæssig regulering gennem påbud, forbud eller ved  

 reguleringer af vilkårene for allerede meddelte godkendelser eller  

 tilladelser, jfr. herved nærmere pkt. 10 b vedrørende spørgsmålet om  

 forholdet til lovens § 44.
4. Ophævelse af vejbyggelinier Med indførelse af § 10, stk. 2, i miljøbeskyttelsesloven er der åbnet  

 mulighed for, at miljøministeren kan fastsætte regler om støjgrænser, der  

 skal gælde for ny støjfølsom bebyggelse, der agtes opført ved større vejanlæg  

 og jernbaner.
 Det er således muligt - ved siden af de eksisterende  

 planlægningsinstrumenter - i bekendtgørelsesform at fastsætte regler om  

 støjbeskyttelse, hvilket har skabt grundlag for at ophæve de hidtidige  

 vejbyggelinier efter naturfredningslovens § 47, stk. 1, nr. 2. Dette  

 forventes gennemført snarest.
Hjemmelen til at fastsætte sådanne regler vil imidlertid foreløbig ikke  

 blive benyttet, idet der fra planstyrelsen udsendes et cirkulære om  

 varetagelse af støjhensyn i den fysiske planlægning efter ophævelse af  

 vejbyggeliniebestemmelsen i naturfredningsloven.
Heri indgår de hensyn, der  

 hidtil har været varetaget i kraft af naturfredningsloven, samt en  

 præcisering af retningslinierne for varetagelse af støjhensyn i den  

 fremtidige planlægning i medfør af regionplanlovene og kommuneplanloven samt  

 i zonelovsadministrationen.
5. Lovens kapitel 3 Den hidtidige kapiteloverskrift »Beskyttelse af  

 vandforsyningsinteresser« er nu ændret til: »Beskyttelse af  

 grundvands- og vandforsyningsinteresser«.
Hermed er det understreget, at  

 bestemmelserne i lovens kapitel 3 har til formål at beskytte grundvandet imod  

 forurening, også i tilfælde, hvor der ikke knytter sig en aktuel  

 vandforsyningsinteresse til det pågældende grundvandsreservoir, jfr. den  

 generelle bestemmelse i lovens § 11.
 Gennem en række ændringer i § 11 er der desuden søgt tilvejebragt dels en  

 præcisering og ajourføring af de hidtidige regler om grundvandsbeskyttelsen  

 dels et bedre grundlag for koordinationen med planlægningen af  

 spildevandsbortskaffelsen efter lovens § 21.
 Efter den ændrede formulering af § 11 kræves der tilladelse i henhold til  

 stk. 1, 1. pkt., såfremt væsker eller stoffer, der kan forurene grundvandet,  

 nedgraves i jorden, udledes eller oplægges på denne eller afledes til  

 undergrunden gennem nedsivningsanlæg, boringer eller på anden måde  

 (ændringerne i forhold til bestemmelsens hidtidige formulering er fremhævet  

 med kursiv).
 Det er således nu bl.a. præciseret, at bestemmelsen også omfatter stoffer,  

 som nedgraves i jorden eller som anbringes (oplægges) på jordoverfladen.
 Det bemærkes, at det ikke er hensigten med bestemmelsen, at nedgravning af  

 latrin skal være omfattet af tilladelsesordningen i § 11, stk. 1. De  

 hidtidige regler i miljøbeskyttelsesreglementet (nu miljøministeriets  

 bekendtgørelse nr. 664 af 16. december 1982) om nedgravning af latrin vil  

 fortsat være gældende.
For så vidt angår oplægninger af stoffer på jordoverfladen bemærkes, at  

 disse alene er omfattet af bestemmelsen, såfremt oplæg finder sted på en  

 sådan måde, at der kan opstå risiko for forurening af grundvandet.
Oplæg af  

 f.eks. forsvarligt emballerede varer vil således fortsat ikke være omfattet.  

 Dette vil derimod være tilfældet med hensyn til oplæg af f.eks. slagger og  

 flyveaske, der benyttes som vejmateriale, dæmningsfyld o.lign., på grund af  

 de forurenende væsker, der kan forekomme som percolat i forbindelse med  

 sådanne oplæg.
Der er ikke med bestemmelsen sigtet mod en regulering af markmøddinger  

 o.lign. gennem forhåndsgodkendelser.
For markmøddinger o.lign. vil således  

 alene de krav, som stilles i miljøreglementet, være gældende.
 Der kræves heller ikke tilladelse efter § 11, stk. 1, til oplagring og  

 deponeringer m.v., som er omfattet af godkendelsesordningen i lovens kapitel  

 5, jfr. punkt G på listen over virksomheder m.v., som er omfattet af  

 godkendelsesordningen, se miljøministeriets bekendtgørelse nr. 290 af 28.  

 juni 1978. Hensynet til beskyttelsen af grundvandet skal i disse situationer  

 tilgodeses i forbindelse med kapitel 5-godkendelsesbehandlingen.
Den hidtil gældende bestemmelse i § 11, stk. 3 om tilbagekaldelse af  

 tilladelser efter lovens § 11 åbner bl.a. mulighed for tilbagekaldelse,  

 »når en kloakering gør en anden afledning mulig«.
Dette led i § 11,  

 stk. 3 er nu med virkning fra 1. januar 1983 ændret, således at  

 tilbagekaldelsesadgangen i stedet er betinget af »gennemførelsen af en  

 ændret spildevandsafledning i overensstemmelse med en plan efter § 21«.  

 Hermed er der dels søgt tilvejebragt grundlag for en bedre koordination med  

 den kommunale spildevandsplanlægning, jfr. herom nærmere nedenfor under  

 omtalen af ændringerne i lovens kapitel 4, dels er det præciseret, at  

 tilbagekaldelse af en tilladelse efter § 11 ikke blot vil kunne ske til  

 fordel for en kloakeringsløsning, men også med henblik på at gennemføre en  

 anden af de bortskaffelsesmetoder, som kræver tilladelse efter lovens § 11 -  

 når dette sker i overensstemmelse med en plan efter § 21.
I den nye bestemmelse i § 11, stk. 4, er reglerne om, hvilken myndighed  

 der har kompetencen til at tilbagekalde de pågældende tilladelser, nærmere  

 præciseret.
Udgangspunktet er ifølge bestemmelsen, at  

 tilbagekaldelseskompetencen tilkommer den myndighed, som på  

 tilbagekaldelsestidspunktet har beføjelse til at meddele den pågældende  

 tilladelse.
Af hensyn til koordinationen med reglerne om  

 spildevandsplanlægningen er kompetencen efter § 11, stk. 3 dog generelt  

 henlagt til kommunalbestyrelsen i de tilfælde, hvor tilbagekaldelsen sker som  

 led i gennemførelsen af en spildevandsplan.
 Samtidig er det fastslået, at tilbagekaldelsen i disse situationer anses  

 for sket ved tilslutningen til det nye anlæg, uden at særskilt underretning  

 herom til de pågældende grundejere er nødvendig.
 Opmærksomheden henledes i øvrigt på, at kommunalbestyrelsen som led i sin  

 tilsynsvirksomhed generelt vil kunne vurdere, om der er grundlag for at tage  

 initiativ til tilbagekaldelse efter § 11, stk. 3.
 Ifølge den nye bestemmelse i § 11, stk. 5 vil kommunalbestyrelsens  

 afgørelse om tilbagekaldelse ikke kunne indbringes for anden administrativ  

 myndighed i de situationer, hvor tilladelsen sker som led i gennemførelsen af  

 en spildevandsplan, som kommunalbestyrelsen efter de ændrede regler om  

 spildevandsplanlægningen i § 21 selv har kunnet vedtage endeligt.  

 Bestemmelsen vil først få betydning, når de nye regler om  

 myndighedsbehandlingen af spildevandsplanerne bliver virksomme, det vil sige,  

 når retningslinier for vandkvaliteten i recipienterne er optaget i godkendte  

 regionplaner, jfr. herom nedenfor under omtalen af ændringerne i lovens  

 kapitel 4 og 9.
Med bestemmelsen i § 11, stk. 6, er der endvidere åbnet mulighed for, at  

 kommunalbestyrelsen kan fastsætte regler om udgiftsfordelingen for bl.a.  

 fælles nedsivningsanlæg - på linie med de regler, som kommunalbestyrelsen kan  

 fastsætte efter den gældende lovs § 27 med hensyn til spildevandsanlæg.
I  

 sammenhæng hermed er der endvidere gennem ændring af den gældende lovs § 31  

 om ekspropriation til spildevandsanlæg tilvejebragt hjemmel for, at  

 kommunalbestyrelsen i nødvendigt omfang kan træffe beslutning om  

 ekspropriation i forbindelse med etablering af anlæg, som kræver tilladelse  

 efter lovens § 11, jfr. herom nedenfor under pkt. 9.
Lovens kapitel 4 6. Spildevandsplanlægning Hovedformålet med de gennemførte ændringer i reglerne om den kommunale  

 spildevandsplanlægning er at sikre en koordination - indholds- og  

 proceduremæssigt - med den sammenfattende fysiske planlægning i kommunen.  

 Desuden er det nu med den ændrede formulering af § 21, stk. 1 vedrørende  

 indholdet af de kommunale spildevandsplaner præciseret, at det som led i  

 spildevandsplanlægningen skal undersøges, i hvilke områder det vil være  

 muligt at bortskaffe spildevandet ved nedsivning.
Dette medfører, at det af  

 spildevandsplanerne skal fremgå, hvilke kloakeringsområder der etableres med  

 tilladelse til udledning af spildevand til vandløb, søer eller havet i medfør  

 af lovens § 18, og i hvilke områder der etableres anlæg med tilladelse i  

 medfør af lovens § 11 til at udlede spildevand på jorden eller til  

 undergrunden.
 De nye regler om myndighedsbehandlingen af spildevandsplanerne får  

 virkning fra det tidspunkt, recipientkvalitetsplanlægningen er gennemført  

 efter reglerne i § 61 e, og retningslinier for vandkvaliteten i forbindelse  

 hermed er optaget i godkendte regionplaner, det vil sige med regionplantillæg  

 1984/ 85, jfr. nærmere herom nedenfor under punkt 12 b.
Ifølge de nye regler skal spildevandsplanerne ikke længere godkendes af  

 amtsrådene (hovedstadsrådet), men kan vedtages endeligt af  

 kommunalbestyrelserne selv.
Amtsrådene (hovedstadsrådet) får til opgave at  

 påse, at planerne er i overensstemmelse med recipientkvalitetsplanerne,  

 vandindvindings- og vandforsyningsplanerne efter vandforsyningsloven, samt at  

 de i øvrigt tilgodeser hensynet til grundvandets beskyttelse.
 De mere detaljerede rammer for sagsbehandlingen vedrørende  

 spildevandsplanerne efter de nye regler, herunder med hensyn til  

 offentlighedsprocedurer, samarbejde mellem myndighederne, indsigelses- og  

 ankemuligheder, vil blive fastlagt i forbindelse med den nødvendige revision  

 af miljøministeriets bekendtgørelse nr. 174 af 29. marts 1974 om behandling  

 af sager om tilførsel af spildevand til vandløb, søer eller havet m.v.  

 (spildevandsbekendtgørelsen) samt det dertil hørende cirkulære om spildevand  

 af 17. april 1974 (spildevandscirkulæret).
I overgangsperioden fra lovændringens ikrafttræden den 1. januar 1983 og  

 indtil de nye regler om myndighedsbehandlingen m.v. får virkning (med  

 godkendelsen af regionplantillæg 1984/ 85), vil sager vedrørende  

 spildevandsplaner fortsat skulle behandles efter de gældende regler i  

 spildevandsbekendtgørelsen og - cirkulæret.
Med hensyn til behandlingen af  

 spørgsmål om afledning af spildevand gennem nedsivning i denne forbindelse  

 kan endvidere henvises til den ovenfor omtalte præcisering af bestemmelsen i  

 lovens § 21, stk. 1, samt til reglerne i bekendtgørelse nr. 139 af 15. april  

 1980 om afledning af spildevand til jorden og det tilhørende cirkulære af 21.  

 april 1980, kapitel 7.
7. § 22-projekter Ved lovændringen ophæves den særlige overgangsregel i § 22, stk. 2 om  

 behandlingen af projekter til spildevandsanlæg i tiden indtil godkendte  

 spildevandsplaner foreligger.
Sådanne sager har hidtil skullet behandles i  

 overensstemmelse med de nærmere regler i spildevandsbekendtgørelsens kap. 4  

 om anlæg af nye eller udvidelse af offentlige spildevandsanlæg, der ikke  

 omfattes af en godkendt spildevandsplan.
Eventuelle uafsluttede sager om  

 disse spildevandsprojekter skal herefter ved lovens ikrafttræden - som  

 delspildevandsplaner - behandles efter reglerne i spildevandsbekendtgørelsens  

 kap. 3 om kommunale planer for udbygning af spildevandsanlæg.
Samtidig med ophævelsen af § 22, stk. 2 er også bestemmelsen i § 22, stk.  

 1 ophævet.
Iflg. 1. punktum i denne bestemmelse kunne tilladelser efter § 18  

 kun meddeles, såfremt spildevandet opfyldte retningslinjer i en plan som  

 nævnt i § 21. Baggrunden for bestemmelsens ophævelse er, at den har kunnet  

 give anledning til den - fejlagtige - slutning, at der overhovedet ikke, når  

 en spildevandsplan var tilvejebragt, ville kunne meddeles tilladelse til  

 spildevandsudledninger, der ikke var omfattet af spildevandsplanen.
En sådan  

 begrænsning har ikke været tilsigtet, idet der navnlig ved senere tilkomne  

 udledninger fra erhvervsvirksomheder i visse situationer bør være mulighed  

 for at meddele sådanne tilladelser, bl.a. fordi private udledninger ikke kan  

 forudses ved planlægningen efter § 21 med samme sikkerhed som udbygningen af  

 de offentlige anlæg.
Det bemærkes, at der med ophævelsen af § 22, stk. 1, 1. pkt. ikke er  

 tilsigtet nogen ændring af den bestående retstilstand, hvorefter etablering  

 af nye eller udvidelse af bestående offentlige spildevandsanlæg og dertil  

 hørende kloakeringsområder skal ske i overensstemmelse med de herom fastsatte  

 procedureregler, herunder om offentlighedens medvirken, jfr. reglerne i  

 spildevandsbekendtgørelsen, kap. 3. Endvidere vil der som hidtil kunne  

 forekomme tilfælde, hvor etablering af en privat spildevandsudledning vil  

 gribe så afgørende ind i forudsætningerne for en eksisterende plan, at  

 etableringen forudsætter en ændring af denne.
Det samme vil i øvrigt kunne  

 være tilfældet, hvor der er tale om etablering af en ny eller ændret  

 afledning i medfør af lovens § 11.
8. Ændring af § 25 Med den gennemførte ændring af lovens § 25 er der tilstræbt en  

 harmonisering med indgrebsmulighederne i kapitel 5, idet den hidtidige  

 hjemmel til at meddele påbud om afhjælpende foranstaltninger over for  

 spildevandsanlæg, der ikke fungerer miljømæssigt forsvarligt, er udbygget,  

 således at der nu også kan meddeles forbud under tilsvarende betingelser som  

 i § 44, stk. 2 og 3.
 Hvor der er tale om fælles anlæg til rensning af husspildevand, må det  

 forudsættes, at myndighederne som udgangspunkt alene anvender bestemmelsen om  

 forbud i de tilfælde, hvor der foreligger en alternativ måde til rensning af  

 spildevandet.
 Det er endvidere med den ændrede formulering af § 25 præciseret, at  

 adgangen til at gribe ind over for spildevandsanlæg tillige omfatter  

 situationer, hvor indgreb er nødvendige af hensyn til opfyldelsen af  

 kvalitetskrav til overfladevandet fastsat i medfør af § 8, eller som er  

 indeholdt i recipientkvalitetsplanlægningen i medfør af § 61 e.
 For så vidt angår afgrænsningen af anvendelsesområdet for § 25 i forhold  

 til lovens § 44 henvises til bemærkningerne nedenfor under punkt 10 a.
 Med hensyn til bestemmelsens anvendelsesområde i forhold til lovens  

 kapitel 3 bemærkes, at det under lovforslagets behandling i folketinget er  

 blevet fremhævet, at indgrebsmuligheden efter § 25 antages at kunne finde  

 anvendelse i situationer, hvor de anlæg, der er omhandlet i lovens § 11, ikke  

 truer grundvands- eller vandforsyningsinteresser, men medfører  

 skadevirkninger på en recipient.
9. Ekspropriation Som omtalt ovenfor under punkt 5 er ekspropriationsbestemmelsen i lovens §  

 31 udvidet, således at ekspropriation også kan ske til fordel for anlæg, hvis  

 etablering kræver tilladelse efter lovens § 11. Samtidig er det gennem  

 indføjelse i § 31 af en henvisning til § 4, stk. 5 i lov om offentlige veje  

 præciseret, at klage over en ekspropriationsbeslutning ikke har opsættende  

 virkning, medmindre klagemyndigheden bestemmer andet.
Adgangen til at foretage ekspropriation til fordel for  

 spildevandsafledning efter lovens § 11 forudsættes især anvendt i forbindelse  

 med etablering af fælles nedsivningsanlæg.
Endvidere kan det være aktuelt at  

 ekspropriere til faste ledningsanlæg i forbindelse med anlæg til udsprøjtning  

 af spildevand (især mejerier), således at spildevandet kan føres frem til det  

 areal, hvor udsprøjtningen skal ske.
Det bør i den forbindelse understreges,  

 at hensigten derimod ikke har været at åbne adgang for ved ekspropriation at  

 sikre retten til at udsprøjte på et givet areal.
Dette spørgsmål bør som  

 hidtil klares ved aftaler mellem de implicerede parter.
De hidtil gældende regler for gennemførelse af ekspropriationer for  

 spildevandsanlæg er indeholdt i miljøministeriets bekendtgørelse nr. 175 af  

 29. marts 1974. Denne bekendtgørelse er ændret i overensstemmelse med  

 foranstående og genoptrykt som bekendtgørelse nr. 665 af 16. december 1982 om  

 ekspropriation til spildevandsanlæg.
Bekendtgørelsen træder i kraft samtidig  

 med lovændringen den 1. januar 1983.
10 a. Ændring af § 41 - Sammenhæng mellem  

 kapitel 4 og 5 Der har hersket en vis tvivl om, i hvilket omfang en tilladelse til  

 spildevandsudledning har været omfattet af en godkendelse efter lovens  

 kapitel 5 med den retsvirkning, at virksomheden har opnået beskyttelse efter  

 reglen i § 44, stk. 4.
 I den ny bestemmelse i § 41, stk. 3, er det derfor præciseret, at såfremt  

 der fra en virksomhed, der skal godkendes efter kapitel 5, skal udledes  

 spildevand direkte til recipient, skal både tilladelsen hertil og vilkårene  

 herfor behandles efter reglerne i kapitel 5 sammen med godkendelsen i øvrigt.  

 Udledningstilladelsen bliver herved et integreret led i den samlede  

 godkendelse med den retsvirkning, at der kun kan gribes ind over for  

 spildevandsudledningen med forbud eller påbud, såfremt virksomhedens  

 forurening »går væsentligt ud over det, som blev lagt til grund ved  

 godkendelsen«, jfr. § 44, stk. 4.
 Det skal dog bemærkes, at der med henblik på opfyldelse af regler fastsat  

 i henhold til §§ 6 og 8 samt planlægningsbestemmelserne i lovens kapitel 9  

 kan foreligge situationer, hvor indgreb kan ske i medfør af lovens § 44 på  

 trods af bestemmelsen i § 44, stk. 4 (jfr. pkt. 10 b vedrørende § 44).
Særskilte spildevandsudledninger fra listevirksomheder, der ikke er  

 godkendt efter miljøbeskyttelseslovens kap. 5, er ikke omfattet af  

 beskyttelsesreglen i § 44, stk. 4. Over for sådanne udledninger kan  

 kommunalbestyrelsen gribe ind efter reglerne i § 44, stk. 1-3. Dette  

 udelukker ikke, at amtsrådet - som det også er sket i vidt omfang, f.eks. i  

 sager vedrørende dambrug - benytter sine beføjelser efter lovens § 25 til at  

 træffe afgørelse vedrørende virksomhedens spildevandsforhold.
Det anbefales,  

 at der etableres kontakt mellem amtsråd og kommunalbestyrelse i sådanne  

 situationer.
 Spildevandsforholdene for virksomheder, der er tilsluttet et offentligt  

 rensningsanlæg, falder uden for kapitel 5's område, men er reguleret af  

 bestemmelserne i kapitel 4. Kommunalbestyrelsen har indgrebskompetence i  

 medfør af § 25.
 Såfremt en virksomhed, der i øvrigt skal godkendes efter kapitel 5,  

 samtidig skal have en sådan tilslutningstilladelse, skal denne og vilkårene  

 herfor som en rent praktisk foranstaltning medtages i godkendelsen, således  

 at det fremgår af godkendelsen, at spørgsmålet om spildevandsafledning er  

 løst, men i medfør af lovens kapitel 4. En tilslutningstilladelse er ikke  

 omfattet af beskyttelsesreglen i lovens § 44, stk. 4.
10 b. § 44, stk. 4 Efter den gældende regel i § 44, stk. 4, kan der kun gribes ind over for  

 en eksisterende godkendt virksomhed, såfremt dens forurening »går  

 væsentligt ud over det, som blev lagt til grund ved godkendelsen«.
 Der er ikke sket nogen ændring af denne bestemmelse, men ændringerne i § 8  

 og § 61 e vil kunne berøre den fremtidige administration af § 44.
Fælles for regelsæt efter § 8 og recipientkvalitetsplanlægningen efter §  

 61 e er, at de kan komme til at berøre godkendte listevirksomheder.
Med  

 henblik på opfyldelse af de bindende kvalitetskrav, der måtte blive fastlagt  

 i regler og planlægning, kan indgreb efter § 44 blive nødvendige på trods af  

 beskyttelsen i § 44, stk. 4. Dette gælder også for en godkendt virksomheds  

 spildevandsudledning direkte til recipient, selv om udledningstilladelsen som  

 ovenfor nævnt er et integreret led i den samlede godkendelse.
 I den situation, hvor et indgreb er nødvendigt i medfør af § 44 på trods  

 af bestemmelsen i § 44, stk. 4, må myndighederne naturligvis konkret vurdere  

 den enkelte virksomheds forhold og afpasse indgrebet - dels under hensyn til  

 de tidsmæssige rammer, der måtte være fastlagt for opnåelse af de her  

 omhandlede kvalitetskrav - dels under hensyn til lovens § 1, stk. 3.
11. Ændringer i tilsynet a.
Aftalemæssig overførsel af tilsynsopgaver Det er lovens hovedregel, at kommunalbestyrelsen fører tilsyn med alle  

 virksomheder i kommunen.
Amtsrådet eller hovedstadsrådet fører dog tilsyn med  

 virksomheder, der ejes eller drives af en kommune. (For så vidt angår de  

 amtskommunale virksomheder, se om ændringen nedenfor, pkt. 11 b).  

 Kommunalbestyrelsernes tilsyn finder i en række tilfælde sted i et samarbejde  

 med miljø- og levnedsmiddelkontrolenhederne.
 I visse situationer kan det imidlertid være hensigtsmæssigt for en kommune  

 at overlade tilsynet med en eller flere virksomheder til amtsrådet, f.eks.  

 hvor kommunen ikke finder, at den nødvendige ekspertise til at føre tilsyn  

 med en kompliceret virksomhed kan tilvejebringes.
Den nye bestemmelse, § 49 a, åbner mulighed for, at kommunalbestyrelsen  

 kan træffe en aftale med amtsrådet (hovedstadsrådet) om overførsel af  

 tilsynet i konkrete tilfælde med virksomheder, hvor beføjelsen til at meddele  

 godkendelse efter lovens kapitel 5 er henlagt til amtsrådet eller  

 hovedstadsrådet.
Det drejer sig om de (a)-markerede virksomheder i  

 miljøministeriets bekendtgørelse nr. 290 af 28. juni 1978. Dette har den  

 virkning, at amtsrådet også overtager beføjelsen til at meddele afgørelser om  

 påbud eller forbud efter lovens § 44.
 Ansvaret for udøvelsen af tilsynet ligger således enten hos  

 kommunalbestyrelsen eller hos amtsrådet.
Ved indgåelse af en sådan aftale må spørgsmålet om, hvilken myndighed der  

 fører tilsyn, i almindelighed anses for endelig afgjort; ændrede  

 omstændigheder kan dog senere motivere, at aftalen ændres.
Det skal klart  

 angives, hvilke(n) virksomhed(er) der er omfattet af aftalen.
Det forudsættes, at den berørte virksomhed høres, forinden aftale indgås,  

 at indgåede aftaler gøres offentligt bekendt ved annoncering, samt at  

 miljøstyrelsen underrettes.
Virksomhedens indforståelse er dog ingen  

 betingelse for at indgå aftale om overførsel af tilsynet.
Uanset reglen i § 49 a om indgåelse af en egentlig aftale om overførsel af  

 tilsynskompetencen, vil kommunalbestyrelser og amtsråd som hidtil kunne indgå  

 aftaler om, at amtsrådet yder kommunalbestyrelsen teknisk bistand ved  

 løsningen af kommunens tilsynsopgaver.
I denne situation ligger ansvaret - og  

 de hermed forbundne opgaver (lovens § 44) - fortsat hos kommunalbestyrelsen.
b.
Kommunens tilsyn med amtskommunale virksomheder Det er i loven fastlagt, at amtsrådet meddeler godkendelser og  

 tilladelser, fører tilsyn og om nødvendigt griber ind over for de  

 virksomheder og anlæg, der ejes eller drives af kommunalbestyrelserne.
Tilsvarende beføjelser er for de virksomheder, som drives af amtsrådene  

 (hovedstadsrådet), i den hidtil gældende lov tillagt ministeren, der har  

 delegeret beføjelserne til miljøstyrelsen.
Denne ordning har for så vidt  

 angår selve tilsynsforpligtelsen vist sig at være mindre praktisk.
 Bestemmelsen i § 50 er derfor ændret, således at tilsynet (jfr. lovens §§  

 48-49) med de af amtsrådene (hovedstadsrådet) drevne virksomheder og anlæg  

 udøves af kommunalbestyrelserne, der herefter skal føre tilsyn med samtlige  

 de af loven omfattede virksomheder og anlæg med undtagelse af de  

 virksomheder, som kommunalbestyrelserne selv driver.
Overførslen af miljøstyrelsens tilsynsopgaver til kommunalbestyrelserne  

 gælder både for listevirksomheder og for erhvervsvirksomheder, der ikke er  

 optaget på bilaget til miljøbeskyttelsesloven.
Den ændrede § 50 i loven  

 betyder, at der sker en tilsvarende ændring i bekendtgørelse nr. 176 af 29.  

 marts 1974 om godkendelse af særligt forurenende virksomheder m.v., § 8, stk.  

 2, 3. pkt., i miljøbeskyttelsesreglementet, bekendtgørelse nr. 664 af 16.  

 december 1982 kap. 14.2. samt i bekendtgørelse nr. 177 af 29. marts 1974 om  

 tilsyn med spildevandsanlæg og med forurening af vandområder, § 1, stk. 3.
 Det skal bemærkes, at det fortsat er miljøstyrelsen, der er  

 godkendelsesmyndighed, ligesom det er miljøstyrelsen, der har kompetencen til  

 at gribe ind efter lovens §§ 42 og 44 og reglementets kapitel 11 over for de  

 amtskommunale virksomheder.
 Såfremt der under udøvelsen af tilsynet måtte opstå behov for at træffe  

 afgørelser af denne art, skal miljøstyrelsen derfor underrettes af  

 kommunalbestyrelsen herom.
I situationer, hvor en virksomhed drives af et fællesskab, hvori både  

 kommune og amtskommune er interessenter, har miljøstyrelsen tilsynsbeføjelsen  

 og kompetencen til at træffe afgørelse efter lovens indgrebsbestemmelse.
I  

 det omfang der måtte fremkomme klager over forurening fra sådanne  

 virksomheder (f.eks. fælles trafikselskabers busterminaler), må  

 kommunalbestyrelsen fremsende sådanne til behandling i styrelsen.
Ad pkt. 11 a og b Om tilsynsopgaverne generelt kan det nævnes, at miljøministeren har  

 anmodet miljøstyrelsen om at udarbejde nærmere retningslinier til brug for  

 kommunernes udøvelse af de i loven forudsatte tilsyns- og kontrolfunktioner.  

 En sådan tilsynsvejledning forventes udsendt i begyndelsen af 1983.
12. Lovens kapitel 9 Hovedformålet med de gennemførte ændringer i lovens kapitel 9 er dels at  

 tilvejebringe en præcisering og udbygning af lovens hidtidige kortlægnings-  

 og planlægningsbestemmelser, dels at sikre en bedre koordination med reglerne  

 om den sammenfattende fysiske planlægning.
Et særligt afsnit i kapitlet  

 udgøres af de nye bestemmelser om kortlægning og planlægning af  

 affaldsbortskaffelsen, som skal styrke myndighedernes muligheder for at  

 tilrettelægge denne på den ud fra miljø- og samfundsøkonomiske hensyn mest  

 hensigtsmæssige måde.
a.
Kortlægning §§ 61-61 d indeholder en præcisering af de hidtidige regler om  

 kortlægningen af forureningskilderne og af den forurening, omgivelserne  

 udsættes for.
Det fremgår af bestemmelserne, at der skal foretages en kortlægning af  

 henholdsvis støj- og vandforureningen, samt - efter nærmere af  

 miljøministeren fastsatte regler - af luftforureningen.
Kortlægningen skal -  

 ifølge § 61 d - tjene til støtte for planlægningen efter kap. 9 samt for  

 region- og kommuneplanlægningen.
 For så vidt angår støjkortlægningen er opgaverne ifølge § 61 fordelt  

 mellem amtsråd og kommunalbestyrelser, således at kommunalbestyrelsen  

 foretager kortlægningen i byzoneområderne, medens amtsrådet forestår  

 kortlægningen i de øvrige områder inden for amtskommunen.  

 Kommunalbestyrelsens og amtsrådets kortlægning samordnes og sammenfattes  

 herefter af amtsrådet til en samlet kortlægning af støjforureningen inden for  

 amtskommunen.
 Den i loven forudsatte fordeling af kortlægningsopgaverne mellem amtsråd  

 og kommunalbestyrelser er fastlagt under hensyn til, at kommunalbestyrelserne  

 i vidt omfang råder over de nødvendige data til støjkortlægning i  

 byzoneområder, medens amtsrådet i vidt omfang har tilvejebragt de nødvendige  

 data til støjkortlægning uden for byzoneområder.
 Miljøstyrelsen har i maj 1976 udsendt »Vejledning og signaturer til  

 støjkortlægning«, samt i december 1978 en korrektion med henvisning til  

 den da fremkomne fællesnordiske beregningsmodel for vejtrafikstøj  

 (Vejdatalaboratoriets rapport nr. 231).
Miljøstyrelsen vil i foråret 1983 udsende en revideret udgave af  

 kortlægningsvejledningen.
Den reviderede vejledning vil indeholde nærmere  

 anvisninger på støjkortlægningens gennemførelse efter de nye regler herunder  

 med hensyn til samarbejdet mellem myndighederne og tilvejebringelsen af en  

 samlet kortlægning af støjforureningen efter bestemmelsen i § 61.
 Om myndighedernes opgaver i forbindelse med kortlægningen af  

 vandforureningen (§ 61 a) kan der henvises til miljøstyrelsens vejledninger i  

 recipientkvalitetsplanlægning samt til »Miljøplanforudsætninger 1.  

 delrapport, juni 1975, signaturer til recipientkvalitets- og  

 spildevandsplaner«.
 Af § 61 c fremgår, at miljøministeren efter forhandling med de kommunale  

 organisationer kan fastsætte regler om, at amtsrådene med bistand fra  

 kommunalbestyrelserne skal foretage en kortlægning af luftforureningen,  

 herunder en kortlægning af forureningskilderne og en beregning af  

 luftkvaliteten.
Et af hovedformålene med det igangværende landsdækkende  

 luftkvalitetsmåleprogram er at udvikle metoder til en sådan kortlægning af  

 luftkvaliteten.
Programmet omfatter direkte målinger af luftkvaliteten i 7  

 byer over en 5-årig periode.
I tilknytning til programmet foretages der en  

 kortlægning af forureningskilderne i de udvalgte områder og en udvikling af  

 modeller til beregning af luftkvaliteten.
Erfaringerne med  

 luftkvalitetsmåleprogrammet og det tilknyttede kortlægnings- og  

 udviklingsarbejde vil til sin tid danne grundlag for fastlæggelsen af regler  

 om den fremtidige luftkvalitetskortlægning.
 Kortlægningen i medfør af § 61 c agtes således først iværksat efter  

 afslutningen af luftkvalitetsmåleprogrammet, formentlig efter 1985.
 For så vidt angår luftforurening fra kraftværker, fjernvarmecentraler og  

 andre anlæg, som er omfattet af planlægningen efter varmeforsyningsloven, kan  

 der henvises til miljøstyrelsens vejledning i forureningsmæssige vurderinger  

 af varmeforsyningsplaner (vejledning nr. 1/ 82). Vejledningen indeholder  

 bl.a. metoder til vurdering af, hvornår det i forbindelse med placering af et  

 sådant anlæg kan være nødvendigt at gennemføre supplerende undersøgelser af  

 anlæggets påvirkning af luftkvaliteten i omgivelserne for at sikre acceptable  

 miljøforhold.
b.
Recipientkvalitetsplanlægning Med den nye regel i § 61 e er der sket en præcisering af de hidtidige  

 bestemmelser om recipientkvalitetsplanlægningen med det formål at styrke  

 denne som koordinerende styringsinstrument i forhold til  

 spildevandsplanlægningen og den konkrete administration af loven.
Ifølge § 61 e udarbejder amtsrådet (hovedstadsrådet) efter forhandling med  

 kommunalbestyrelserne og på grundlag af kortlægningen efter § 61 a en plan  

 for kvaliteten af vandområderne inden for amtskommunen, indeholdende  

 målsætninger for vandkvaliteten i vandløb, søer og kystnære dele af  

 søterritoriet.
I miljøstyrelsens vejledninger i recipientkvalitetsplanlægning  

 er der redegjort for den nærmere udarbejdelse af disse målsætninger og for de  

 til målsætningerne knyttede kvalitetskrav.
De i recipientkvalitetsplanerne fastlagte målsætninger optages i  

 regionplanerne, jfr. den samtidig med lovændringen gennemførte ændring af §  

 7, stk. 1 i lov om lands- og regionplanlægning og § 2, stk. 1 i lov om  

 regionplanlægning i hovedstadsområdet, hvorefter der i regionplanerne skal  

 optages retningslinjer for vandkvaliteten i vandløb, søer og kystnære dele af  

 søterritoriet.
Det er forudsat, at denne optagelse - og dermed gennemførelsen  

 af recipientkvalitetsplanlægningen efter reglerne i § 61 e - finder sted i  

 forbindelse med regionplantillæg 1984/ 85.
 Når retningslinjerne sammen med det øvrige indhold af regionplantillæg 84/  

 85 er godkendt af miljøministeren, træder de nye regler om  

 myndighedsbehandlingen af spildevandsplanerne i kraft, idet den i § 21, stk.  

 3 nævnte betingelse for, at kommunalbestyrelserne kan vedtage  

 spildevandsplanerne selv, hermed er opfyldt, jfr. nærmere ovenfor under punkt  

 6 om ændringerne i reglerne om spildevandsplanlægningen.
Recipientkvalitetsplanen skal ifølge § 61 e, stk. 4, lægges til grund ved  

 administrationen af sager efter miljøbeskyttelsesloven.
Det fremgår af  

 bemærkningerne til lovforslaget, at denne binding indtræder fra det  

 tidspunkt, der første gang i godkendte regionplaner eller godkendte tillæg  

 til disse er optaget retningslinier for vandkvaliteten i de i amtskommunerne  

 beliggende vandområder.
I § 61 e, stk. 2, er der fastlagt en særlig procedureregel, som åbner  

 mulighed for, at en kommunalbestyrelse kan fremsætte indsigelse mod en  

 recipientkvalitetsplan under hensyn til planens virkninger for den pågældende  

 kommune.
Amtsrådet vil herefter ikke kunne vedtage planen endeligt, før der  

 er opnået enighed med kommunalbestyrelsen, eller spørgsmålet er afgjort af  

 miljøministeren.
 Denne procedureregel forudsætter udstedelse af udfyldende regler fra  

 miljøministeren.
 I forbindelse med regionplantillæg 1984/ 85 vil eventuelle indsigelser fra  

 berørte kommunalbestyrelser mod recipientplanerne kunne indgå i  

 vurderingsgrundlaget ved miljøministerens godkendelse af regionplantillægget,  

 såfremt der ikke forud for godkendelsen måtte være opnået enighed mellem  

 amtsråd og kommunalbestyrelse.
 Miljøstyrelsen agter i øvrigt i den nærmeste fremtid at udsende et  

 cirkulære i tilknytning til recipientkvalitetsplanlægningsvejled~ ningerne.  

 Det er tanken, at cirkulæret bl.a. skal behandle spørgsmålene om proceduren i  

 forbindelse med recipientkvalitetsplanernes udarbejdelse, herunder  

 offentlighedens medvirken, samarbejdet mellem kommunalbestyrelser og amtsråd  

 samt den tidsmæssige koordination med udarbejdelsen af regionplantillæg 84/  

 85.
c.
Særligt forurenende virksomhed m.v.
 Bestemmelserne i § 61 f om planlægningen af beliggenheden af virksomhed  

 m.v., hvortil der af hensyn til forebyggelse af forurening må stilles særlige  

 beliggenhedskrav, er en præcisering af de hidtidige regler i §§ 61-62.
 Formålet med planlægningen efter § 61 f er at sikre, at de virksomheder,  

 som er omfattet af bestemmelsen, får en sådan beliggenhed i forhold til  

 omgivelserne, at eventuelle forureningsulemper i videst muligt omfang undgås.  

 Der må således i forbindelse med lokaliseringen af fremtidige virksomheder  

 m.v. af den pågældende art tages stilling til, hvilke afstands- eller  

 kvalitetskrav der skal være gældende i forhold til omgivelserne, ligesom  

 tilsvarende »konsekvensområder« må fastlægges for allerede  

 eksisterende virksomheder med henblik på at sikre den nødvendige adskillelse  

 i forhold til fremtidige arealudlæg til formål af forureningsfølsom karakter.
 Med hensyn til den nærmere afgrænsning af, hvilke virksomhedstyper m.v.  

 planlægningen omfatter, henvises til miljøministeriets cirkulære nr. 46 af  

 22. februar 1977 om kortlægning og planlægning efter miljøbeskyttelseslovens  

 kap. 9 m.v.
 Planlægningen efter § 61 f hænger indholdsmæssigt snævert sammen med  

 regionplanlægningen, idet beliggenheden af særligt forurenende virksomheder  

 m.v. indgår blandt de forhold, hvorom der skal optages retningslinjer i  

 regionplanerne, jfr. lov om lands- og regionplanlægning § 7, stk. 1, nr. 4  

 samt lov om regionplanlægning i hovedstadsområdet § 2, stk. 1, nr. 5.  

 Bestemmelsen i § 61 f, stk. 4, hvorefter planen er bindende for  

 administrationen af miljøbeskyttelsesloven fra det tidspunkt, den er optaget  

 i retningslinjer i en godkendt regionplan eller et godkendt tillæg til  

 regionplanen, skal ses i denne sammenhæng.
At planen er bindende for administrationen efter miljøbeskyttelsesloven  

 betyder bl.a., at de nævnte forurenende virksomheder forudsættes placeret i  

 overensstemmelse med de i planen fastlagte retningslinjer.
På den anden side  

 er dette ikke ensbetydende med, at en godkendelse efter lovens kapitel 5  

 under alle omstændigheder skal meddeles, idet andre forhold af  

 forureningsmæssig karakter, som der ikke er taget stilling til i forbindelse  

 med regionplanen, kan begrunde, at godkendelsen ikke meddeles.
 Til vejledning for de kommunale myndigheder påregner miljøstyrelsen at  

 udsende en revideret udgave af »Miljøhensyn ved planlægning«  

 (vejledning nr. 2/ 74) i 1. halvdel af 1983. Vejledningen vil omhandle  

 planlægningen efter § 61 f, samt hvorledes hensynet til miljøbeskyttelsen i  

 øvrigt bør indgå i region- og kommuneplanlægningen, jfr. § 61 d.
d.
Affald Efter de nye bestemmelser om affaldsplanlægningen i §§ 62-62 b foretager  

 amtsrådet i samarbejde med kommunalbestyrelserne en kortlægning af  

 affaldsbortskaffelsen inden for amtskommunen og udarbejder på grundlag heraf  

 efter forhandling med kommunalbestyrelserne en redegørelse herfor.
Derefter  

 udarbejder kommunalbestyrelserne efter forhandling med amtsrådet en plan for  

 bortskaffelsen af affaldet i kommunen.
Amtsrådet påser, at de kommunale planer er i overensstemmelse med bl.a.  

 retningslinjer udstedt af miljøministeren.
Ved uenighed mellem  

 kommunalbestyrelse og amtsråd afgøres spørgsmålet af miljøministeren.
I  

 hovedstadsområdet udfører hovedstadsrådet amtsrådenes opgaver.
 Den tidligere planlægning på affaldsområdet har taget udgangspunkt i  

 spørgsmålet om lokaliseringen af affaldsanlæg som særligt forurenende  

 virksomheder, jfr. den hidtil gældende lovs bestemmelse i § 61, som nu er  

 videreført med reglen i § 61 f.
 Med de nye bestemmelser er der tilstræbt en styrkelse af  

 affaldsplanlægningen, bl.a. således at alle faser af affaldsbortskaffelsen  

 inddrages i planlægningen, det vil sige indsamling, transport, behandling og  

 slutdisponering, herunder også genanvendelse.
Bestemmelserne skal sikre en bedre koordinering af alle faser i  

 affaldsbortskaffelsen, herunder af såvel eksisterende ordninger som nye  

 initiativer på området.
Der skal også finde en koordinering sted med andre  

 sektorers planlægning (f.eks. planlægningen efter varmeforsyningsloven), den  

 sammenfattende fysiske planlægning (region- og kommuneplanlægningen), samt de  

 initiativer, som finder sted i medfør af genanvendelsesloven.
Endvidere er  

 det vigtigt, at der ved planlægningen af placeringen af deponeringspladser  

 sikres overensstemmelse med vandindvindingsplanlægningen og hensynet til den  

 generelle grundvandsbeskyttelse, jfr. lovens § 11.
 Til brug for iværksættelsen af planlægningen efter de nye bestemmelser vil  

 der i de kommende år blive udsendt en række retningslinier fra  

 miljøministeriet i såvel bekendtgørelses- som vejlednings- og cirkulæreform.
Det første led i rækken af retningslinier vil være en bekendtgørelse om  

 den amtskommunale kortlægning og redegørelse.
Denne bekendtgørelse påregnes  

 udsendt i første halvår af 1983.
Kapitel 10 og 11 13. Ændringer af en række formelle regler a.
Mundtlige afgørelser I § 65, stk. 1, er som 2. og 3. pkt. indføjet en bestemmelse om undtagelse  

 fra kravet om, at beslutninger skal meddeles skriftligt.
Det fastslås  

 således, at beslutninger om påbud eller forbud kan meddeles mundtligt, når  

 øjeblikkelig afgørelse af særlige grunde er påkrævet.
Bestemmelsen vil derfor  

 kun finde anvendelse i særlige tilfælde, hvor det er påkrævet, at der så  

 hurtigt som muligt træffes de nødvendige foranstaltninger for at imødegå  

 alvorlig fare for sundheden eller væsentlig forurening af omgivelserne, eller  

 for at begrænse forureningens udbredelse og dermed dens skadevirkning.
 For at undgå, at der eventuelt på et senere tidspunkt opstår tvivl med  

 hensyn til indholdet af en mundtlig meddelt beslutning eller spørgsmålet om,  

 hvorvidt beslutningen er korrekt efterkommet, bestemmes i 3. pkt., at de  

 omhandlede beslutninger snarest muligt skal følges op af en skriftlig  

 meddelelse.
13 b.
Underretning Mens § 65, stk. 1, indeholder regler om meddelelse til adressaten om en  

 truffen afgørelse, omhandler § 65, stk. 2, den skriftlige underretning, som  

 herudover skal finde sted.
Udover en række myndigheder samt »enhver, som  

 må antages at have en individuel, væsentlig interesse« i sagen, skal der  

 nu også ske underretning af de organisationer, som er tillagt klageret ved  

 ændringen af § 74 (jfr. nedenfor pkt. 15).
 For så vidt angår privatpersoner og organisationer kan underretning ske  

 ved offentlig annoncering. (Vedrørende klagefrist ved annoncering, se pkt. 13  

 e).
 Som noget nyt bestemmes i § 65, stk. 2, sidste pkt., at der ved meddelelse  

 af godkendelse efter §§ 35-38 altid skal foretages offentlig annoncering.  

 Hermed sikres korrekt underretning af de ofte mange omboende, erhvervsfiskere  

 m.fl., der kan blive berørt af afgørelsen i en sag om godkendelse efter  

 lovens kapitel 5, hvilket er af betydning for adgangen til eventuelt at  

 indgive klage over afgørelsen.
 Annoncering kan over for denne kreds af klageberettigede erstatte  

 individuel underretning.
 Ændringen af lovens § 65, stk. 2, indebærer tilsvarende ændringer af de  

 bekendtgørelser, der er udstedt med hjemmel i miljøbeskyttelsesloven, særlig  

 kan nævnes § 11 i bekendtgørelse nr. 176 af 29. marts 1974 om særligt  

 forurenende virksomheder, samt § 14 i bekendtgørelse nr. 174 af 29. marts  

 1974 om behandling af sager om tilførsel af spildevand til vandløb, søer  

 eller havet m.v.
13 c.
Afgørelsens efterkommelse I § 67 er indsat et nyt pkt., der udtrykkeligt giver myndighederne  

 mulighed for at træffe bestemmelse om, at beslutninger om påbud eller forbud  

 skal efterkommes straks.
Bestemmelsen skal ses som en konsekvens af ændringen  

 af § 65, stk. 1, hvorefter påbud eller forbud i visse særlige tilfælde kan  

 meddeles mundtligt, men bestemmelsen i § 67 vil efter sin ordlyd tillige  

 finde anvendelse ved skriftligt meddelte påbud, hvor øjeblikkelig  

 efterkommelse er påkrævet.
13 d.
Ministerens adgang til at træffe afgørelser i miljøsager § 70,  stk. 2, hvorefter ministeren i særlige tilfælde  

 kunne tillade, at klage blev indgivet til ham, er ophævet.
Efter den nye § 69 a, 2. pkt. kan ministeren på eget initiativ tage en af  

 miljøstyrelsen som klagemyndighed truffet afgørelse - som ikke kan påklages  

 til miljøankenævnet - op til behandling.
Det er hermed præciseret, at der  

 ikke er tale om en almindlig klageadgang til ministeren.
Derimod vil reglen  

 ikke være til hinder for, at borgere, organisationer og andre kan rette  

 henvendelse til ministeren, således at henvendelsen er den faktiske anledning  

 til, at ministeren tager sagen op, men det skal understreges, at beslutningen  

 herom beror på ministerens vurdering.
Reglen forventes kun anvendt i sager,  

 som er af større samfundsmæssig betydning, og hvor der er særlig grund til,  

 at ministeren bør tage sagen op.
 Det skal nævnes, at § 69 b om ministerens adgang til at delegere  

 afgørelseskompetencen til de kommunale myndigheder, samt § 69 c om  

 ministerens »indkalde«-beføjelse overfor de kommunale myndigheder,  

 er enslydende med de hidtidige §§ 46 og 47. Overflytningen er sket af  

 redaktionelle grunde.
13 e.
Klagefrist - 6-månedersfristen ophævet Den hidtidige bestemmelse i § 71, stk. 2, hvorefter klagemyndigheden  

 indtil 6 måneder efter afgørelsen kunne se bort fra en undskyldelig  

 overskridelse af klagefristen, er ophævet.
Klagefristen er 4 uger regnet fra den dag, hvor afgørelsen er meddelt den  

 pågældende.
Ved individuel skriftlig underretning begynder fristen at løbe  

 fra den dag, hvor afgørelsen er kommet frem til den klageberettigede.
Ved  

 offentlig annoncering regnes klagefristen fra offentliggørelsen uanset  

 tidspunktet for eventuel individuel underretning.
Det bør tilstræbes, at  

 annonceringen finder sted på samme dato, som den, på hvilken den individuelle  

 meddelelse af selve afgørelsen kommer frem til adressaten og evt. andre, og i  

 øvrigt samtidig, hvis der er tale om annoncering i flere aviser.
I øvrigt  

 henvises til »Nyt fra miljøstyrelsen«, nr. 5, august 1979, s. 6-8,  

 hvor miljøstyrelsen har fremsat nogle almindelige synspunkter om  

 fremgangsmåden ved annoncering af beslutninger efter miljøbeskyttelsesloven.
 Klagefristen udløber på 4-ugers dagen fra den dag, hvor afgørelsen er  

 kommet frem til den pågældende, hvilket betyder, at en klage skal være  

 myndighederne i hænde senest på 4-ugers dagen herfor for at være rettidig.  

 Ved annoncering bør klagefristens udløb være angivet ved dato i annoncen.
Det skal bemærkes, at i tilfælde, hvor der ikke har fundet korrekt  

 underretning sted, er lovens klagefrist på 4 uger ikke begyndt at løbe.  

 Klagemyndigheden vil derfor, uanset hvor lang tid der er gået, efter at en  

 afgørelse er truffet, kunne tage en klagesag op til behandling inden for en  

 frist på 4 uger fra det tidspunkt, hvor der er givet korrekt underretning om  

 afgørelsen.
Underretningsforpligtelsen er derfor meget vigtig.
 Ophævelsen af miljøbeskyttelseslovens § 71, stk. 2, medfører tilsvarende  

 ændring af bekendtgørelser udstedt med hjemmel i miljøbeskyttelsesloven,  

 således § 18, stk. 2, i bekendtgørelse nr. 176 af 29. marts 1974 om  

 godkendelse af særligt forurenende virksomheder m.v.
14. Igangsætningstilladelser Såfremt der i forbindelse med en godkendelse eller tilladelse skal udføres  

 bygge- og anlægsarbejder, må sådanne arbejder ikke påbegyndes før udløbet af  

 klagefristen, eller, hvis afgørelsen påklages, før klagemyndighedens  

 afgørelse foreligger, jfr. miljøbeskyttelseslovens § 72, stk. 3.  

 Miljøstyrelsen har hidtil haft hjemmel til at meddele dispensation fra  

 bestemmelsen under behandlingen af en klagesag, men betingelserne har været  

 ret restriktive.
Disse betingelser er nu lempet.
 Det vil i almindelighed være muligt at meddele dispensation i medfør af §  

 72, stk. 4, hvor der ikke kan rejses berettiget tvivl om virksomhedens  

 lokalisering, eller hvor klagen alene drejer sig om justering af enkelte  

 vilkår i en tilladelse.
 Det skal understreges, at bestemmelsen i stk. 6 fortsat er gældende.  

 Ifølge denne indebærer en dispensation ingen begrænsninger i miljøstyrelsens  

 adgang til at ændre eller ophæve en påklaget tilladelse eller godkendelse.
 Reglen i § 72, stk. 3, og dermed også dispensationsadgangen gælder ikke  

 ved klage til miljøankenævnet.
 Tilsidesættelse af vilkår knyttet til en tilladelse efter § 72, stk. 4,  

 kan straffes, jfr. § 83, stk. 1, nr. 8.
15. Udvidet klageadgang Ved ændringen af § 74 har en række landsdækkende organisationer fået  

 tillagt klageret til miljøstyrelsen og miljøankenævnet (jfr. ny § 80, stk.  

 2). Klageretten er afgrænset for hver enkelt organisation under hensyn til  

 sagens karakter.
Danmarks Naturfredningsforening kan påklage alle typer af afgørelser efter  

 lovens kapitel 5, for så vidt angår virksomheder, hvor godkendelsesbeføjelsen  

 er henlagt til amtsrådet eller hovedstadsrådet ((a)-mærkede virksomheder,  

 virksomheder med særskilt udledning og kommunale virksomheder), samt  

 afgørelser efter kapitel 4 vedrørende særskilt udledning af spildevand fra  

 dels de nævnte virksomheder, dels kommunale spildevandsanlæg.
Det fremgår af  

 bemærkningerne til loven, at klageretten - ud over tilfælde, hvor hensynet  

 til omgivelserne, fordi disse er ubeboede, ikke gennem klage kan varetages af  

 personer, der har en væsentlig individuel interesse - alene forudsættes  

 anvendt med hensyn til afgørelser, der rækker ud over virksomhedens nærmeste  

 omgivelser og derfor ikke blot vedrører lugt- og støjgener.
Danmarks Sportsfiskerforbund er tillagt klageret i de samme typer  

 afgørelser som ovenfor nævnt, hvor de interesser, denne forening varetager,  

 berøres, dvs. spørgsmål om vandforurening.
Dette gælder f.eks. sager om  

 udledning af spildevand til åbne vandområder (havet, fjorde), hvor ingen  

 privatperson har specielle rettigheder og derfor ikke efter de hidtil  

 gældende bestemmelser er blevet anset for klageberettiget.
Arbejderbevægelsens Erhvervsråd kan påklage afgørelser, »når  

 væsentlige beskæftigelsesmæssige interesser« er berørt.
Der er ikke i  

 loven fastlagt bestemte kriterier for, hvad der forstås herved, men  

 afgørelsen herom må træffes af klagemyndigheden ud fra et konkret skøn.  

 Klageadgangen kan ikke anses begrænset til sager, hvor et meget stort antal  

 beskæftigede kan tænkes berørt af afgørelsen.
Til brug for klagemyndighedens  

 vurdering af, om væsentlighedskriteriet er opfyldt, må Arbejderbevægelsens  

 Erhvervsråd imidlertid tilvejebringe oplysninger om den relative  

 beskæftigelsesinteresse, der i lokalområdet knytter sig til den virksomhed,  

 afgørelsen berører.
Forbrugerrådet er tillagt ret til at påklage afgørelser »i det  

 omfang, de er væsentlige og principielle«.
Forbrugerrådet skal således  

 godtgøre, at afgørelsen, der ønskes påklaget, er væsentlig og principiel set  

 i lyset af de hensyn, som forbrugerrådet varetager.
Ordet  

 »væsentlig« sigter til, at afgørelsen vedrører et  

 forureningsproblem af et ikke ubetydeligt omfang, mens »principiel«  

 sigter til, at afgørelsen må antages at få konsekvenser for en række senere  

 afgørelser.
 Forbrugerrådet kan således tænkes anerkendt som klageberettiget i en  

 afgørelse, som vedrører udledning af tungmetaller eller andre giftige  

 stoffer, og som efter forbrugerrådets opfattelse indebærer fare for  

 forurening af afgrøder, fiskebestand og levnedsmidler m.v. eller for  

 vandforsyningen og dermed for forbrugernes sundhedstilstand.
 Fælles for de nævnte foreningers klageadgang skal anføres, at  

 klageadgangen vedrører afgørelser om såvel godkendelser og tilladelser som  

 konkrete efterfølgende indgreb over for virksomheder m.v. af den art,  

 klageadgangen i øvrigt omfatter.
 Klageadgangen omfatter såvel kommunale afgørelser som miljøstyrelsens  

 afgørelser.
Det er klagemyndigheden, der træffer afgørelse om, hvorvidt betingelserne  

 for foreningernes klageret er opfyldt i det enkelte tilfælde.
En sådan  

 afgørelse vil i sig selv kunne være genstand for klage.
Miljøankenævnet - indstillingsret,  

 virksomhed samt formandens Miljøankenævnets medlemmer beskikkes af miljøministeren efter indstilling  

 fra dels industrirådet og landbrugsorganisationerne, dels miljøstyrelsen.
Den  

 første gruppe af indstillingsberettigede er ved ændringen af § 78, stk. 2,  

 nr. 1, udvidet til også at omfatte Arbejderbevægelsens Erhvervsråd og  

 Håndværksrådet.
Den anden gruppe indstilles fortsat af miljøstyrelsen.
Det  

 fremgår imidlertid af bemærkningerne til lovændringen, at miljøstyrelsen,  

 forud for afgivelsen af sin indstilling, rådfører sig med en række  

 organisationer.
 Endvidere foreskrives i det nye stk. 1 i § 79, at visse sagkyndige skal  

 deltage i behandlingen af særlige typer af sager: en fiskerisagkyndig i  

 sager, der angår væsentlige fiskeriinteresser, en sagkyndig udpeget af  

 Arbejderbevægelsens Erhvervsråd i sager, der angår væsentlige  

 beskæftigelsesmæssige interesser, samt en sagkyndig udpeget af Håndværksrådet  

 i sager, der angår mindre håndværksmæssige virksomheder.
Det nye stk. 3 i § 79 gør det muligt for formanden eller dennes  

 stedfortræder på nævnets vegne at træffe afgørelser i sager, hvor det er helt  

 klart, at der ikke er behov for de sagkyndiges bistand.
Der tænkes herved  

 dels på sager, hvis afgørelse på grund af klare retsregler eller fast praksis  

 skønnes utvivlsom, dels på sager, hvis afgørelse beror på en ren  

 juridisk-administrativ vurdering, hvilket eksempelvis kan være tilfældet ved  

 spørgsmålet om overskridelse af klagefristen eller spørgsmål om  

 klageberettigelse.
