Nr BTL 177 Betænkning over Forslag til lov om anlæg af fast forbindelse over  

 Storebælt   

 Nr L 177 1986-87, 1. samling Blad nr 953 Afgivet af udvalget om offentlige arbejder Afgivet: 19870519 Udvalget har behandlet lovforslaget i en række møder og har herunder stillet spørgsmål til ministeren for offentlige arbejder, som denne har besvaret dels skriftligt, dels i samråd.
Miljøministeren har endvidere skriftligt besvaret spørgsmål fra udvalget.
Samtlige spørgsmål og svar er optrykt som bilag til betænkningen tillige med en skriftlig besvarelse af et til ministeren for offentlige arbejder stillet samrådsspørgsmål.
Der er endvidere blevet gennemført en udvidet teknisk gennemgang af lovforslaget, hvori ministeren for offentlige arbejder og embedsmænd fra Ministeriet for Offentlige Arbejder, DSB, A/ S Storebæltsforbindelsen, Fiskeriministeriet, Miljøstyrelsen, Planstyrelsen og Skov- og Naturstyrelsen deltog.
 Udvalget har modtaget mundtlige og/eller skriftlige henvendelser fra:
Dansk Erhvervsforening i Sydslesvig, Dansk Fiskeriforening, Industri- og Handelskammeret, Flensborg, Korsør Lystfiskerforening, Professor H.
Lundgren, Charlottenlund, Nordisk Tunnel Projektering, Sønderjydske Erhvervsråd, De, og Sønderjydske Handelsstandsforeninger, De.
I dagene 1.-9. februar 1987 var udvalget på studierejse i USA, hvor bl.a. en lang række broer og tunneler blev besigtiget.
Den af udvalget til Folketingets præsidium udarbejdede rejserapport er optrykt som bilag til betænkningen.
Før og under arbejdet med lovforslaget har udvalget modtaget en række rapporter om forskellige aspekter ved anlæg af en fast forbindelse over Storebælt.
Blandt disse rapporter kan nævnes:
»En fast forbindelse - ejerforhold, finansiering, beskæftigelse, betalingsbalance og rentabilitet«.
P.
Nyboe Andersen, Niels Groes og Hans Zeuthen (1985).
»Jernbanetunnel under Storebælts Østerrende, forundersøgelser 1986-87«.
Ministeriet for Offentlige Arbejders planlægningsafdeling.
»Forbedring af gennemstrømningsforholdene, tekniske muligheder og anlægsøkonomiske konsekvenser« (oktober 1985), udfærdiget af Storebæltsgruppen (Cowiconsult, B.
Højlund Rasmussen, Rambøll & Hannemann A/S), Christiani og Nielsen A/S og LIC consult.
»Rapport vedrørende en fast forbindelse over Storebælt samt fiskeri i Storebælt og Østersøen«, udarbejdet for Ministeriet for Offentlige Arbejder, september 1985, af cand. scient.
Jesper Bay, Danmarks Fiskeri- og Havundersøgelser.
»85-rapporten om Storebælt« (1985, Ministeriet for Offentlige Arbejder).
»Lokale hydrauliske og biologiske effekter af alternative faste forbindelser over Storebælt«, udført for Ministeriet for Offentlige Arbejder af Dansk Hydraulisk Institut-Vandkvalitetsinstituttet (oktober 1985).
»Orientering om Storebæltsundersøgelserne 1986/87« (Ministeriet  

 for Offentlige Arbejders planlægningsafdeling, 4. marts 1987).
»Om borede tunneler - et alment orienterende notat med særligt henblik på Storebælt« (Nordisk Tunnel Projektering, marts 1987).
Senest har udvalget modtaget en sammenfattende rapport (af april 1987) med en beskrivelse af de forskellige hovedtyper for jernbanetunnelen under Storebælts Østerrende, nemlig en betonsænketunnel, en stålsænketunnel og en boret tunnel.
Et flertal (Socialdemokratiets, Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) må under hensyntagen til de seneste undersøgelser være af den opfattelse, at det er rigtigt, at lovforslaget er affattet således, at det fortsat holdes åbent, om jernbanetunnelen under Østerrenden bør udføres som en sænketunnel eller en boret tunnel.
Blandt andet modtaget materiale har flertallet særligt mærket sig et notat af 4. marts 1987 fra Ministeriet for Offentlige Arbejder, hvori en række hovedpunkter behandles, herunder udformningen af Vesterrendeforbindelsen.
Notatet er optrykt som bilag til betænkningen.
Flertallet har noteret sig, at der vil blive truffet sikkerhedsforanstaltninger med henblik på at forebygge påsejling af broen over Vesterrenden.
Flertallet har i øvrigt særligt vurderet bestemmelsen i lovforslagets § 5, ifølge hvilken anlæggets to etaper hver for sig udføres således, at der efter færdiggørelsen mindst sikres en uændret vandgennemstrømning i Storebælt af hensyn til vandmiljøet i Østersøen.
Flertallet ser gerne, at salt- og iltningsforholdene forbedres i forhold til den nuværende status, således som professor Lundgren i sin henvendelse påpeger.
Henvendelsen er optrykt som bilag til betænkningen.
Flertallet bemærker i øvrigt til bestemmelsen i lovforslagets § 8, stk. 2, at aktiekapitalen i det selskab, der skal forestå anlægget, nu er fastsat til 355 mill. kr. ved finansudvalgets aktstykke nr. 181 af 8. april 1987.
Hvad særligt landanlæggene angår, har flertallet noteret sig, at disse fastlægges i samarbejde med kommunale og regionale myndigheder, således som forudsat i § 9 i den politiske aftale af 12. juni 1986 om anlægget og angivet i de almindelige bemærkninger i lovforslaget.
Endvidere påregner flertallet, at dansk arbejdskraft og ekspertviden (f.eks.
Vejdirektoratet) i videst muligt omfang vil indgå i opbygningen af forbindelsen.
Ministeren for offentlige arbejder har i tilslutning til § 11 i nævnte aftale over for udvalget oplyst, at supplerende undersøgelser med henblik på etablering af faste forbindelser over Øresund er iværksat i fællesskab mellem Danmark og Sverige.
Undersøgelserne forventes afsluttet omkring halvårsskiftet i 1987, og den om undersøgelserne afgivne rapport vil danne grundlag for de videre regeringsforhandlinger om indgåelse af en overenskomst om faste forbindelser over Øresund.
Flertallet konstaterer herefter, at lovforslaget er i overensstemmelse med og en opfyldelse af den politiske aftale om Storebæltsforbindelsen af 12. juni 1986. Aftalen er optrykt som bilag til betænkningen.
Med henblik på at Folketinget kan følge udviklingen i arbejdet med Storebæltsforbindelsen lægger flertallet vægt på det af ministeren givne tilsagn om at orientere udvalget, når de helt afgørende elementer i anlægget skal fastlægges.
Herved tænkes særligt på valg af type jernbanetunnel under Østerrenden, valg mellem sænketunnel eller højbro for motorvejsforbindelsen til krydsning af Østerrenden og principiel linieføring samt miljøovervejelserne.
Det forudsættes herved, at opfyldelse af lovbestemmelsen i lovforslagets § 5 om uændret vandgennemstrømning indgår som et element i de respektive valg, og at redegørelserne til udvalget også vil beskæftige sig med de miljøovervejelser, man gør sig.
Flertallet henviser til den politiske aftale mellem parterne, som ud over Storebæltsforbindelsens udformning m.m. også omfatter andre trafikale forbindelser.
Flertallet påpeger, at de beskrevne tidsterminer skal overholdes.
Flertallet forventer, at A/ S Storebæltsforbindelsen udarbejder en årlig statusrapport, og at denne tilsendes udvalget.
Flertallet indstiller med disse bemærkninger lovforslaget til vedtagelse uændret.
Et mindretal (Socialistisk Folkepartis og Det Radikale Venstres medlemmer af udvalget) vender sig imod, at der på det nuværende alt for løse grundlag træffes beslutning om at bygge en fast forbindelse som den foreslåede over Storebælt.
 Miljømæssig påvirkning:
Under udvalgets arbejde med lovforslaget er det blevet klart, at anlæg af en fast forbindelse af den type, lovforslaget omhandler, vil indebære en betydelig risiko for belastning af havmiljøet.
De planlagte bortgravninger af mellem 7 mill. og 14 mill. m3 på rev og bundområder vil efter mindretallets opfattelse ikke give nogen garanti for »uændret vandgennemstrømning«, som lovforslaget forudsætter.
Dertil kommer, at disse store afgravninger vil skade fiskebestanden i afgravningsområdet og i øvrigt være svært at finde et »sikkert« deponeringsområde til.
Mindretallet hæfter sig endvidere ved, at det under udvalgets høring af eksperter fra Miljøministeriet og Fiskeriministeriet blev klargjort, at vanskelighederne og omkostningerne ved at sikre uændret havmiljø i Bælthavet, Øresund og Østersøen vil vokse betydeligt, hvis der også anlægges en eller flere faste forbindelser mellem Sverige og Danmark og mellem Vesttyskland og Danmark.
 Teknisk udførelse:
Mindretallet må på det skarpeste tage afstand fra, at lovforslaget kun åbner mulighed for anlæg af en boret tunnel for jernbane under Østerrenden.
Boreteknikken udvikles hastigt og anvendes i stigende omfang.
Alt tyder på, at borede tunneler har store anlægsøkonomiske og miljømæssige fortrin frem for andre tunneltyper og broanlæg.
Forundersøgelse, projektudformning og afholdelse af licitation burde derfor efter mindretallets opfattelse omfatte en boret tunnel under både Vesterrenden og Østerrenden.
Kun derved vil den tekniske og økonomiske del af beslutningsgrundlaget blive optimalt.
 Økonomi:
Mindretallet beklager, at flertallet med indgåelse af aftalen om en fast forbindelse over Storebælt undsiger loven om sammenlagt færgefart på Storebælt, som Folketinget enstemmigt vedtog i 1986.
Endvidere beklager mindretallet, at den valgte løsning om en fast forbindelse er konstrueret således, at den anlægsøkonomisk fremstår som den dyrest tænkelige, uanset at der i den samfundsøkonomiske redegørelse af Nyboe Andersen m.fl. fra 1985 klart var anvist anlægs- og samfundsøkonomisk mere »robuste« løsninger.
Mindretallet må endvidere advare imod forslagets konsekvenser for andre samfundsinvesteringer og mod forslagets negative indvirkning på den danske betalingsbalance.
 Indstilling:
Mindretallet indstiller på denne baggrund lovforslaget til forkastelse ved 3. behandling.
Vedtages lovforslaget, må mindretallet kraftigt opfordre til, at der foretages en udskydelse af anlæggets starttidspunkt, indtil en varig forbedring af betalingsbalancen er indtruffet, samt at der foretages en klar opdeling af projektet, således at der forud for igangsætning af projektets anden etape (vejdelen) foretages en nyvurdering af denne etapes miljømæssige, økonomiske og trafikale hensigtsmæssighed.
Mindretallet har derfor stillet ændringsforslag om, at ministeren for offentlige arbejder, forinden en eventuel 2.
 etape påbegyndes, fremsætter lovforslag herom for Folketinget.
Mindretallet er bekendt med, at Venstresocialisterne kan tilslutte sig dette betænkningsbidrag.
Ændringsforslag Af et mindretal (SF og RV):
Til § 2 1) Stk. 2 affattes således:
»Stk. 2. Forinden anlægsarbejderne for en eventuel 2. etape påbegyndes, skal ministeren for offentlige arbejder fremsætte lovforslag herom for Folketinget.« BEMÆRKNINGER Til nr. 1 Da der dels vil gå mange år, før 2. etape ifølge lovforslaget skal bygges, og da der i øvrigt er knyttet megen usikkerhed til især 2.
etape, både hvad angår de miljømæssige, de økonomiske og de trafikale virkninger af denne, finder mindretallet, at Storebæltsprojektets 2. etape bør forelægges Folketinget som et selvstændigt lovforslag.
Såfremt ændringsforslaget vedtages, vil de nødvendige konsekvensændringsforslag blive stillet til 3. behandling.
Ikast (KF) Ahlmann-Ohlsen (KF) Arentoft (KF) Lizzie Lichtenberg (KF) Svend Heiselberg (V) Lennart Larson (V) Arne Melchior (CD) Inger Stilling Pedersen (KRF) Ole Vagn Christensen (S) Erenbjerg (S) J.
K.
Hansen (S) fmd.
Lerke (S) Helge Mortensen (S) Jimmy Stahr (S) Tommy Dinesen (SF) Ole Henriksen (SF) Bilgrav-Nielsen (RV) Partierne FP og VS havde ikke medlemmer i udvalget.
Bilag Udvalgets spørgsmål til ministeren for offentlige arbejder og dennes besvarelse heraf:
 Spørgsmål:
Vil ministeren garantere, at Århus-Kalundborg ruten vil fortsætte med samme færgekapacitet som i dag efter færdiggørelsen af en fast forbindelse over Storebælt? Svar:
Forslag til lov om anlæg af en fast forbindelse over Storebælt indeholder i § 13 en bestemmelse, der forudsætter, at det selskab, der skal forestå forbindelsen over Storebælt, skal opretholde bl.a. en bilfærgeforbindelse mellem Sjælland og Jylland over Kattegat, hvis et privat rederi eller DSB ikke til den tid opretholder en Kattegatrute.
Dette er i overensstemmelse med § 7 i den politiske aftale af 12. juni 1986, som ligger til grund for lovforslaget.
Det er imidlertid mit håb, at det, også efter åbningen af en fast forbindelse, vil vise sig muligt at opretholde sejlads på et driftsøkonomisk grundlag på mere end eön af de nuværende ruter.
Der er nedsat et særligt udvalg til at undersøge spørgsmålet om færgerute over Kattegat efter ibrugtagning af Storebæltsforbindelsen.
Der er således ikke ved lovforslaget eller ved aftalen taget stilling til, hvilken færgerute over Kattegat der til sin tid skal opretholdes, og i hvilket omfang den skal opretholdes.
Det stillede spørgsmål må selvfølgelig besvares benægtende.
 Spørgsmål 2:
Vil ministeren garantere, at togdriften København-Kalundborg vil fortsætte nogenlunde uændret efter færdiggørelsen af en fast forbindelse over Storebælt? Svar:
Efter åbning af en fast forbindelse over Storebælt vil der ikke være basis for at opretholde togdrift på strækningen mellem Roskilde og Kalundborg i samme omfang som den i dag.
Passagerer fra f.eks.
Holbæk vil kunne komme hurtigere til Jylland over Storebælt end med færge mellem Kalundborg og Århus.
 Spørgsmål 3:
Ministeren bedes give en tidsplan for elektrificeringen af togdriften på Sjælland.
 Svar:
Den 30. januar 1987 har jeg sendt udvalget et af DSB udarbejdet notat om de reviderede planer for elektrificering som følge af beslutningen om fast forbindelse over Storebælt.
Heraf fremgår, at strækningen København-Odense nu har førsteprioritet af hensyn til eldriften i jernbanetunnelen under Storebælts Østerrende.
I notatet oplyses videre, at DSB i løbet af 1987 vil revurdere elektrificeringsbehovet ud over Helsingør-København-Odense.
Denne revurdering vil også omfatte de øvrige strækninger på Sjælland.
 Spørgsmål 4:
Kan ministeren bekræfte, at det endnu ikke er undersøgt, hvordan en fast forbindelse over Storebælt vil påvirke miljøet i Bælthavet og den vestlige Østersø? Svar:
I 1985 iværksatte ministeriet sammen med repræsentanter fra Miljøministeriet og Danmarks Fiskeri- og Havundersøgelser en undersøgelse af mulighederne for at udforme en fast Storebæltsforbindelse således, at vandgennemstrømningen igennem Storebælt påvirkedes mindst muligt.
Undersøgelserne resulterede bl.a. i forslag, der medførte en uændret vandindstrømning til Østersøen og dermed sikrede, at det vigtige torskefiskeri i Østersøen ikke påvirkedes af en fast Storebæltsforbindelse.
Det blev i den politiske aftale om Storebælt mellem regeringen og Socialdemokratiet bestemt at lægge sådanne projektudformninger til grund, at ovennævnte formål tilgodeses.
Det spørgsmål er siden blevet rejst, om projektudformningen, der opfylder de ovenfor stillede krav, eventuelt skulle kunne have en korttidseffektfrist - og altså ikke nogen blivende effekt - på miljøforholdene i Bælthavet og Kieler-/Mecklenburgbugterne.
I den hensigt at finde en detaljeret projektudformning, der ej heller har en sådan korttidsvirkning i de nævnte områder, er der i 1986 iværksat nogle modelforsøg.
Disse undersøgelser følges ligeledes af Miljøministeriet og Fiskeriministeriet.
Undersøgelserne er ikke tilendebragt, men der er ikke noget i de foreløbige resultater, der tyder på, at man ikke kan finde en hensigtsmæssig projektudformning, som ej heller vil have en korttidsvirkning på miljøet i Bælthavet og Kieler-/Mecklenburgbugterne.
 Spørgsmål 5:
Ministeren bedes kommentere vedlagte artikel fra Ingeniøren, nr. 49, 5. december 1986, for så vidt angår den af Ole Bagge, Danmarks Fiskeri- og Havundersøgelser, fremsatte udtalelse om, at udgravninger og klapninger kan ødelægge gydepladser for sild i Storebælt.
 Svar:
Ministeriet for Offentlige Arbejder anmodede i 1985 Danmarks Fiskeri- og Havundersøgelser om blandt andet at belyse en fast Storebæltsforbindelses påvirkning af fiskerimulighederne i selve Storebælt.
Det var her Danmarks Fiskeri- og Havundersøgelsers vurdering, at en fast forbindelse ikke ville have nogen indflydelse på levevilkårene for brisling, torsk og rødspætte.
I Storebæltsområdet er der desuden adskillige gydepladser for sild, herunder antages nogle beliggende ved Sprogø. De kompenserende uddybninger, der påregnes udført ikke mindst af hensyn til torskefiskeriet i Østersøen, vil delvis berøre de potentielle gydepladser ved Sprogø. Da silden imidlertid kan anbringe deres æg på dybder ned til 25 meter, og da kompensation sker ved at uddybe lavvandede områder ned til 8-14 meter, er det usikkert, hvorvidt uddybningerne vil have nogen indflydelse på sildens gydemuligheder i Storebælt.
Selv om den faste forbindelse skulle medføre en reduktion i de potentielle gydemuligheder, er det usikkert, om dette vil have nogen indflydelse på den lokale bestand af sild.
Statsbiolog Ole Bagge fra Danmarks Fiskeri- og Havundersøgelser har derfor ikke udtalt, at den faste forbindelse vil få ødelæggende betydning for sildens gydemuligheder - endsige for sildebestanden - i Storebælt.
Ole Bagge har derimod korrekt gjort opmærksom på, at en fast forbindelse eventuelt kan betyde en reduktion af den del af sildens gydepladser, der findes ved Sprogø. Hvorvidt det vil ske, afhænger blandt andet af, om udstrækningen af bundområder med sand og grus efter uddybning vil blive større eller mindre.
For så vidt angår klapninger, er det naturligvis også rigtigt, at såfremt man vælger at foretage klapning på områder, hvor silden gyder, kan man risikere at ødelægge sådanne gydepladser.
Det er derfor efter min mening rigtigt af statsbiolog Ole Bagge at gøre opmærksom på, at der ved valg af klapningspladser bør tages hensyn til sildens gydeområder.
Fiskeriministeriet har som sin vurdering af undersøgelsesarbejdet i 1985 peget på, at løsningerne med kompenserende uddybninger, der sikrer Østersøens uforstyrrede tilstand, bør foretrækkes, ligesom Miljøministeriet på baggrund af udtalelser fra Miljøstyrelsen og Fredningsstyrelsen har tilkendegivet, at der ikke er miljømæssige betænkeligheder ved at foretage de nævnte uddybninger.
 Spørgsmål 6:
Hvad vil en boret tunnel under hele Storebælt koste? Svar:
På grundlag af de foreløbige geotekniske undersøgelser, der blev gennemført i 1983, konkluderede ministeriets teknikerudvalg dels, at en boret jernbanetunnel under Storebælts Østerrende ikke kunne afvises at være anlægsøkonomisk konkurrencedygtig, dels at en boret tunnel under Vesterrenden ikke ville være anlægsøkonomisk konkurrencedygtig.
I forbindelse med fremkomsten kort før årsskiftet 1985/ 86 af et norsk forslag til borede vej- og banetunneler fra Sjælland til Fyn blev et engelsk rådgivningsfirma (involveret i det engelske kanalprojekt) anmodet om at vurdere omkostningerne til en forbindelse med borede tunneler fra kyst til kyst.
Resultatet heraf var, at et sådant projekt i januar 1985-prisniveau måtte skønnes at koste 15 mia. kr.
Idet der ved omkostningsskønnets udarbejdelse ikke er forudsat specielt vanskeligt bearbejdelige jordarter, og da der ikke forefindes detaljerede jordbundsoplysninger langs den pågældende linieføring, er omkostningsskønnet behæftet med en ikke ubetydelig usikkerhed.
Det skal desuden bemærkes, at driftsudgifterne ved en tunnel er større end ved et tilsvarende broanlæg.
 Spørgsmål 7:
Har ministeren været i kontakt med de lande, der støder op til Østersøen for at få deres mening om, hvad bropiller eller tunnel lagt på havbunden kan betyde for vandgennemstrømningen til og fra Østersøen? Svar:
Det skal indledningsvis fremhæves, at etablering af en fast forbindelse over Storebælt er en folkeretligt tilladelig handling på dansk territorium.
Som det er anført i bemærkningerne til lovforslagets § 4, vil der blive foretaget notifikation over for søfarende nationer om anlæggets etablering, når anlægsloven er vedtaget.
Miljøministeriet har imidlertid oplyst, at dette ministerium på Helsinki-kommissionens 8. møde i februar 1987 har orienteret om de foreliggende planer om fast forbindelse over Storebælt.
 Spørgsmål 8:
Kan der på nuværende tidspunkt siges noget om, hvor mange fastansatte der skal ansættes ved en bro, henholdsvis en tunnel til biler? Svar:
Det forelagte lovforslag tager ikke stilling til, om vejforbindelsen til krydsning af Østerrenden skal udføres som en højbro eller som en tunnel, jf. forslagets § 4, stk. 2.
Det videre projekteringsarbejde og den videre bearbejdning af anlægsoverslag vil vise, om det vil være økonomisk begrundet at udvikle både et broprojekt og et tunnelprojekt til udbud.
Det vil i første række være de forventede anlægsudgifter, der vil være bestemmende for dette.
Også driftsudgifterne vil indgå i overvejelserne, og som anført i foranstående svar på spørgsmål 6 vil driftsudgifterne ved en tunnel være større end ved et tilsvarende broanlæg.
Udgifter til ventilation, belysning og overvågning vil eksempelvis være af betydning.
Spørgsmålet om antal ansatte ved et broanlæg, henholdsvis et tunnelanlæg vil dog være en i økonomisk henseende marginal omstændighed ved det senere valg mellem højbro og tunnel.
Dette spørgsmål er derfor ikke nærmere undersøgt på nuværende tidspunkt.
 Spørgsmål 9:
Hvad ved man om betydningen af bortgravning af revene ved Halsskov og Knudshoved, og hvor ofte vil revene genetablere sig? Svar:
Det bemærkes, at der ikke i forbindelse med anlæg af fast forbindelse over Storebælt er foreslået foretaget afgravning ved Knudshoved, men der er ved Halsskov foreslået foretaget visse uddybninger for at eliminere eventuelle effekter fra en fast forbindelse på Østersøens vandbalance.
Uddybningerne gennemføres for at kompensere for den modstand mod strømmen i Storebælt, en fast forbindelse vil give anledning til.
Med den beregnede udformning og størrelse af uddybningerne kan de netop kompensere for virkningerne af den indsnævring, den faste forbindelse ellers ville give anledning til, således at man opnår en såkaldt nulblokeringsløsning.
Betydningen for de lokale strømforhold af de kompenserende uddybninger er beskrevet i rapporten: »Lokale hydrauliske og biologiske effekter af alternative faste forbindelser over Storebælt« over undersøgelser udført af Dansk Hydraulisk Institut i samarbejde med Vandkvalitetsinstituttet.
Rapporten er med brev af 4. december 1985 sendt til udvalget.
Af rapporten fremgår bl.a., at uddybningerne ikke anses at kunne påvirke kystudviklingen på Sprogø.
Om bundfaunaen konkluderes, at der vil ske lokale ændringer i faunaens sammensætning, der dog ikke er udtryk for en forringelse i den biologiske tilstand, men udtryk for en tilpasning til fødegrundlaget.
Som det fremgår af besvarelsen af spørgsmål 5, vil uddybningerne berøre potentielle sildegydepladser ved Sprogø. De kompenserende uddybningers betydning studeres yderligere i de modelforsøg, der er omtalt i besvarelsen af spørgsmål 4.
Med hensyn til spørgsmålet om revenes eventuelle genetablering kan oplyses, at hovedformerne af de pågældende rev er dannet under sidste istid og overvejende består af moræneaflejringer.
Bølger og strøm har dog siden modificeret revenes form.
De planlagte uddybninger dækker områder af revene, som er kraftigt udsat for strøm, og hvor der efter uddybning kan forventes en udvaskning af finere materiale, indtil der - som på de nuværende rev - er dannet et tilstrækkeligt beskyttelseslag af sten til at forhindre yderligere udvaskning.
Erfaringerne fra nedgravningen af en gasledning under Storebælt underbygger forventningerne til uddybningernes stabilitet.
Der er således intet grundlag for at regne med en senere genetablering af revene.
 Spørgsmål 10:
Ministerens kommentarer til vedlagte artikel (udeladt her) fra »Ingeniøren« fredag den 5. december 1986 udbedes.
 Svar:
Hovedindholdet i den pågældende artikel er et forslag om etablering af en matematisk - marin - miljømodel.
Om denne model kan jeg oplyse, at den er indgået i miljøstyrelsens planlægning af de fremtidige forskningsaktiviteter på dette område.
Jeg kan derudover bekræfte, at der er gennemført en række undersøgelser af en fast Storebæltsforbindelses indvirkning på bl.a. iltforhold og saltindhold i Kattegat og i Østersøen samt de lokale strømningsmæssige og biologiske forhold.
Hertil kommer de igangværende yderligere undersøgelser, der er nævnt i besvarelsen af spørgsmål 4. Udvalget er ved besvarelsen af spørgsmål F 4 (Alm.
del F - bilag 27) den 20. september 1985 blevet detaljeret orienteret om tilrettelæggelsen af en del af de ovennævnte undersøgelser af en Storebæltsforbindelses indvirkning på havmiljøet.
Jeg kan endvidere bekræfte artiklens oplysninger om, at den såkaldte nulblokeringsløsning opnås dels ved ændringer i det oprindelige projekt, så dæmningsstrækninger afkortes og brostrækninger forlænges, dels ved at foretage kompenserende uddybninger på lavvandede områder.
Der er således gennemført en ganske omfattende miljømæssig planlægning til sikring af, at de overordnede miljøpolitiske mål kan opnås, uanset hvilken blandt flere mulige projektudformninger der vælges.
Som det fremgår af anlægslovforslagets bemærkninger, vil den mere detaljerede planmæssige indpasning af projektet ske i samarbejde med bl.a.
Miljøministeriet og lokale myndigheder.
 Spørgsmål 11:
Kan det garanteres, at det er muligt at gennemføre byggeriet af en fast forbindelse over Storebælt på en sådan måde, at havmiljøet ikke forringes? Svar:
Eventuelle ændringer i vandgennemstrømningen til Østersøen vil have forskellige konsekvenser forskellige steder.
Der er blandt de forskellige landes eksperter ikke enighed om vurderingen af, hvilke strømningsmæssige ændringer der må betragtes som førende til en forringelse, og hvilke der må betragtes som førende til en forbedring af havmiljøet.
Det har på baggrund heraf og på baggrund af anbefalinger fra Fiskeriministeriet og Miljøministeriet været et hovedmål for de i besvarelsen af spørgsmål 10 nævnte undersøgelser at kunne dokumentere projektudformninger, der sikrer Østersøens uforstyrrede tilstand, såkaldte nulblokeringsløsninger.
Det er i den politiske aftale om Storebælt og i anlægslovforslaget forudsat, at anlægget udføres således, at Østersøens uforstyrrede tilstand sikres.
 Spørgsmål 12:
Hvad er årsagen til, at der ikke blandt medlemmerne af bestyrelsen for Storebælt A/ S findes sagkundskab vedrørende brobygning? Svar:
Det beror efter min opfattelse på en misforståelse, at medlemmerne af bestyrelsen for A/S Storebæltsforbindelsen behøver at besidde en speciel sagkundskab på brobygning eller anden anlægsteknisk sagkundskab.
Sagkundskaben på de mange felter, som denne anlægsopgave har berøring med, må tilvejebringes i selskabets medarbejderstab og ved tilkaldelse af konsulenter.
Herved bemærkes, at den helt overvejende del af projekterings- og tilsynsarbejdet forudsættes udført ved hjælp af private, rådgivende firmaer.
Medlemmerne af bestyrelsen er udpeget under hensyntagen til deres ledelsesmæssige og personlige erfaringer.
 Spørgsmål 13:
 Det ønskes oplyst:
a) hvorledes bestyrelsesmedlemmerne aflønnes, og hvor stor bestyrelsens mødeaktivitet skønnes at blive, b) hvorledes Storebælt A/ S administrativt skal opbygges, og hvad de årlige totalomkostninger skønnes at blive i hele A/ S-virksomheden.
 Svar:
Principielt vil honoraret til bestyrelsen i A/ S Storebæltsforbindelsen blive fastsat på selskabets generalforsamling.
Da staten er eneaktionær, vil det selvfølgelig være staten, der bestemmer honorarets størrelse.
Det har derfor været naturligt at gøre de udpegede bestyrelsesmedlemmer bekendt med, hvilke beløb der kan forventes fastsat.
De påtænkte årlige honorarer er 180.000 kr. til formanden, 120.000 kr. til næstformanden og 80.000 kr. til hvert af de øvrige bestyrelsesmedlemmer.
Det første bestyrelsesmøde er afholdt, og der er foreløbig fastsat 7 bestyrelsesmøder i tiden frem til sommerferien.
Dette indebærer imidlertid ikke, at der ikke kan være behov for flere møder i den pågældende periode.
Behovet for bestyrelsesmøder vil givetvis variere, men må i perioder antages at blive betydeligt.
I øvrigt vil bestyrelsesarbejdets omfang ikke kunne bedømmes på grundlag af antallet af bestyrelsesmøder på grund af det omfattende materiale, som bestyrelsen må sætte sig ind i.
Bestyrelsen vil indledningsvis udpege en direktion til selskabet.
Den organisatoriske opbygning vil ikke blive fastlagt, før en direktion er udpeget.
I øvrigt agter jeg at overlade til bestyrelsen at opbygge selskabets organisation.
Det følger heraf, at der ikke på sagens nuværende stade kan siges noget om størrelsen af selskabets forventede administrationsomkostninger.
Herved må særligt tages i betragtning, at disse i vid udstrækning vil afhænge af den nøjagtige grænsedragning mellem de opgaver, som selskabets egen organisation løser, og private rådgivningsfirmaers funktioner.
Som anført i lovforslagets bemærkninger indebærer valget af aktieselskabsformen ikke, at virksomheden i højere grad end for Statsbroen Storebælts vedkommende selv skal udføre det egentlige projekteringsarbejde vedrørende anlægget.
Selskabet forudsættes bemandet således, at det er i stand til at fungere som styringsorgan for dette betydelige anlægsarbejde, medens det egentlige projekteringsarbejde skal udføres uden for selskabet.
 Spørgsmål 14:
Det bedes oplyst, hvor stor den af staten indskudte aktiekapital skønnes at blive.
 Svar:
Det fremgår af lovforslagets bemærkninger, at anlægs- og finansieringsudgiften for hovedpartens vedkommende skal fremskaffes ad lånevejen.
I bemærkningerne til lovforslagets § 8 er anført, at aktiekapitalens størrelse bliver af sekundær betydning for tilliden til selskabets økonomiske soliditet på grund af statens garanti, jf. § 8, stk. 3 og 4.
Det er anset for rigtigt, at aktiekapitalen gives en sådan størrelse, at den kan dække selskabets udgifter i den indledende fase.
Jeg må på sagens nuværende stade skønne, at den på finansloven for 1987 bevilgede reserve på 150 mill. kr. og den for budgetåret 1988 forudsatte yderligere reserve på 200 mill. kr. vil udgøre en hensigtsmæssig aktiekapital.
Hertil kommer den til selskabets stiftelse indbetalte aktiekapital på 5 mill. kr., jf. finansudvalgets aktstykke nr. 27 af 5. november 1986.
Jeg skal understrege, at der ikke er tale om et statsligt forbrug, men alene om et kapitalindskud.
 Spørgsmål 15:
Der ønskes en skematisk opstilling over anlægsudgifternes placering på de enkelte finansår i byggeperioden.
 Svar:
I de almindelige bemærkninger til lovforslaget er på det foreliggende grundlag og baseret på nærmere angivne forudsætninger opstillet et skønnet investeringsafløb.
Det må imidlertid understreges, at opstilling af et investeringsafløb på nuværende tidspunkt er behæftet med betydelig usikkerhed, da væsentlige elementer i anlægget ikke er fastlagt, og da et sådant afløb vil være afhængig af bl.a. arbejdsprogramforudsætninger, markedsforhold, udbudsbetingelser vedrørende betaling og entrepriseopdeling.
Der er ikke grundlag for på nuværende tidspunkt at opstille et sikrere investeringsafløb end det i lovforslagets bemærkninger indeholdte.
 Spørgsmål 16:
Der ønskes en redegørelse for, hvilke tidsmæssigt sammenfald der vil være mellem de kommende års ekstraordinære miljøinvesteringer (handlingsplanen) og investeringene i en fast forbindelse over Storebælt.
 Svar:
Spørgsmålet har været forelagt Finansministeriet, der i den efterfølgende opstilling har foretaget en opregning af overslagssummen for Storebæltsforbindelsen til prisniveau medio 1987. I lovforslaget er overslagssummen angivet til 12,9 mia. kr.
 (prisniveau januar 1986).
Den af regeringen fremlagte handlingsplan mod forurening af det danske vandmiljø med næringssalte indebærer offentlige og private investeringer på i alt ca. 12 mia. kr., som fordeler sig med 6 mia. kr. til kommunale rensningsanlæg, 1,5 mia. kr. til rensning af særskilte udledninger fra industrien og 4,5 mia. kr. til forøget lagerkapacitet i forbindelse med landbrugets opbevaring af husdyrgødning.
Der forudsættes en gennemførelsesperiode på 3 år.
 Herefter kan følgende skema opstilles:
 Spørgsmål 17:
Der ønskes en redegørelse for, hvorledes betalingsbalanceforholdet vil påvirkes af de samlede miljø- og Storebæltsinvesteringer.
 Svar:
 Dette svar afgives efter forhandling med Finansministeriet.
En opgørelse af de samlede betalingsbalancevirkninger af miljøinvesteringerne og etableringen af en fast forbindelse over Storebælt forudsætter meget omfattende beregninger.
Virkningerne af disse to offentlige investeringsplaner bør desuden ses i sammenhæng med udviklingen i de øvrige offentlige investeringer samt i andre efterspørgselskomponenter.
I Budgetredegørelse 1987, der påregnes offentliggjort i maj 1987, vil der blive givet en samlet fremstilling af de offentlige investeringer og deres økonomiske følgevirkninger.
 Spørgsmål 18:
Hvis det skønnes at være problematisk i forhold til betalingsbalancen og det offentlige udgiftsniveau at skabe plads til både de planlagte miljøinvesteringer og investeringerne i en fast forbindelse over Storebælt (12 + 13 mia. kr.), vil regeringen da overveje at opdele Storebæltsprojektet i 2 klart adskilte projekter, således at der i første omgang etableres en ren jernbaneforbindelse? Svar:
Forslag til lov om anlæg af fast forbindelse over Storebælt hviler på en politisk aftale mellem regeringen og Socialdemokratiet.
Lovforslaget og aftalen fastlægger det samlede anlægs etapevise udførelse og rammen for den tidsmæssige forskydning mellem de to etaper.
Regeringen agter selvsagt at realisere anlægget i overensstemmelse med det forelagte lovforslag og den indgåede politiske aftale.
 Spørgsmål 19:
Hvilke færger vil efter færdiggørelse af den faste forbindelse over Storbælt besejle Kalundborg-Århus-ruten? Vil der kunne blive tale om containerfærger? Spørgsmål 20:
Hvor skal de 2 nuværende færger (Kalundborg-Århus) sejle efter etableringen af den faste forbindelse? Svar:
Jeg har nedsat et udvalg med den opgave at vurdere den fremtidige færgetrafik over Kattegat efter etablering af den faste forbindelse over Storebælt.
Før der foreligger et resultat af udvalgets arbejde, kan der ikke tages stilling til de dispositioner, som omhandles i de to spørgsmål.
 Spørgsmål 21:
Har man planer om genopretning af de nedlagte jernbanelinjer Kalundborg-Slagelse og Slagelse-Næstved som fødelinjer til den fremtidige togforbindelse under Storebælt? Svar:
DSB deltager i en arbejdsgruppe med repræsentanter for Vestsjællands amtskommune og de lokale kommuner, hvilken arbejdsgruppe har til opgave at belyse spørgsmålet om genoptrapning af persontrafikken på strækningen Kalundborg-Slagelse, bl.a. med udgangspunkt i spørgsmålet om landsdelsforbindelserne efter ibrugtagning af den faste forbindelse over Storebælt.
 Der foreligger ingen planer om strækningen Næstved-Slagelse.
 Spørgsmål 22:
Vil der blive udbetalt aftrædelsesløn til dem, der bliver arbejdsløse, når færgesejlads ophører (her tænkes på alle grupper af ansatte, restaurations- og rengøringspersonale m.v.)? Svar:
DSB har som forudsat i aftalen af 12. juni 1986 mellem regeringen og Socialdemokratiet indledt forhandlinger med de berørte personaleorganisationer om de særlige personalemæssige problemer, som etablering af en fast forbindelse over Storebælt vil give anledning til for personalet ved Storebæltsoverfarterne, således som det også er anført i bemærkningerne til lovforslagets § 7.
I det nødvendige personaleberedskab for opretholdelse af færgedriften i forbindelsens første, henholdsvis anden, etape indgår tjenestemænd, overenskomstansatte og færgeforpagterens personale.
Som ligeledes nævnt i bemærkningerne til § 7 vil DSB, henholdsvis færgeforpagteren, forhandle med de respektive forhandlingsberettigede personaleorganisationer om personalets forhold.
Der foreligger endnu ikke konkrete resultater fra disse forhandlinger.
Fratrædelsesløn er kun eön mulighed blandt en række personalepolitiske tiltag, der kan komme på tale for det personale, der bliver arbejdsløst, når Storebæltsoverfarten indstilles.
 Spørgsmål 23:
Hvilke arbejdspladser vil blive oprettet i de berørte færgebyer som kompensation for nedlagte færgeruter (i Korsør alene 1200)? Svar:
Det bør indledningsvis nævnes, at den etapevise udbygning af den faste forbindelse bl.a. indebærer en hensyntagen til de ved færgefarten beskæftigede, idet en trinvis reduktion af medarbejderantallet muliggøres.
85-rapporten om Storebælt skønner (side 75), at drift og vedligeholdelse af en kombineret forbindelse vil give 200-300 arbejdspladser i de første år.
Senere beregninger om arbejdskraftforbruget er ikke foretaget.
Det er herudover ikke således, at der på nuværende tidspunkt agtes truffet beslutning om, hvilke bestemte arbejdspladser der skal oprettes i byer, der efter den faste forbindelses ibrugtagning ikke længere har færgetrafik.
Beskæftielsesspørgsmålet vil blive gjort til genstand for forhandling med stedlige myndigheder med henblik på at undersøge mulighederne for at afbøde den negative virkning for beskæftigelsen i vedkommende lokalområder.
Et konkret eksempel på de muligheder, der foreligger, er de foreløbige skitser om udflytning af dele af forsvarets virksomhed fra Holmen til Frederikshavn og Korsør, ifølge hvilke skitser det kan komme på tale at flytte 700 mand til Korsør.
Denne sag er imidlertid kun på planlægningsstadiet, og der er ikke taget nogen stilling hverken på det administrative eller på det politiske plan.
 Spørgsmål 24:
Er man villig til at aceptere afgravninger af Halsskov Rev på trods af, at dette betyder en lokal naturkatastrofe for det lokale havmiljø, for at gennemføre den faste forbindelse? Spørgsmål 25:
I bekræftende fald bedes oplyst, om man opfatter denne løsning som miljømæssigt acceptabel for det lokale havmiljø.
 Svar:
Spørgsmål 24 forudsætter, at de påtænkte uddybninger ved Halsskov Rev indebærer en lokal naturkatastrofe.
Efter min opfattelse foreligger der ikke holdepunkter for en sådan antagelse.
Jeg kan i øvrigt henvise til mit svar af 27. marts 1987 på udvalgets spørgsmål 9 og til mit svar af 20. marts 1987 på udvalgets spørgsmål 4 og 5.
 Spørgsmål 26:
Hvorledes tænker man sig det afgravede materiale samt eventuelt overskud fra tunnelbyggeri bortskaffet? Spørgsmål 30:
Er det kun realistisk at deponere overskudsmaterialer fra byggeriet i det marine miljø, eller er det også realistisk at deponere dette på land? Spørgsmål 31:
I bekræftende fald hvor? Svar:
Mængden af overskudsmateriale afhænger af den detaljerede projektudformning, der senere skal fastlægges.
Spørgsmålet om, hvor uddybningsmaterialer kan anbringes, henhører derfor under et senere stadium af projekteringen, og det vil blive en opgave for A/ S Storebæltsforbindelsen at behandle dette og lade det indgå i valget af det endelige projekt.
Det må formodes, at det bedst egnede uddybningsmateriale vil kunne indbygges i dæmninger og ramper.
Det må ligeledes antages, at uddybningsmaterialer vil kunne deponeres i de forudsatte kystmodelleringer.
 Spørgsmål 27:
Finder man havbundsmodellering samt kystnære opfyldninger i tilknytning til ovenstående miljømæssigt acceptabelt for det lokale havmiljø? Svar:
Kystmodellering er bragt i forslag som en foranstaltning, hvorved der vil kunne opnås en ønskelig forbedring af de lokale strømningsforhold ved kysterne og dermed af vandmiljøet, jf. side 5 i rapporten af oktober 1985 »Forbedring af gennemstrømningsforholdene«.
 Spørgsmål 28:
Hvordan har man tænkt sig at sikre og bevare en upåvirket havbiologisk forbindelse gennem Storebælt? Svar:
Jeg mener at måtte henvise til mit svar af 27. marts 1987 på udvalgets spørgsmål 11.
 Spørgsmål 29:
Finder man, at den havbiologiske forbindelse gennem Storebælt kan bevares uforstyrret, hvis Halsskov Rev m.v. bortgraves samtidig med, at der foretages store havbundsmodelleringer? Svar:
Miljøstyrelsen har udtalt, at den ikke finder det miljømæssigt betænkeligt at foretage de påtænkte uddybninger, og Miljøstyrelsen er enig i, at de vil have en gunstig effekt på vandudskiftningen til Østersøen.
Som det fremgår af mit svar på spørgsmål 27, tilsigter en kystmodellering netop at forbedre vandmiljøet.
 Spørgsmål 32:
Har man i de økonomiske overvejelser, der ligger til grund for lovforslaget, taget hensyn til, om projektet gennemføres med eller uden dæmninger, og i givet fald i hvilken udstrækning? Svar:
Det må understreges, at det overslag over anlægsudgifterne, der indeholdes i bemærkningerne til lovforslaget, er udarbejdet på det foreløbige projektgrundlag, som foreligger, og følgelig er behæftet med en række betydelige usikkerheder, jf. også mit svar af 3. marts 1987 på udvalgets spørgsmål 15.
Den principielle udformning af væsentlige elementer i anlægget er ikke fastlagt i lovforslaget.
Jeg tænker herved særligt på spørgsmålet om, hvorvidt motorvejsforbindelsen over Østerrenden skal udformes som en højbro eller en sænketunnel, og om, hvorvidt jernbaneforbindelsen over Østerrenden skal være en sænketunnel eller en boret tunnel.
Valg blandt disse hovedalternativer vil i første række bero på anlægsøkonomiske overvejelser under det videre projekteringsarbejde og sluttelig muligvis først efter afholdt licitation.
Dæmningslængder og kompenserende uddybninger vil være enkeltelementer i de respektive hovedalternativer, og udgifterne til disse anlægsdele vil således til sin tid kunne variere, alt efter hvilket projekt (eller tilbud) der vælges.
Jeg kan imidlertid bekræfte, at de udarbejdede udgiftsskøn inkluderer udgifter til at opfylde bestemmelsen i lovforslagets § 5 om, at der skal sikres en uændret vandgennemstrømning i Storebælt, hvilket kan ske ved afkortning af dæmningslængder og ved kompenserende uddybninger.
Rapporten »Forbedring af gennemstrømningsforholdene, tekniske muligheder og anlægsøkonomiske konsekvenser« giver en belysning af de anlægsøkonomiske konsekvenser af kravet om at sikre en uændret vandgennemstrømning i Storebælt.
Rapporten skønner, at det vil koste 400-500 mill. kr. at foretage uddybninger i Storebælt i et sådant omfang, at virkningen fra den faste forbindelse og af uddybningerne tilsammen er neutral i denne relation.
 Spørgsmål 33:
Forestiller man sig, at det værdifulde fugleliv på Sprogø kan bevares uændret, og i bekræftende fald hvorledes? Svar:
I hvilket omfang fuglelivet på Sprogø vil blive berørt af en fast forbindelse over Storebælt, vil primært være afhængig af den linieføring for forbindelsen, som vælges.
Da væsentlige elementer i anlægget ikke er fastlagt, jf. mit svar på spørgsmål 32, vil linieføringen følgelig også kunne variere.
Miljøministeriet godkendte i 1977 for det dengang aktuelle anlæg en linieføring, der berørte Sprogøs nordlige kyst.
I relation til denne linieføring består der en mulighed for, at der på de lavvandede områder i tilslutning til anlægget vil kunne udformes et vådområde med positiv effekt for fuglelivet.
Spørgsmål af denne art må imidlertid siges at henhøre under detailprojekteringen.
 Spørgsmål 34:
Ovennævnte spørgsmål bedes ligeledes besvaret for så vidt angår Lejoddeområdet.
 Svar:
Miljøministeriet har i 1985 frarådet en linieføring, der berører strandengs- og strandsøområdet Lejodde nord for Korsør.
Efter de nu aktuelle planer påregnes området ikke berørt af den faste forbindelse.
 Spørgsmål 35:
Af rapporten »Forbedring af gennemstrømsforholdene«, oktober  

 1985, fremgår det, at Miljøstyrelsen og Fredningsstyrelsen har tilkendegivet, at der ingen miljømæssige betænkeligheder er ved at foretage de aktuelle bortgravninger af havbunden ved Halsskov og Sprogø Østerrev.
Disse områder indgår i EF-fuglebeskyttelsesområde nr. 98 samt er endvidere i den nuværende regionplan udlagt med skærpet målsætning.
Der knytter sig endvidere store rekreative og erhvervsfiskerimæssige interesser til dette område.
På hvilken baggrund er disse tilkendegivelser fremkommet? Foreligger tilkendegivelserne skriftligt, og kan de fremskaffes? Svar:
Kopi af Miljøministeriets brev af 25. september 1985 til Ministeriet for Offentlige Arbejder og af et notat fra Fredningsstyrelsen af 4. juli 1985 vedlægges. (Se side 00).
Det andet notat, der omtales i Miljøministeriets brev, er det notat fra 1977, der resumeres i notatet af 4. juli 1985.
 Spørgsmål 36:
Findes der undersøgelser, der verificerer de marinbiologiske kvaliteter for havområdet omkring Sprogø samt Halsskov Rev? Svar:
Danmarks Fiskeri- og Havundersøgelser har for Ministeriet for Offentlige Arbejder udarbejdet en »Rapport vedrørende en fast forbindelse over Storebælt samt fiskeriet i Storebælt og Østersøen« af september 1985.
 Rapporten er tilsendt udvalget med brev af 4. december 1985.
 Spørgsmål 37:
Hvordan kan det være, at rapporten »Lokale hydrauliske og biologiske effekter af alternative faste forbindelser over Storebælt«, oktober 1985, kun beskæftiger sig med sildegydepladser, men ikke med de øvrige fiskearter, der i videre omfang er tilknyttet disse havområder? Svar:
Danmarks Fiskeri- og Havundersøgelser anfører i den netop omtalte rapport (side 4) følgende:
 »Brisling, torsk og rødspætte gyder i de dybeste render i Storebælt.
Ændringer af gennemstrømningen i dette område efter etablering af en bro kan ikke tænkes at have nogen effekt på disse arters reproduktion, hyppighed eller fangbarhed.
Den torskebestand, der gyder i nærzonen, er ikke eksklusivt knytte til denne, men der foregår en vis vandring både op i Kattegat og sydpå til den vestlige Østersø.« Jeg skal i øvrigt henvise til mit svar af 20. marts 1987 på udvalgets spørgsmål 5.
 Spørgsmål 38:
Hvordan kan det være, at ovenstående rapport ej heller beskæftiger sig med de raste- og fourageringskvaliteter for havtrækfugle m.v., der er tilknyttet disse havområder? Svar:
Den opgave, som rapporten skal dække, omfatter ikke en undersøgelse af raste- og fourageringskvaliteter for havtrækfugle m.v.
Der har været gennemført en række undersøgelser for at belyse en fast forbindelses indvirkning på bl.a. iltforhold og saltholdighed i Kattegat og Østersøen samt på de lokale strømningsmæssige og biologiske forhold.
Som nævnt i mit svar af 27. marts 1987 på udvalgets spørgsmål 10, blev udvalget ved brev af 20. september 1985 detaljeret orienteret om tilrettelæggelsen af en del af disse undersøgelser.
I brev af 26. februar 1986 har Miljøministeriet udtalt sig om projektet for den faste forbindelse og de foretagne undersøgelser af miljømæssig interesse.
I dette brev siger Miljøministeriet:
»Øvrige vurderinger af de miljø- og fredningsmæssige konsekvenser af en fast forbindelse forventes at kunne finde sted i detailprojekteringsfasen«.
Udtalelsen er tilsendt udvalget med brev af 4. marts 1986 i forbindelse med svar på udvalgets spørgsmål F 40 af 18. december 1985.
 Spørgsmål 39:
Hvordan kan det være, at ovenstående rapport beskæftiger sig meget med badevandskvalitet, når der ikke inden for det nærmeste kystnære opland forefindes badestrande af særlig interesse? Svar:
Det må i almindelighed anses for ønskeligt, at den faste forbindelse ikke forringer vandkvaliteten i lokalområderne.
I øvrigt er det tvivlsomt, om de lokale myndigheder er enige i spørgsmålets forudsætning om, at badestranden på Fynssiden er uden særlig interesse.
 Spørgsmål 40:
Hvordan kan det være, at ovenstående rapport ikke beskæftiger sig med de øvrige rekreative interesser (minus badevand) og erhvervsfiskerimæssige interesser, der er tilknyttet området? Svar:
Den i svaret på spørgsmål 36 omtalte rapport fra Danmarks Fiskeri- og Havundersøgelser omhandler de fiskerimæssige interesser.
En udtalelse af 18. februar 1986 fra Danmarks Sportsfiskerforbund blev tilsendt udvalget den 24. februar 1986 som led i svar på udvalgets spørgsmål F 52.
En udtalelse af 11. juni 1986 fra Danmarks Naturfredningsforening blev tilsendt udvalget den 23. juni 1986 som led i svar på udvalgets spørgsmål F 39 og F 40.
MILJØMINISTERIET Den 25. september 1985 Departementet Ministeriet for Offentlige Arbejder Frederiksholms Kanal 25-27 1220 København K I fortsættelse af Miljøministeriets skrivelse af 18. september 1985 og under henvisning til skrivelse af 27. august 1985 fra Ministeriet for Offentlige Arbejder (j. nr. 85 MP 1519) fremsendes hermed 2 notater vedrørende en fast forbindelse over Storebælt.
I skrivelsen af 27. august 1985 anmoder Ministeriet for Offentlige Arbejder Miljøministeriet om en udtalelse om eventuelle konsekvenser ved afgravning af de områder, der er vist på et vedlagt kort.
I den anledning kan man oplyse, at materialet har været sendt til udtalelse i såvel Miljøstyrelsen som Fredningsstyrelsen, der over for Miljøministeriets departement har tilkendegivet, at der ingen miljømæssige betænkeligheder er ved at foretage de skitserede afgravninger.
Miljøstyrelsen oplyser endvidere, at den er enig i, at de vil have en gunstig effekt på vandudskiftningen til Østersøen.
Med venlig hilsen NORMAN CLEAVER J.nr. 132-5 PSJ/ vp FREDNINGSSTYRELSEN 3. kontor Notat til ministeren om Ministeriet for Offentlige Arbejders notat:
»Forhold ved en fast Storebæltsforbindelse, der nærmere skal afklares« I »Notat om Storbæltsbroen« udarbejdet af Miljøministeriet,  

 april 1977, (notatet vedlægges) indledes med en redegørelse for notatets tilblivelse, og hvilke emner notatet omfatter, samt arbejdsgruppens sammensætning.
Der skal herfra resumeres:
»I forbindelse med Folketingets vedtagelse af lov om anlæg af en bro over Storebælt af 13. juni 1973 blev der mellem Miljøministeriet og Ministeriet for Offentlige Arbejder nedsat en arbejdsgruppe med det formål at behandle de miljømæssige pg planlægningsmæssige forhold i forbindelse med valg af brolinje og anlæggets principielle udformning og tilpasning til omgivelserne.
Indvirkningen på det omgivende miljø, søterritoriet, de berørte byer og landskaber blev også behandlet og vurderet i arbejdsgruppen.
Arbejdsgruppen afholdt en række møder i februar-april 1977, hvorunder de havbiologiske og øvrige forhold under Miljøministeriets ressortområde blev behandlet.
De havbiologiske forhold, der knyttede sig til valget af linjeføring og anlæggets principielle udformning, blev behandlet særskilt og blev ikke medtaget i dette notat.
 Miljøministeriets repræsentanter i arbejdsgruppen var:
Direktør Viggo Nielsen, der foruden Fredningsstyrelsen også repræsenterede Planstyrelsen, Miljøstyrelsen og Skovstyrelsen.
 Forstander Arne Nielsen, Miljøstyrelsens havforureningslaboratorium.
Fuldmægtig, arkitekt Palle S.
Jørgensen, Fredningsstyrelsens 4.
 kontor.
 Ministeriet for Offentlige Arbejder var repræsenteret ved:
Direktør Ø.
U.
Boldsen, vicedirektør Richard Strabo, kontorchef P.
K.
Storm, alle fra Statsbroen Storebælt (SSB).« Notatet sluttede med en konklusion, som stadig, 7 år efter, kan betragtes som Miljøministeriets standpunkt også i forhold til det nu fremkomne notat af 12. juni 1985 fra Ministeriet for Offentlige Arbejder.
Der skal fra konklusionen resumeres:
»Miljøministeriet anbefaler en bearbejdelse af linjeføring nr. 3 som den mest velegnede. (En nordlig linjeføring gennem Teglværksskoven på den fynske side).
Man vil anbefale, at der af hensyn til den rekreative sejlads etableres en strækning over Vesterrenden med fri gennemsejlingshøjde på 14 m.
Af ressourcemæssige, landskabelige og rekreative grunde vil man anbefale, at projektet underkastes en vurdering for bygning af en ren pillebro.
Ministeriet fraråder, at Sprogø helt eller delvis inddrages i broprojektet, som ikke bør nærme sig øen mere end i ca. 200 meters afstand.
Miljøministeriet finder, at tilslutningsanlæggene kan tilpasses omgivelserne på Fyn og Sjælland.
Vælges en sydlig linjeføring på Fyn, bør de miljømæssige forhold omkring den eksisterende nord-sydgående motorvej vurderes, og en forlægning af motorvejen parallelt med jernbanelinjen bør undersøges.
Miljøministeriet ønsker, at ikke permanente anlæg (skurbyer, arbejdshavne, byggepladser) fjernes efter broens færdiggørelse.« Det skal her bemærkes, at Miljøministeriet godkendte det af Statsbroen Storebælt endeligt udarbejdede projekt fra 1978, som indeholdt en linieføring langs Sprogøs nordside og dæmningsanlæg på en del af strækningen.
 Der er endvidere i Ministeriet for Offentlige Arbejders notat af 12.
juni 1985 rejst spørgsmål angående etapedelinger, tunnelløsninger, biltogstunneler m.m., som der ikke i den ovenfor citerede konklusion fra april 1977 er taget stilling til.
 I den anledning skal følgende bemærkes:
Tanken om først at udføre en jernbanetunnel og senere at udføre en højbro for vejtrafikken vil betyde en dobbelt belastning af miljøet og landskabet ved anlæggenes landgang på kysterne.
De to anlægsformer er stærkt arealkrævende ved landgangen i form af udgravninger ved nedkørsel til tunnelrørene og påfyldninger og dæmninger til opkørsel til broen.
Udføres tunnelløsningen med biltog vil parkeringsterminaler og rangerarealer ved landgangen være så pladskrævende, at der må forudses yderligere inddragelse af landarealer i landskabeligt og bebyggelsesmæssige meget følsomme områder.
Miljøministeriet må under hensyntagen til de ovennævnte forhold fraråde dobbeltløsninger med tunnel og bro og løsninger med biltogsterminaler.
Derimod vil man ikke udtale sig imod etapeløsninger i øvrigt, ud over at en eventuel anlæggelse af en midlertidig færgehavn på Sprogø strider mod konklusionen fra april 1977.
Af hensyn til de tunge miljømæssige og landskabelige problemer, der er knyttet til en fast forbindelse, bør offentlig indseende og medvirken til projektets udarbejdelse og arbejdets udførelse sikres.
Angående udflytninger af jernbanefærgerne til Knudshoved har ministeriet tidligere accepteret dette.
De særlige havbiologiske forhold er der i dette notat, ligesom i notatet af april 1977, ikke taget stilling til.
Disse forhold forudsættes behandlet særskilt.
 De fra Nyborg kommune af 4. juni 1985 og fra Fyns amtskommune af 4.
juni 1985 fremkomne udtalelser giver ikke anledning til særlige bemærkninger.
PALLE S.
JØRGENSEN 4. juli 1985 Spørgsmål 41:
Ministerens kommentarer udbedes til vedlagte artikler af henholdsvis 6. december 1985, 9. januar 1986 og 17. januar 1986. (Udeladt her).
 Svar:
De tre artikler omhandler den ideö, der går ud på at udføre en fast forbindelse over Storebælt som en boret tunnel mellem Sjælland og Fyn.
Jeg kan herom henholde mig til de oplysninger, som indeholdes i mit svar af 3. marts 1987 på udvalgets spørgsmål 6.
Som anført i de almindelige bemærkninger til lovforslaget kan både en sænketunnel og en boret tunnel komme på tale til jernbaneforbindelsen i Storebælts Østerrende.
 Spørgsmål 42:
Der ønskes en opdeling på statslige investeringer og private investeringer for så vidt angår tabellens oversigt over investeringer i Storebæltsforbindelsen.
 Svar:
Hele aktiekapitalen i A/S Storebæltsforbindelsen skal ifølge lovforslaget ejes af den danske stat.
Der kan derfor ikke ejendomsmæssigt sondres mellem en statslig og en privat investering i anlægget.
Anlægsog finansieringsudgiften skal for hovedpartens vedkommende fremskaffes ad lånevejen og således ikke over statsbudgettet.
Om størrelsen af den statslige aktiekapital henvises til mit svar af 3. marts 1987 på udvalgets spørgsmål 14.
 Spørgsmål 43:
Ministerens kommentarer udbedes til vedlagte artikel fra Berlingske Tidende den 19. marts 1987. (Udeladt her).
 Svar:
Artiklen omhandler et tunnelanlæg under havet i Ålesundområdet i Norge.
Jeg har intet kendskab til det pågældende anlæg.
Det fremgår imidlertid af artiklen, at der er tale om i klippegrund at sprænge en tunnel.
En sammenligning mellem det i artiklen omtalte anlæg og en fast forbindelse over Storebælt har derfor ikke interesse.
Jeg skal i øvrigt bemærke, at der som anført i mit svar af 3. marts 1987 på udvalgets spørgsmål 6 kort før årsskiftet 1985/ 86 fremkom et norsk forslag til borede vej- og jernbanetunneler mellem Sjælland og Fyn.
Som det ligeledes er anført i mit nævnte svar, blev forslaget undergivet en sagkyndig vurdering, og det kan herefter ikke anses for at være et aktuelt alternativ for en fast forbindelse over Storebælt.
 Spørgsmål 44:
Vil der efter færdiggørelse af den faste forbindelse blive oprettet et særligt overvågningspersonale? Svar:
 Spørgsmålet må besvares bekræftende.
Man påregner, at der oprettes en særlig driftsorganisation for den faste forbindelse, hvilken organisation bl.a. får til opgave at overvåge såvel trafikken på selve forbindelsen som sejladsen gennem Storebælt.
 Spørgsmål 45:
Hvorledes vil konkurrenceforholdet mellem DSB og private vognmænd blive efter ibrugtagning af den faste forbindelse? Svar:
Det følgende svar sigter på situationen, når den faste forbindelse for både jernbane- og vejtrafik er taget i brug.
Den faste forbindelse vil ifølge selve hovedbegrundelsen for at bringe anlægget til udførelse indebære afgørende forbedringer for godstrafikken både på jernbane og ad landevej.
Begge transportmuligheders konkurrenceevne vil følgelig blive styrket i forhold til alternativet med fortsat færgefart.
For DSB vil fordelene særligt bestå i tidsbesparelser og muligheden for bedre udnyttelse af materiel og mandskab.
Disse forhold vil atter indvirke på service- og omkostningsniveau, der er bestemmende for konkurrenceevnen.
Hvad takstfastsættelsen for jernbanetransporten angår, indebærer bestemmelsen i lovforslagets § 9, stk. 3, at DSBs betaling for passage af den faste forbindelse ved anlæggets færdiggørelse lægges fast, således at den dækker omkostningerne til forrentning og afskrivning af jernbanedelen af anlægget.
DSBs betaling for en godstransport vil således blive fastsat uden en specifik ydelse til A/S Storebæltsforbindelsen for passage af den faste forbindelse, idet en sådan vil blive indregnet i de tariffer, der fastsættes.
Dette giver en frihedsgrad for DSB i takstfastsættelsen.
Også for lastbiltrafikkens vedkommende vil der være en tidsmæssig gevinst, dels i form af kortere passagetid, dels i form af sparet ventetid.
Tidsfaktoren må anses for et væsentligt konkurrenceparameter for lastbiltrafikken.
I hvilket omfang dette forhold også indebærer besparelser til mandskab og materiel, kan det være vanskeligt at vurdere.
Det må dog påregnes, at der også for lastbiltrafikken i denne henseende vil være en omkostningsmæssig gevinst.
For passage af den faste vejforbindelse skal der ifølge lovforslagets § 11, stk. 1, betales en afgift.
Den skal ved forbindelsens åbning være af samme størrelsesorden som de tilsvarende færgetakster på tidspunktet for forbindelsens ibrugtagning med fradrag af biltrafikkens egne omkostninger til kørsel på forbindelsen.
Dette indebærer, at lastbilerne i princippet skal have samme udgift ved passage af den faste forbindelse som ved at blive overført med færge, idet der herved må tages udgangspunkt i det faktiske takstniveau med hensyntagen til rabatydelser.
Uden en detaljeret udredning af de påpegede sammenhænge vil det ikke være muligt på en tilfredsstillende underbygget måde at udtale sig om, hvorvidt den faste forbindelse vil forrykke den indbyrdes konkurrencemæssige stilling mellem jernbane- og landevejstransport af gods.
Konkurrenceforholdet afhænger bl.a. også af udviklingen i transportteknologien.
Følgende konklusion mener jeg dog at kunne drage af de foranstående betragtninger:
De indvundne besparelser til materiel og mandskab synes at give en overvægt til DSB.
Taksterne vil selvsagt være et væsentligt konkurrenceparameter.
DSB vil efter den faste forbindelses åbning som udgangspunkt have en friere stilling i takstfastsættelsen end den, der i lovforslaget gælder for fastsættelse af takster for lastbiltrafikken.
Lastbilernes betaling er derimod bundet til takstniveauet på færgeoverfarten.
Denne principielle situation er imidlertid ikke forskellig fra takstdannelsen under alternativet med færgefart.
Med dette synspunkt er der mulighed for, at den faste forbindelse kan styrke DSBs konkurrenceevne i forhold til lastbiltrafikken.
Imidlertid er DSBs takstfastsættelse undergivet politisk kontrol, således at det vil være muligt herigennem at styre konkurrencen mellem de to transportmidler.
 Spørgsmål 46:
Ministeren bedes indhente et overslag over prisen for en boret tunnel under Østerrenden hos Nordisk Tunnel Projektering (der henvises til bilag 26).
 Svar:
Som det er bekendt, har Ministeriet for Offentlige Arbejder i 1986-87 gennemført undersøgelser bl.a. med henblik på en yderligere belysning af muligheden for at udføre en fast forbindelse for jernbanetrafik til krydsning af Storebælts Østerrende i en boret tunnel.
Det således tilvejebragte materiale vil blive overdraget A/ S Storebæltsforbindelsen sammen med det øvrige indtil nu tilvejebragte undersøgelsesmateriale.
Det foreliggende giver ikke mig grundlag for at udelukke hverken en sænketunnel eller en boret tunnel som en realistisk mulighed for jernbaneforbindelsen under Østerrenden.
Ministeriets hovedrådgiver for projektet om den borede tunnel er det engelske firma Sir William Halcrow & Partners.
Jeg ser ingen grund til at udskifte denne rådgiver eller supplere dennes rådgivning ved nu at engagere Nordisk Tunnel Projektering.
Hertil kommer, at jeg finder det forkert, at jeg efter stiftelsen af A/S Storebæltsforbindelsen træffer helt konkrete dispositioner med hensyn til det videre undersøgelses- og projekteringsarbejde.
 Spørgsmål 47:
Idet der henvises til vedlagte artikel i Politiken af 30. marts 1987 (udeladt her), spørges, om ministeren vil forelægge notatet fra ministeriets planlægningsafdeling til brostyrelsen for udvalget.
 Svar:
Det pågældende notat fra ministeriets planlægningsafdeling, dateret 4. marts 1987, vedlægges (optrykt som selvstændigt bilag, se side 37 ff.).
 Spørgsmål 48:
Mener ministeren, at der bør opbygges en selvstændig teknisk organisation under broselskabet? Svar:
Broselskabets opgave er ifølge § 8, stk. 1, i forslag til lov om anlæg af fast forbindelse over Storebælt at forestå projekteringen og som bygherre opførelsen af den faste forbindelse.
 Selskabet har foreløbig ansat en teknisk direktør.
Jeg anser det for en selvfølge, at selskabet selv råder over en stab af teknisk kyndige.
Det har imidlertid været forudsat, at den overvejende del af det meget store projekteringsarbejde, der er tale om, udføres af teknikere uden for broselskabets egen organisation.
 Spørgsmål 49:
I forlængelse af spørgsmål 13 ønskes en skematisk (grafisk) opstilling over broselskabets opbygning, hele organisation og bemanding, herunder en opstilling over broselskabets forventede årlige omkostninger 1987-1993 fordelt på minimalt:
a.
Bestyrelsesomkostninger.
b.
Direktionsomkostninger.
 c. Øvrige personaleomkostninger.
 d. Øvrige driftsomkostninger.
 Svar:
Som anført i mit svar på spørgsmål 13, er det min hensigt at overlade det til bestyrelsen for A/ S Storebæltsforbindelsen at opbygge selskabets organisation og bemande denne efter en successiv, nøje overvejelse af, hvilke opgaver selskabets egen organisation bør løse, og hvilke opgaver der mest hensigtsmæssigt henvises til udførelse ved at engagere bistand uden for selskabets organisation.
Jeg mener i øvrigt, at det er fundamentalt i strid med den valgte organisationsform, hvis ministeren skulle udstede direktiver for selskabets virksomhed med den detaljeringsgrad, som en besvarelse af det stillede spørgsmål forudsætter.
Men rent bortset herfra ville jeg ikke på indeværende tidspunkt være i stand til på forsvarlig måde at give en tilfredsstillende besvarelse.
Om størrelsen af det sandsynlige niveau for honorar til bestyrelsen har jeg udtalt mig i svaret på spørgsmål 13.
Direktionen er endnu ikke sammensat.
En administrerende direktør er ikke ansat.
Jeg har derfor intet grundlag for at udtale mig om det sandsynlige niveau for direktionens aflønning.
Størrelsen af lønudgifterne vil naturligvis i første række afhænge af, hvor stor en medarbejderstab selskabet får.
Da jeg ikke kender antallet, kan jeg ikke vurdere størrelsen af lønudgifter.
Jeg skal imidlertid understrege, at det er hensigten at begrænse organisationens størrelse, jf. mit svar på spørgsmål 48.
De øvrige driftsomkostninger (i snæver forstand) vil afhænge af antallet af medarbejdere.
Hvad der må henregnes til »driftsomkostninger« i regnskabsteknisk forstand, er imidlertid  

 et andet spørgsmål.
Det er imidlertid for inddækningen af udgifterne til anlæggets etablering ligegyldigt, om der regnskabsteknisk er tale om en »anlægsudgift« eller en »driftsudgift«.
Begge  

 kategorier af udgifter skal inddækkes gennem afgifter fra DSB og vejtrafikken.
Det bør dog herved noteres, at den del af selskabets omkostninger, der ikke lader sig henføre enten til jernbaneforbindelsen eller til vejforbindelsen, efter det forelagte lovforslag belaster vejforbindelsen.
 Spørgsmål 50:
I svaret på spørgsmål 32 oplyses det, at lovforslagets skøn over anlægsudgifterne »er behæftet med en række betydelige usikkerheder«.
Det ønskes oplyst, hvor den øvre og nedre grænse for denne usikkerhed skønnes at ligge.
 Svar:
Mit svar på spørgsmål 32 må ses på baggrund af, at spørgsmålet rettede sig på et bestemt element i anlægget, nemlig dæmningslængder.
Det er klart, at dette enkeltpunkt vil afhænge af, hvilket principanlæg der vælges, f.eks. højbro eller tunnel, sænketunnel eller boret tunnel.
Spørgsmålet måtte følgelig besvares med en bredere indfaldsvinkel, end spørgsmålet i og for sig forudsatte.
Når anlægsloven holder spørgsmålene om højbro eller tunnel for vejforbindelsen og tunneltype for jernbaneforbindelsen til krydsning af Østerrenden åbne, er årsagen først og fremmest hensynet til økonomien, idet det billigste alternativ vil blive valgt, hvis andre forhold ikke fører til at modificere dette udgangspunkt.
Ved vurdering af, hvilket alternativ der er »billigst«, må hensyn til så væsentlige elementer som anlægstid  

 og risikoen for under arbejdets udførelse at møde uforudsete forhold indgå.
Imidlertid har der været arbejdet således med de foreliggende alternativer og tilhørende overslag, at jeg ikke skønner usikkerheden på det samlede anlægsoverslag for fast forbindelse over Storebælt for at være større end overslaget for et andet stort bro- eller tunnelanlæg, der har været udført her i landet.
Netop muligheden for at vælge det anlægsøkonomisk fordelagtige alternativ, baseret på det videre undersøgelses- og projekteringsarbejde, bestyrker denne antagelse.
 Spørgsmål 51:
Det ønskes oplyst, hvor stort et beløb påløbende renter i byggeperioden skønnes at blive.
 Svar:
Som også spørgsmålets formulering forudsætter, er der betydelige usikkerhedsmomenter knyttet til en forudsigelse om størrelsen af renteudgiften i byggeperioden.
En afgørende faktor vil være den rente, hvortil de fornødne lån kan optages.
Optages lån i udenlandsk valuta, vil kursudviklingen spille ind.
De nedenfor angivne, skønnede tal forudsætter faste priser og en årsvis renteberegning.
Den realrente, der ligger til grund for beregningen, er ansat til 7 pct. p.a.
Dette må anses for en høj realrente.
Med disse forudsætninger kan renterne for jernbaneforbindelsen i dennes byggeperiode anslås til 1,1 mia. kr.
For vejforbindelsen anslås renteudgiften i byggeperioden til 1,5 mia. kr.
 Spørgsmål 52:
Der spørges, om de nyeste oplysninger om borede tunneler giver anledning til fornyet overvejelse om eventuelt at lade den faste forbindelse for jernbane udføre som en boret tunnel.
 Svar:
I de almindelige bemærkninger til forslag til lov om anlæg af fast forbindelse over Storebælt er anført, at både en sænketunnel og en boret tunnel kan komme på tale til jernbaneforbindelsen under Østerrenden.
Jeg er ikke senere blevet præsenteret for materiale, der kan føre mig til nu at udelukke nogen af de to muligheder.
Det er derfor min opfattelse, at A/ S Storebæltsforbindelsen, hvem det videre undersøgelses- og projekteringsarbejde påhviler, fortsat må overveje begge alternativer.
 Spørgsmål 53:
Ministerens kommentar til den i bilag 25 indeholdte skrivelse fra Miljøministeriet - især den heri indeholdte udtalelse fra den særlige arbejdsgruppe - udbedes.
 Svar:
Miljøministeriets brev af 25. september 1985 mener jeg er så klart affattet, at jeg ikke finder grund til at kommentere det på anden måde end ved at henvise til § 5 i forslag til lov om anlæg af fast forbindelse over Storbælt, hvorefter uændret vandgennemstrømning til Østersøen vil blive sikret ved anlægget.
Det med brevet følgende notat af 4. juli 1985 fra Fredningsstyrelsen (Skov- og Naturstyrelsen) refererer, hvad en arbejdsgruppe fra 1977 har ment.
Jeg ser ingen grund til at kommentere et 10 år gammelt notat, der omhandler spørgsmål, som i den mellemliggende tid har været genstand for videre bearbejdning og drøftelser.
 Spørgsmål 54:
Ministeren udtaler i svar på spørgsmål 43 bl.a., at han ikke har noget kendskab til det igangværende arbejde med anlæg af en boret tunnel i Ålesundområdet i Norge.
Der spørges, om ministeren vil skaffe sig kendskab til det pågældende arbejde.
 Svar:
Ifølge den avisartikel, som spørgsmål 43 henviser til, er der tale om en tunnel i klippegrund.
Som jeg har nævnt i mit svar på spørgsmål 43, anser jeg ikke en sammenligning mellem en sådan tunnel og en tunnel under Storebælt for givende.
Følgelig ser jeg heller ingen grund til at undersøge netop dette tunnelprojekt nærmere.
I øvrigt mener jeg, at det efter stiftelsen af A/ S Storebæltsforbindelsen tilkommer dette selskab at skaffe sig den viden, som skønnes hensigtsmæssig for at kunne forestå det videre undersøgelses- og projekteringsarbejde med den faste Storebæltsforbindelse.
 Spørgsmål 57:
Ministerens kommentar udbedes til vedlagte helsides annonce i Berlingske Tidende den 13. maj 1987, indrykket af A/ S Storebæltsforbindelsen (ikke vedlagt her).
Bl.a. ønskes oplyst, om ministeren kan bekræfte, at »Danmarks store anlægsprojekt er startet«, endnu før Folketinget har vedtaget en lov herom.
Endvidere ønskes prisen for den pågældende annonce oplyst samt prisen for den samlede annoncering i forbindelse med personaleansættelse i A/ S Storebæltsforbindelsen.
 Svar:
Til annoncens overskrift: »Danmarks store anlægsprojekt er  

 startet«, skal jeg bemærke:
Det fremgår af den politiske aftale af 12. juni 1986 mellem regeringen og Socialdemokratiet, at A/S Storebæltsforbindelsen skulle søges oprettet snarest muligt, selv om anlægslov først påregnedes vedtaget i løbet af 2. halvdel af indeværende folketingssamling.
I finansudvalgets aktstykke nr. 27 af 5.
november 1987, hvorved der blev givet tilslutning til at stifte selskabet, hed det: »Af den politiske aftale fra den 12. juni 1986 fremgår det, at den faste jernbaneforbindelse skal anlægges snarest muligt.
Det er derfor vigtigt hurtigt at få etableret selskabet og opbygget den nødvendige byggeorganisation.« I finansudvalgets aktstykke nr. 181 af 8. april 1987, hvorved en udvidelse af aktiekapitalen blev tiltrådt, er anført:
»Da selskabet er stiftet for at fremme forundersøgelser og projektering af fast forbindelse over Storebælt mest muligt, og da selskabet for at opfylde dette formål hurtigt må råde over en større kapital end den hidtil tegnede aktiekapital, må tilslutning til nytegning af kapital tilvejebringes nu.« I de almindelige bemærkninger til lovforslaget siges: »De forberedende arbejder kan gå i gang, når anlægsorganisationen er blevet bemandet og indkørt, hvilket forventes at ske i første halvdel af 1987. De egentlige anlægsarbejders iværksættelse må afvente anlægslovens vedtagelse.« Herefter kan der ikke være nogen tvivl om, at hensigten med at stifte A/ S Storebæltsforbindelsen før anlægslovens vedtagelse har været at fremme forundersøgelser og projektering mest muligt.
Om annoncens overskrift vil jeg sige, at jeg finder den egnet til at tiltrække opmærksomheden hos den personkreds, som man ønsker at få kontakt med.
Om »anlægsprojektet er startet«, når allerede igangværende forundersøgelser intensiveres, på tidspunktet for bygherreorganisationens dannelse eller senere, anser jeg for en strid om ord.
 Jeg har ikke andre kommentarer til annoncen.
Den omtalte annonce i Berlingske Tidende den 13. maj 1987 har kostet 33.750 kr.
Annoncen har været indrykket i Politiken, Berlingske Tidende, Børsen, Ingeniøren, Sjællands Tidende, Fyns Stiftstidende samt Jyllands-Posten.
Den samlede annonceringspris udgør 317.400 kr.
Da annoncen omfatter 14 stillinger, er den gennemsnitlige udgift til annoncering i 7 blade 22.700 kr. pr. stilling.
Hvilket beløb der samlet skal anvendes til annoncering for at få alle stillinger i A/ S Storebæltsforbindelsen besat, har selskabet ikke kunnet oplyse.
Dels ved man endnu ikke, hvor mange stillinger der skal besættes, dels kender man ikke interessen hos kvalificerede emner, hvoraf omfanget af annoncering afhænger.
 Udvalgets spørgsmål til miljøministeren og dennes besvarelse heraf:
 Spørgsmål 55:
Har Miljøministeriet nye undersøgelser eller bemærkninger til den faste forbindelse over Storebælt, herunder også om vandgennemstrømningen til og fra Østersøen? Svar:
Jeg har forelagt spørgsmålet for Miljøstyrelsen, som har udtalt følgende, hvortil jeg kan henholde mig:
»Miljøstyrelsen har ikke iværksat nye undersøgelser, men er bekendt med, at Ministeriet for Offentlige Arbejder har iværksat undersøgelser.
Miljøstyrelsen bekendt er undersøgelserne endnu ikke afsluttet.
 Spørgsmål 56:
Hvilken løsning anser Miljøministeriet for den mest miljøvenlige? En boret tunnel, en sænketunnel eller en bro? Svar:
Det er i anlægslovforslaget forudsat, at forbindelsen udformes således, at Østersøens uforstyrrede tilstand sikres gennem en såkaldt nulblokeringsløsning.
Da dette vil være muligt ved alle tre løsningsmodeller, vil disse alle kunne udformes således, at de er miljømæssigt acceptable.
Jeg kan i øvrigt henvise til vedlagte besvarelse af 15. oktober 1986 af spørgsmål 41 stillet af Tommy Dinesen (SF).
MILJØMINISTERIET Ministerens besvarelse af spørgsmål S 41, stillet af folketingsmedlem Tommy Dinesen (SF) Spørgsmål:
»Vil ministeren arbejde for, at det bliver en boret tunnel under Storebælts bund, der bliver det endelige projekt, når beslutningen om den faste forbindelse skal vedtages, på grund af det alvorlige iltsvind, som er konstateret i de danske farvande og Østersøen?» Svar:
Jeg har forelagt spørgsmålet for Miljøstyrelsen, der har oplyst følgende, hvortil jeg kan henholde mig:
»Ministeriet for Offentlige Arbejder, har som et led i arbejdet omkring den endelige stillingtagen til etablering af en fast forbindelse over Storebælt, ladet gennemføre et omfattende undersøgelsesarbejde med henblik på bl.a. at belyse effekten af en Storebæltskrydsnings indflydelse på salt- og iltfordelingen i Østersøen.
Disse omfattende beregninger har godtgjort, at det er muligt at udforme de forskellige løsninger til fast forbindelse over Storebælt på en sådan måde, at de hver for sig giver uændret salt- og iltindhold i Østersøen.
En Storebæltsforbindelse udformet som en boret tunnel under Storebælt har således ikke med hensyn til salt- og iltfordelingen i Østersøen miljømæssige fortrin fremfor de andre mulige løsninger.« Jeg vil således arbejde for, at den kommende forbindelse ikke forringer vandmiljøet, hverken i indre danske farvande eller Østersøen, hvilket ikke nødvendigvis begrænser mulighederne til en boret tunnel.
 Spørgsmål 58:
Ministerens vurdering af de udgravninger, der planlægges gennemført på Halsskov Rev, og konsekvenserne heraf udbedes (der henvises i øvrigt til brevveksling mellem Korsør Lystfiskerforening og Miljøministeriet).
 Svar:
Ved de skitserede anlæg af enten broer eller sænketunneler i forbindelse med en fast forbindelse over Storebælt vil der ske en vis reduktion af vandudskiftningen mellem Kattegat og Østersøen.
For at sikre den hidtidige vandudskiftning og saltholdighed i Østersøens forskellige dele må der derfor i fornødent omfang ske en kompenserende afgravning af de relevante dele af havbunden mellem Korsør og Sprogø.
Placeringen og udstrækningen af de konkrete gravefelter må afhænge af den nærmere udformning af den faste forbindelse og herunder dens detaljerede placering i terrænet.
Både af hensyn til EF-fuglebeskyttelsesområdet ved Halsskov Rev og de lokale fiskeriinteresser finder jeg det væsentligt, at der ved den konkrete afgravning også tages størst muligt hensyn til fuglebeskyttelsesområdet og de lokale naturværdier, når foranstaltningerne gennemføres, for primært at sikre bevarelse af Østersøens naturværdier.
Herunder må overvejes muligheden af ved en hensigtsmæssig deponering af de afgravede materialer lokalt at genskabe erstatningsbiotoper for dem, som måtte blive berørt ved afgravningen.
Jeg tror, at det ved tilrettelæggelsen af afgravningerne efter ovennævnte retningslinier også vil være muligt at imødekomme en række af de ønsker, som Korsør Lystfiskerforening har fremført.
Udvalgets samrådsspørgsmål til ministeren for offentlige arbejder og dennes skriftlige besvarelse heraf Samrådsspørgsmål A lyder således:
Der ønskes en uddybning af det skriftlige svar på spørgsmål 49 (bilag 37) angående Storebæltsselskabets omkostninger.
 Herunder ønskes en drøftelse af:
a.
Bestyrelsesomkostninger.
b.
Direktionsomkostninger.
 c. Øvrige personaleomkostninger.
 d. Øvrige driftsomkostninger.
 Svar:
Udvalget har ønsket at få de oplysninger, som jeg på nuværende tidspunkt er i stand til at give om de forskellige kategorier af udgifter ved drift af A/S Storebæltsforbindelsen.
 1. Om bestyrelseshonorarerne kan jeg sige følgende:
Det er på en generalforsamling i selskabet vedtaget indtil videre at fastsætte det årlige honorar til formanden til 180.000 kr., til næstformanden til 120.000 kr. og til de øvrige bestyrelsesmedlemmer til 80.000 kr.
 Det betyder, at det årlige honorar til bestyrelsen udgør 780.000 kr.
For en ordens skyld skal jeg bemærke, at honoraret til to bestyrelsesmedlemmer, altså 160.000 kr., indbetales til statskassen.
 2. Om direktionen kan jeg oplyse:
 Der er nu ansat en administrerende direktør og en teknisk direktør.
Bestyrelsens hensigt er at ansætte en 3. direktør med særlig sigte på finansiering og økonomistyring.
Lønnen til de 3 direktører vil udgøre 2,3 mill. kr. årligt, hvis den 3. direktør aflønnes som den tekniske direktør.
 Hertil kommer udgift til pension, bil og telefon.
3. Som det er udvalget bekendt, er selskabets organisation under dannelse.
Den administrerende direktør er ikke tiltrådt.
 Direktionen er endnu ikke endeligt sammensat.
Følgelig er der heller ikke nogen endelig organisationsplan for selskabet.
Hvor stort et personale der ansættes, vil - som jeg har understreget ved adskillige lejligheder i første række afhænge af, hvor mange og hvor store arbejdsopgaver der løses direkte inden for selskabets egen organisation.
At den overvejende del af projekteringsarbejdet skal udføres uden for selskabet, har vi hele tiden forudsat, men der er vide rammer for, hvor grænsen nærmere drages.
Det er klart, at denne grænsedragning vil være en løbende proces i hvert fald i de første år, hvor hovedparten af projekteringsarbejdet skal udføres.
Under disse omstændigheder er der ikke udarbejdet noget budget for selskabets »drift« i snævrere forstand.
Da udvalget imidlertid nu er vendt tilbage til dette spørgsmål, har jeg bedt selskabet om til brug for samrådet at give mig nogle rent skønsmæssige tal.
4. Posten øvrige personaleomkostninger har selskabet skønnet til 8 mill. kr. i det første driftsår regnet fra 1. april i år.
5. Andre kategorier af udgifter har selskabet for det første driftsår ansat til følgende beløb:
 a) Kontorholdsudgifter: 5 mill. kr.
 b) Lånt personale udefra: 2 mill. kr.
 c) Etableringsudgifter og visse konsulentydelser af ikke teknisk art:
 6 mill. kr.
 d) Teknisk rådgivning: 30 mill. kr.
Det skønnes, at der i årets løb vil blive udført forundersøgelser for 70-75 mill. kr.
 Men må jeg igen understrege, at der er tale om helt skønsmæssige tal.
De hviler af de grunde, jeg har redegjort for, ikke på en sædvanlig budgetlægning.
Endelig skal jeg bemærke, at selskabet fra 1. januar 1987 skal afholde udgifterne med driften af øen Sprogø.
6. Hermed har jeg i det omfang, som det har været mig muligt, givet de tal, som udvalget har ønsket.
Men jeg må gøre nogle tilføjelser.
Hvilke udgiftskategorier der er »driftsudgifter« i  

 regnskabsmæssig forstand, har jeg ikke taget hensyn til i mine talmæssige oplysninger.
Eksempelvis vil de egentlige »forundersøgelser« antagelig skulle betragtes som en anlægsudgift.
Men som jeg har fremhævet i mit svar på spørgsmål 49, er sondringen mellem »driftsudgifter« og »anlægsudgifter« uden reel  

 betydning.
Begge udgiftskategorier skal vi have dækning for gennem afgifter for brugen af den faste forbindelse.
Egentlige anlægsudgifter er naturligvis ikke medtaget i foranstående tal.
Endelig må jeg sige, at der som bekendt for snart et år siden er truffet politisk beslutning om at henlægge den direkte styring af dette store anlægsarbejde til et selskab - altså en organisatorisk enhed uden for staten som sådan.
Denne realitet må vi så også tage konsekvensen af.
Dette indebærer bl.a., at jeg og ministeriet som sådant ikke engageres i den løbende styring af projektet, herunder dets budgetlægning.
Kun når væsentlige punkter i projektet skal lægges fast, vil de politiske organer blive engageret.
Og i den forbindelse vil jeg gerne gentage mit allerede givne tilsagn om, at jeg, inden jeg tiltræder de afgørende valg i projektudformningen, vil orientere udvalget herom.
Folketingets udvalg om offentlige arbejder Christiansborg, den 3. marts 1987 Rejserapport Til Folketingets præsidium Folketingets udvalg om offentlige arbejder gennemførte i dagene 1.-9.
 februar 1987 en studierejse til USA.
 I rejsen deltog fra Folketinget følgende medlemmer:
J.
K.
Hansen (S), formand, Jens Peter Jensen (V), næstformand, Kaj Ikast (KF), Alice Brask (KF), John Arentoft (KF), Lizzie Lichtenberg (KF), Svend Heiselberg (V), Inger Stilling Pedersen (KRF), Ole Vagn Christensen (S), Hans Erenbjerg (S), Jens Peter Lerke (S), Helge Mortensen (S), Jimmy Stahr (S), Poul Søgaard (S), Tommy Dinesen (SF), Ole Henriksen (SF), Helge Dohrmann (FP) og Elisabeth Bruun Olesen (VS) samt udvalgssekretæren.
 Endvidere deltog:
Frode Nør Christensen, minister for offentlige arbejder, Jørgen L.
Halck, departementschef, Mogens Elming, ministersekretær, Ole Andresen, generaldirektør, DSB, H.
H.
Gotfredsen, afdelingsingeniør, Vejdirektoratet, og Torkil Eriksen, økonomisk konsulent, planlægningsafdelingen.
Efter flyrejsen over Atlanterhavet var der 3 timers ophold i Seattle inden videretransport til San Francisco.
Der var ikke planlagt aktiviteter hjemmefra, men til udvalgets positive overraskelse var der af den stedlige honorære konsul arrangeret en busrundtur i Seattle, hvor udvalget fik det første indtryk af USA.
Programmet indledtes i øvrigt dagen efter med besøg hos diverse myndigheder i San Francisco.
Formiddagen blev primært afsat til besøg hos BART (Bay Area Rapid Transit (System)), den lokale S-togsadministration, hvor især den 5,8 km lange BART-tunnel under San Francisco-bugten blev genstand for nærmere drøftelser.
BART-tunnelen er opbygget af stålelementer på ca. 100 meters længde, og det dybeste punkt ligger 40 meter under havoverfladen (som ved Østerrenden på Storebælt). Stålrørssænketunneler er ikke tidligere bygget i Danmark, men kan meget vel blive et realistisk alternativ til den mere gængse betonsænketunnel.
Bygningen af stålrørselementerne vil i givet fald kunne finde sted på skibsværfterne, der i de senere år ikke har haft tilstrækkelig med opgaver til at opretholde normal beskæftigelse.
Under frokosten og på den efterfølgende busrundtur i San Francisco området blev der givet oplysninger om og beset en lang række af de broer, som San Francisco er så rig på.
Ud over Golden Gate Bridge, der er et fortrinligt eksempel på, hvad god vedligeholdelse betyder for en bros levetid, er der en halv snes broer af forskellig konstruktion, alder og længde.
Det kan nævnes, at den længste er over 13 km lang, hvor der ved Storebælt er tale om brolængder på mindre end 6 km.
Den efterfølgende dag (tirsdag) fløj udvalget fra San Francisco til New Orleans med mellemlanding i Dallas.
En flyvetur på ca. 5 timer, der blev afviklet problemfrit.
Onsdag besøgte udvalget Greater New Orleans Expressway Commission, hvor Lake Pontchartrain Causeway-broprojektet blev præsenteret.
Opførelsen af Pontchartrain-broen, der med sine mere end 40 km er verdens længste vejbro, blev fremvist på film, og udvalget fik efterfølgende lejlighed til en bustur tur-retur over broen med briefing undervejs.
Et særlig interessant element ved denne bro er de sikkerhedsforanstaltninger, der er taget med henblik på at undgå skibsstød.
Efter frokost blev Greater New Orleans Bridge, der er under opførelse, besigtiget.
Denne bro, der fører over Mississippifloden, er en ren vejbro med et hovedspænd på knap 500 m.
Efter besigtigelsen af Greater New Orleans Bridge kørte udvalget til lufthavnen, hvorfra der skulle flyves med United Airlines til Washington.
Ved ankomsten til lufthavnen blev det imidlertid meddelt, at flyet var aflyst.
Efter diverse ombookinger, flyuheld m.m. endte udvalget i New York kl. 22.30. Her blev det oplyst, at der ikke kunne fremskaffes hotelværelser, hvorfor det blev nødvendigt med en mere end 6 timer lang bustur til Washington, hvortil udvalget ankom ved 7.30 tiden.
Det blev på den baggrund nødvendigt at aflyse en del af denne dags program, herunder bl.a.
 et besøg hos Department of Transportation.
Efter frokost hos den danske ambassadør, Eigil Jørgensen, kørte udvalget herefter til Baltimore, hvor Fort McHenry-tunnelen blev fremvist af de lokale myndigheder.
Fort McHenry-tunnelen er i lighed med BART-tunnelen i San Francisco udført i stål og fører på en strækning af 1,6 km en 8-sporet motorvej under Baltimores havn.
Strækningen var først planlagt udført som en bro, men da et af USAs nationale mindesmærker, Fort McHenry, i givet fald ville blive lukket inde bag denne påtænkte bro, blev der i stedet projekteret en tunnelforbindelse.
At denne tunnel ville koste adskillige millioner dollars mere end en bro, afskrækkede ikke de besluttende myndigheder fra at vælge den dyre løsning.
Efter præsentationen af anlægget blev der efterfølgende afholdt reception af Fort McHenry-myndighederne, hvorefter der var afgang med bus til New York.
Fredag formiddag aflagde udvalget besøg hos Port Authority of New York, der administrerer en lang række broer, tunneler, S-baner, flyvepladser og havne i New York-området samt World Trade Center (to 107 etagers højhuse på Manhattan). Under besøget hos Port Authority foretog udvalget bl.a. en togtur under Hudson-floden.
Om eftermiddagen besøgte udvalget New York City Transit Authority, hvor udvalget bl.a. blev orienteret om East River-tunnelen, der stod færdig i 1981.
Under besøgene i New York fik udvalget et godt indblik i, hvorledes afviklingen af New Yorks kollektive trafik finder sted, hvilket kan få stor betydning, når udvalget skal diskutere udbygningen af Københavns nærtrafik.
Søndag morgen (lørdag var fridag) blev udvalget kørt rundt i New York-området, hvor der var lejlighed til at besigtige en lang række broer og tunneler, bl.a.
Verrazano Narrows-broen, en 4,2 km lang hængebro i 2 etager med 12 vejspor.
Frokosten blev indtaget i den danske sømandskirke i Brooklyn, og herfra kørte udvalget til lufthavnen, hvorfra afrejse fandt sted kl. 18.30.
Formålet med besøget var at besigtige broer og tunneler samt at opsamle indhentede erfaringer om drift og administration af sådanne anlæg.
Disse formål blev opfyldt i rigeligt mål, og at udvalget samtidig fik et indblik i dereguleringen af luftfarten i USA, gjorde ikke rejsen mindre relevant.
 P.u.v.
J.
K.
Hansen formand Henvendelse fra professor H.
Lundgren H.
Lundgren Professor, dr. techn.
Bygning 115 Danmarks Tekniske Højskole 2800 Lyngby Den 8. maj 1987 Fhv. minister J.
K.
Hansen, MF formand for Folketingets udvalg om offentlige arbejder Vedrørende: Forslag til lov om anlæg af fast forbindelse over Storebælt Det står mig helt klart, at vedlagte brev til udvalget om offentlige arbejder fremkommer på et meget sent tidspunkt i udvalgets arbejde med at færdiggøre sin betænkning.
Jeg håber dog, at udvalget vil finde muligheder for at tage hensyn til synspunkterne i brevet, idet man i modsat fald kunne komme i følgende højst uønskede situation: Folketinget vedtager en anlægslov, der fordyrer sænketunnelprojektet med ca. 2 mia. kr., idet hensigten er at lade Østersøen »uberørt«, dvs. at man hindrer den forbedring af salt- og iltforholdene, som der er brug for på grund af den faste forbindelse over Øresund.
På et lidt senere tidspunkt bygger man derefter sidstnævnte, som også fordyres, for at man for Øresund ligeledes kan få en »nulblokeringsløsning«.
Da vi her har at gøre med landets største ingeniørprojekt og tillige med yderst komplicerede problemer for Østersøens økologi, har jeg naturligvis ikke ønsket at stå alene ved udarbejdelsen af dette brev.
Jeg har derfor søgt (og fået) støtte eller kommentarer fra mange personer med forskellig sagkundskab.
Indholdet af brevet er dog alene mit ansvar.
 80 eksemplarer af dette brev vedlægges.
Med venlig hilsen H.
Lundgren H.
Lundgren Professor, dr. techn.
Bygning 115 Danmarks Tekniske Højskole 2800 Lyngby 8. maj 1987 Folketingets udvalg om offentlige arbejder Vedrørende: Forslag til lov om anlæg af fast forbindelse over Storebælt Idet jeg takker, fordi udvalget venligst gav mig foretræde den 21.
april 1987, beder jeg om, at mit brev af samme dato, som på grund af sygdom måtte gøres ganske kort, erstattes af nærværende, som ligeledes fremsendes i 80 eksemplarer.
1. Forslag Under henvisning til nedenstående redegørelse beder jeg udvalget overveje følgende to ændringsforslag.
Ændringsforslag I I § 4 foreslås tilføjet:
Stk. 4. Forsvarsministeriet (farvandsdirektoratet) tilrettelægger sådanne foranstaltninger, som er nødvendige for så effektivt som muligt at sikre lavbroen mod påsejling af skibe, som ved fejlnavigering kommer ind i Vesterrenden i stedet for i Østerrenden.
Disse foranstaltninger skal være gennemført senest, når motorvejsforbindelsen tages i brug.
Ændringsforslag II § 5 foreslås formuleret således:
§ 5. Anlæggets to etaper udformes af hensyn til havmiljøet, herunder fiskeriet, således, at saltholdigheden i Østersøen forøges noget mere end svarende til den formindskelse, som den faste forbindelse over Øresund vil forårsage.
Endvidere således, at iltindholdet i Bælthavet og Østersøen bliver så højt som muligt.
Stk. 2. Det i henhold til § 8 oprettede aktieselskab iværksætter de undersøgelser, som er nødvendige for at sikre opfyldelsen af kravene i stk. 1.
2. Bemærkninger til Ændringsforslag I Med separate forbindelser over Østerrenden ligger den største risiko for en langvarig afbrydelse af forbindelsen mellem Øst- og Vestdanmark i en påsejling af lavbroen over Vesterrenden med et stort skib.
Da en sådan afbrydelse ville få katastrofale konsekvenser for landets trafik og økonomi, må det anses for nødvendigt at gennemføre de i ændringsforslaget omtalte foranstaltninger.
Risikoen reduceres naturligvis afgørende, såfremt en af forbindelserne over Vesterrenden lægges i tunnel.
3. Bemærkninger til Ændringsforslag II I § 5 i det foreliggende forslag til anlægslov stammer ordlyden »sikres en uændret vandgennemstrømning i Storebælt« fra § 2 i  

 den politiske aftale mellem regeringen og Socialdemokratiet.
Bestemmelsen tager sigte på, at man får en såkaldt »nulblokeringsløsning«, dvs. en løsning som er neutral med  

 hensyn til miljøet i Østersøen.
Bortset fra vanskeligheden med at definere, hvad man skal forstå ved en »neutral løsning«, gælder det imidlertid - som det vil fremgå af nærværende brev - at den væsentligste forudsætning for denne del af den politiske aftale nu er bortfaldet.
Denne forudsætning bestod i, at de anlægsøkonomisk optimale løsninger - ifølge beregningerne i 1985 - ville medføre en reduktion af saltholdigheden i Østersøen.
Imidlertid står det i dag klart, at disse optimale løsninger - med jernbanesænketunnel under Østerrenden - kan udformes således, at saltholdigheden i Østersøen forøges i stedet for at formindskes.
Hertil kommer det overordentlig væsentlige moment, at den faste forbindelse over Øresund, hvis den skal være anlægsøkonomisk optimal, nødvendigvis vil medføre en reduktion af saltholdigheden i Østersøen.
Ved at anvende en »nulblokeringsløsning« for både Storebælt og Øresund vil man derfor fordyre begge projekter uden at opnå nogen fordel for Østersøen.
Hvis man derimod for begge projekter vælger en anlægsøkonomisk optimal løsning, kan Storebæltsprojektet udformes således, at det mere end ophæver den reduktion af saltholdigheden, som Øresundsprojektet vil give.
Det er muligt, at man for den resulterende forøgelse af saltholdigheden bør sætte en øvre grænse, f.eks. 0,3 promille for Bornholmsbassinet (øst for Bornholm). Forøgelsen i Gotlandsdybet (øst for Gotland) vil da blive højst 0,2 promille.
I overfladen af Gotlandsdybet viser målingerne i tidsrummet 1977-84 en tilfældig variation op og ned mellem 6,9 og 8,1 promille med en svagt faldende tendens på i alt 0,3 promille i løbet af 8 år.
Såfremt ændringsforslag II gennemføres, vil man - takket være den siden juni 1986 fremkomne øgede videnskabelige forståelse af opblandingsprocesserne - kunne opnå nedennævnte fordele, der hænger sammen med, at det i anlægsøkonomisk henseende optimale projekt ikke behøver at formindske, men tværtimod kan bringes til at forøge saltholdigheden i Østersøen, hvilket dog i væsentlig højere grad gælder for en sænketunnel end for en boret tunnel under Østerrenden:
A.
Gennem en forøgelse af saltholdigheden i Østersøen med samtidig hensyntagen til iltindholdet forbedres levedygtigheden af torske- og brislingeæg.
B.
Inden for en afstand af skønsmæssigt 200 km fra Sprogø forøges iltindholdet i dybvandet, jf. de siden 1981 konstaterede iltsvindsfænomener i dette område.
C.
Der vil ske en mindre forbedring af miljøforholdene i den centrale Østersø, idet næsten alle baltiske oceanografer er enige om, at saltprofilet under 100 m dybde har en uheldig form.
D.
Kompensationsuddybningerne på Sprogø Østrev og på Halsskov Rev undgås.
E.
Hvis jernbanetunnelen udføres som sænketunnel, kan dens længde formindskes fra 5,5 km til højst 3,5 km.
F.
Længden af Vestbroen kan formindskes, idet dæmningerne kan gøres længere.
G.
Længden af Østbroen i 2. etape kan reduceres, idet dæmningerne gøres længere.
H.
Som følge af punkterne D.-H. kan anlægsomkostningerne for de to faste forbindelser - med jernbanetunnel under Østerrenden - reduceres med tilsammen ca. 2 mia. kr.
4. Det økologiske grundlag for den politiske aftale af 12. juni 1986 Som det fremgår af bemærkningerne til lovforslaget, er der i de senere år foretaget mange undersøgelser af den faste forbindelses mulige påvirkninger af havmiljøet.
To af hovedemnerne i disse undersøgelser har været saltindholdet og iltkoncentrationen i Østersøen og Kattegat.
Med hensyn til førstnævnte har der været udført omfattende beregninger af langtidstilstanden, dvs.
ændringen af saltindholdet i Østersøen øst for Bornholm efter 10-30 års forløb, som følge af bygningen af de faste forbindelser.
De vigtigste resultater af disse beregninger er nedfældet i rapporten af oktober 1985 fra Storebæltsgruppen, Christiani & Nielsen samt LICconsult:
»Forbedring af gennemstrømningsforholdene Tekniske muligheder og anlægsøkonomiske konsekvenser« Fra denne rapports tabel side 12 citeres følgende tal for kombineret vej- og baneforbindelse med sænketunnel under Østerrenden:
Grundlaget for resultaterne i denne rapport var følgende: Det blev beregnet, hvor meget vandstrømmen gennem Storebælt, til og fra Østersøen, ville blive reduceret som følge af lange dæmninger og tunnelramper samt bropiller.
Med den på det pågældende tidspunkt foreligende stationære langtidsmodel blev derefter beregnet formindskelsen af saltholdigheden i det øvre lag af Bornholmsbassinet (øst for Bornholm), jf. tallet 7,0 promille for projekt 3 a ovenfor.
Derefter blev det undersøgt, hvilke afkortninger af dæmninger og tunnelramper med tilhørende forlængelser af bro- og tunnelstrækninger der ville være nødvendige, hvis vandstrømmen skulle være den samme som under de nuværende forhold.
Da disse ændringer ikke var tilstrækkelige til at opnå det fornødne gennemstrømningsareal, blev det desuden foreslået, at der i Østerrenden skal udføres såkaldte kompensationsuddybninger.
Som det vil ses, var den formindskelse af salholdigheden, som fremgik af de daværende beregninger, således den afgørende årsag til, at man fra teknisk side gik over til at udvikle »nulblokeringsløsninger«.
Da forhandlingerne mellem regeringen og Socialdemokratiet efter den tekniske afklaringsfase i efteråret 1985 gik ind i den politiske fase i foråret 1986, havde forhandlingsparterne således ikke nogen anden rimelig mulighed end at vælge en »nulblokeringsløsning«, såvel for 1. som 2. etape.
Dette valgte man så at udtrykke gennem formuleringen »sikres en uændret vandgennemstrømning i  

 Storebælt«.
At det under overvejelserne i Ministeriet for Offentlige Arbejder, Fiskeriministeriet og Miljøministeriet var nødvendigt at se med megen alvor på salt- og iltindholdet i Østersøen, kan illustreres med nedenstående Tabel 1, som indgik i det materiale, som af statsbiolog Ole Bagge fra Danmarks Fiskeri- og Havundersøgelser blev forelagt ved et møde i Dansk Ingeinørforening den 28. oktober 1986.
Torskeæggene svæver frit i vandet i en dybde (50-70 m), hvor saltholdigheden svarer til æggenes vægtfylde.
Diagrammerne over antal æg pr. m3 viser, at der er en kritisk undergrænse på ca. 11 promille salt, og at hovedparten af æggene befinder sig i lag med 11-15 promille.
Inden for dette område er det iltindholdet, som er afgørende for æggenes levedygtighed, med en kritisk undergrænse på 40 pct. mætning.
Tabel 1: Torskeæg i forskellige områder af Østersøen Tabellen viser, at man ikke fra dansk side ville kunne tage ansvaret for en reduktion af salt- og iltindhold.
Men den viser - sammenholdt med visse diagrammer - også, at en vis forøgelse af saltholdigheden kunne være særdeles ønskelig, idet en sådan forøgelse ville medføre, at torskeæggene ville komme til at ligge lidt højere i vandet, f.eks. 1 m, hvor iltindholdet ville være lidt større.
Det fremgår af de tilhørende temperaturdiagrammer, at dette også ville bringe æggene lidt nærmere det lag med minimumstemperatur (godt 3 ), som er karakteristisk for Østersøen.
Dette ville være en (beskeden) fordel, da iltens opløselighed er størst ved lave temperaturer.
Der er dog højst tale om et temperaturfald på et par tiendedele af en grad, mens størstedelen af æggene i øjeblikket befinder sig i en zone, hvor temperaturen ligger mellem 4 og 7 .
5. Den oceanografiske baggrund for saltholdigheden i Østersøen Østersøen forsynes med salt gennem de danske bælter, og »hovedpulsåren« udgøres af Østerrenden i Storebælt og - videre  

 mod øst - af Fehmarnbælt, Bornholmsgattet (mellem Sverige og Bornholm) og Stolperenden (midt mellem Karlskrona og Gdansk) frem til Gotlandsdybet øst for Gotland.
Forsyningen med salt ville være større, hvis ikke denne »hovedpulsåre« mellem Gedser og pynten Darss (i Østtyskland)  

 havde en forsnævring, bestående af Darss-tærskelen med en største vanddybde på kun 17 m.
I farvandene inden for Skagen er der næsten altid to lag vand: overfladevandet og dybvandet.
Skillefladen mellem de to lag ligger højest ved grænsen til Skagerrak, i Storebælt normalt i 10-20 m dybde, men ved Darss-tærskelen ofte så dybt, at det saltere dybvand ikke kan løbe over tærskelen.
 Østersøen forsynes derfor i høj grad med salt gennem overfladevandet.
Dette får atter sin saltholdighed gennem opblanding nedefra med dybvand.
Til denne opblanding er der mange bidrag.
Et af de vigtigste er, at overfladevandet pulserer frem og tilbage i forhold til dybvandet. »Hjertet« i denne funktion er de vandstandsvariationer i Nordsøen og Østersøen, som skyldes vejrforholdene: hver gang der er højvande i Nordsøen (og eventuelt lavvande ved Gedser), strømmer vandet gennem Kattegat og Bælthavet ind i Østersøen.
Omvendt, når der er lavvande i Nordsøen.
Hvis der ved Sprogø bygges lange dæmninger og bropiller, sker der en indsnævring af det tværsnit, hvorigennem overfladevandet løber frem og tilbage.
På grund af indsnævringen optræder der et ekstra energitab, og derfor reduceres vandgennemstrømningen.
Da de hidtidige beregninger alene har været knyttet til vandføringen, fulgte heraf, at man nødvendigvis måtte slutte, at saltholdigheden i Østersøen ville blive reduceret.
At det i dag er nødvendigt at korrigere disse beregninger, er forklaret nedenfor.
6. Den nuværende teknisk-videnskabelige opfattelse Hidtil har beregningerne bygget på den simplificerede forudsætning, at opblandingseffektiviteten er 4,5 pct. for samtlige de energitab, der findes mellem Skagerrak og Østersøen.
Ved opblandingseffektiviteten forstås i denne forbindelse, at 4,5 pct.
af energitabene bliver »udnyttet« til at »løfte« det  

 tungere dybvand op i overfladevandet og derved tilføre dette mere salt.
Til denne opblanding er der under de nuværende forhold (især) følgende bidrag:
a.
Overalt i Kattegat og Østersøen giver den lokale vind en opblanding.
b.
Tidevandet og vejrforholdene frembringer høje bølger på skillefladen.
Disse skillefladebølger bryder, når de kommer ind på mindre vanddybder, hvorved der også sker en opblanding.
c.
Når overfladevandet strømmer hurtigere end dybvandet ind i og ud af Østersøen, sker der en blanding, hvorved der trækkes mere salt dybvand op i overfladelaget og mere iltholdigt overfladevand ned i dybvandet.
Bidragene a. og b. påvirkes ikke nævneværdigt at de faste forbindelser.
Hvis man bygger de anlægsøkonomisk optimale faste forbindelser over Storebælt, fremkommer der ekstra energitab på grund af de lange dæmninger og tunnelramper samt bropillerne.
For disse ekstra energitab er der i de hidtidige beregninger også kun regnet med en opblandingseffektivitet på 4,5 pct.
Der er dog her tale om hvirveldannelser af en anden karakter, idet disse konstruktioner giver tredimensionale strømninger, mens de hidtidige simplificerede beregninger kun kan behandle todimensionale strømninger.
Fra flodteknikken er det velkendt, at lange dæmninger og bropiller kan give kraftig erosion af sandbund.
I Storebælt må det forventes, at den forstyrrelse af strømningen, som de lange dæmninger og bropillerne giver anledning til, vil medføre en forøget »erosion« af overfladevandet i dybvandet, fordi dette  

 kun er 0,8 pct. tungere end overfladevandet.
Denne »erosion« er det samme som en forøget opblanding af dybvandet i overfladevandet.
Saltholdigheden i Østersøen er derfor ikke alene et spørgsmål om størrelsen af vandgennemstrømningen, men i lige så høj grad et spørgsmål om størrelsen af opblandingen.
I denne forbindelse kommer følgende faktorer ind:
A.
Lange dæmninger og tunnelramper.
B.
Ikke-strømlinjeformede bropiller.
C.
Bropiller for vejbroen med omgivende øer til beskyttelse mod skibskollision.
D.
Højtliggende sænketunnel.
E. Ændring af strømningsformen fra subkritisk til superkritisk med tilhørende hydrauliske spring, som giver særlig kraftig opblanding.
Denne erkendelse blev der givet udtryk for i bladet »Ingeniøren« af 2. januar 1987 i en kommentar fra civilingeniør, lic. techn.
N.-E.
Ottesen Hansen, som for LICconsult har udført de beregninger, der ligger til grund for den tekniske rapport af oktober 1985. Det hedder i denne kommentar, at man i sensommeren og efteråret 1986 har diskuteret, at den for opretholdelse af saltholdigheden i Østersøen nødvendige opblanding selv ved stærk indsnævring af Storebælt muligvis kunne opnås ved en forøget effektivitet.
7. Konklusion Det fremgår af ovenstående, at man ved afgivelsen af rapporten af oktober 1985 ikke havde gjort sig klart, at de anlægsøkonomisk optimale løsninger (med jernbanesænketunnel under Østerrenden) kan give en forøget, i stedet for en formindsket, saltholdighed i Østersøen.
Der er således nu enighed mellem teknikerne om, at den oprindelige (simplificerede) forudsætning, hvorefter samtlige energitab giver en opblandingseffektivitet på 4,5 pct., ved nærmere betragtning ikke lader sig opretholde.
Udvalget om offentlige arbejder vil således se, at den politiske aftale af 12. juni 1986 hviler på et ufuldstændigt og derfor vildledende grundlag for så vidt angår bestemmelsen om »uændret vandgennemstrømning«.
Mens der af hensyn til fiskeriet af torsk og brisling er fuld enighed om, at en nævneværdig reduktion af saltholdigheden ikke kan accepteres, er der ikke noget stærkt argument imod en mindre forøgelse af saltholdigheden, der vil medføre, at æggene kommer til at svæve lidt højere oppe i vandmassen, hvor iltindholdet også er bedre.
Hertil kommer nu det afgørende moment, at den faste forbindelse over Øresund vil medføre en formindskelse af saltholdigheden i Østersøen.
I april 1987 forelå som »arbetsmaterial« rapporten Fasta foerbindelser oever Oeresund Utredning av effekter på Oestersjoens hydrografi och ekologi, udarbejdet af SMHI (Sveriges Meteorologiska och Hydrologiska Institut) samt SNV (Statens Naturvårdverk). Ifølge denne rapport vil den behandlede udformning af Øresundsforbindelsen resultere i en formindskelse af saltholdigheden i overfladelaget vest for Bornholm på 0,3 promille.
Selv om den svenske model giver større reduktion end tilsvarende danske modelberegninger, er det givet, at den anlægsøkonomisk optimale løsning vil medføre en vis reduktion på grund af indsnævringen af tværsnittet.
Da den maksimale dybde på tærskelen i Drogden kun er 7 m, har man her alene at gøre med overfladevandet.
For den faste forbindelse over Øresund er der således ikke mulighed for gennem særlig udformning af bropiller, tunnel m.v. at forøge opblandingseffektiviteten, således som ved Storebælt, simpelt hen fordi der ikke i Drogden eller Flinterenden er to lag at blande.
Den svenske rapport konkluderer, at den endelige bedømmelse af de økologiske konsekvenser af en fast forbindelse over Øresund også bør omfatte en vurdering af den sammenlagte virkning af de faste forbindelser, som er planlagt for de danske bælter.
Fra dansk side må man herefter konkludere, at der er hårdt brug for den forøgelse af saltholdigheden i Østersøen, som de faste forbindelser over Storebælt vil kunne give.
Det må følgelig anses for ubegrundet, at Danmark - i tilfælde af en jernbanesænketunnel under Østerrenden - skulle forøge sine investeringer i de faste forbindelser over Storebælt med ca. 25 pct. for at opnå en såkaldt »nulblokeringsløsning« for Storebælt for sig.
Med hensyn til den hydrodynamiske opfattelse af forholdet mellem de faste forbindelser over Storebælt og Østersøens saltholdighed, herunder mulighed for kraftigere opblanding, som der er givet udtryk for i dette brev, vil jeg gerne opfordre udvalget til at anmode om en udtalelse fra Dansk Hydraulisk Institut og LICengineering, idet disse i fællesskab for Ministeriet for Offentlige Arbejder udfører modelforsøg med opblandingseffekterne.
Endelig håber jeg, at udvalget vil støtte bestræbelserne for en snarlig iværksættelse af et svensk-dansk arbejde med en dynamisk model for Kattegat-Bælthavet-Østersøen, jf. den henvendelse, som fem uafhængige videnskabsmænd rettede til den danske regering den 7. november 1986 vedrørende etablering af en matematisk marin miljø-model, som også vil få stor betydning for prioriteringen af de danske investeringer i en forbedring af havmiljøet.
Med venlig hilsen H.
Lundgren Notat fra Ministeriet for Offentlige Arbejders planlægningsafdeling Trafikministeriet Planlægningsafdelingen Den 4. marts 1987 Orientering om Storebæltsundersøgelserne 1986/87 1. Indledning De senest gennemførte Storebæltsundersøgelser er sket med baggrund i aktstykke nr. 200 tiltrådt af finansudvalget den 28. maj 1986. I aktstykket skitseredes et undersøgelsesprogram til ca. 27 mill.
kr. med hovedvægt på geologiske og geotekniske undersøgelser til bedre belysning af den borede tunnelløsning.
Tilrettelæggelsen og gennemførelsen af undersøgelserne er foretaget af en styregruppe under planlægningsafdelingens ledelse (Torkil Eriksen) og med deltagelse fra DSB (Preben Avnstrøm), Vejdirektoratet (Christian Tolstrup) og professor N.
J.
Gimsing, DTH.
Hovedindsatsen ved de tidligere års undersøgelser har været rettet mod en belysning af forskellige former for en kombineret vej- og baneforbindelse.
Separate vej- og baneforbindelser har i vid udstrækning været behandlet som varianter til den kombinerede løsning.
Efter indgåelse af den politiske aftale om Storebælt er der sket en yderligere målretning af undersøgelsesaktiviteten i den hensigt på den ene side at tilvejebringe et så godt udgangspunkt som muligt for det aktieselskab, der skal etablere forbindelsen, og på den anden side afstå fra videre undersøgelser, som forudsætter beslutninger, der bør tages af aktieselskabets bestyrelse.
I det følgende er der givet en oversigt over undersøgelserne opstillet efter de spørgsmål, som de tilsigter at belyse.
Som det vil fremgå, er undersøgelserne ikke afsluttede.
De sidste af de igangværende undersøgelser forventes færdige i april måned.
2. Anlæg for 1. etape under Østerrenden Efter den politiske aftale skal jernbaneforbindelsen i 1. etape føres under Storebælts Østerrende i en tunnel.
De senere års undersøgelser af tunnelprojektet har behandlet henholdsvis en boret tunnel og en jernbetonsænketunnel.
Udover en videre belysning af disse tunnelformer har vi fundet det hensigtsmæssigt at få belyst et sænketunnelprojekt, hvor den bærende konstruktion består af et sammensvejset stålrør (stålsænketunnel).
Jo flere væsentligt forskellige tunnelprojekter der udbydes, jo dyrere bliver udbudsfasen, og jo vanskeligere bliver vurderingen af indkomne tilbud, ligesom også danske entreprenører får en vanskeligere opgave med at vælge, hvilket projekt de primært skal satse på at udarbejde tilbud for.
Det har derfor været hensigten med arbejdet i denne fase at føre projekteringen af de tre hovedtyper så langt frem, at man på baggrund heraf sammen med overvejelser over usikkerheder, bygherrerisici, driftsforhold m.v.
i det nye aktieselskab kunne udforme anbefaling om og tage stilling til, hvilke hovedtyper man vil lave udbudsprojekter for.
Projekteringen er derfor ført frem til det såkaldte dispositionsforslagsniveau (efter ABR 75), hvor anlægsoverslag udarbejdes på baggrund af analyse og optimeringsovervejelser af alternative udformninger af projektets hovedelementer.
2.1. Boret tunnel Hovedrådgiveren for projektet om den borede tunnel er det engelske firma Sir William Halcrow & Partners Ltd. (SWHP). Kendskab til geologien og jordlagenes geotekniske egenskaber er helt afgørende for projektet om den borede tunnel.
Vi har derfor under inddragelse af SWHP indgået aftale med Dansk Geoteknisk Institut, bistået af udenlandske og danske eksperter, om et geoteknisk undersøgelsesprogram.
Undersøgelserne har primært været rettet mod at bestemme lokaliseringen af sprække- og foldezoner, de forskellige jordlags udstrækning og egenskaber og hyppigheden af store sten i morænelagene.
Undersøgelserne har inkluderet boring af 10 prøvehuller, bundscanning, optagning af bundprøver, gennemførelse af borehulsforsøg og af laboratorieforsøg samt omfattende seismiske undersøgelser, der dog måtte afbrydes i december på grund af dårlige vejrforhold.
Dansk Geoteknisk Institut har i februar 1987 afleveret deres endelige rapport »Great Belt, Bored Tunnel across the Eastern Channel« tillige med en række dokumentationsrapporter for de enkelte undersøgelsesemner.
Såfremt det vælges at gå videre frem mod udbud af den borede tunnel, bør der allerede her i foråret 1987 indledes supplerende geotekniske undersøgelser.
Disse undersøgelser vil i givet fald indebære en flytning af skibsruten i Storebælt, hvilket kræver international varsling.
Tidsfristerne for en sådan varsling har nødvendiggjort, at vi allerede i november 1986 har måttet foranledige udsendt et første varsel, der i januar er blevet yderligere specificeret, men som snart skal følges op af et mere detaljeret tidsprogram, hvis der skal gennemføres boringer i dybrenden i 1987.
Resultaterne af de geotekniske undersøgelser har løbende ligget til grund for SWHPs overvejelser om hensigtsmæssig linjeføring, tunneleringsmetode, tunnelboremaskiner, tunnelforing, tidsplan og anlægsomkostninger.
Den borede tunnelløsning består af to separate rør, hvert boret med en diameter på 8 m.
Af sikkerhedsmæssige grunde etableres der tværforbindelser mellem rørene.
Efter aftale med DSB er afstanden mellem tværforbindelserne foreløbigt fastsat til 500 m, men det er muligt, at DSB senere vil fremkomme med krav om flere tværforbindelser.
Tunnelen vil på sit dybeste punkt være beliggende ca. 72 m under havets overflade og vil - afhængigt af det endelige valg af stigningsforhold - være 71/2-8 km lang mellem tunnelportalerne.
Hertil kommer åbne rampestrækninger af ca. 1 km's længde både på Sjællandssiden og ved Sprogø.
Selve boringen anbefales foretaget med en såkaldt fuld profil boremaskine med balanceret bentonitslamtryk.
I kammeret foran maskinen vil der være op til 7 atmosfærers tryk.
Kammeret skal derfor ved forsegling holdes adskilt fra den udborede tunnel.
Der har hidtil kun været erfaringer med forseglinger, der kan holde til tryk på 5 atmosfære, men der findes maskiner på tegnebrættet, der skal kunne klare 7-9 atmosfæres tryk.
Endvidere skal der til de anvendte tunnelboremaskiner udvikles særligt udstyr, der kan håndtere de forventede mængder af store sten.
Anlægsperioden skønnes af SWHP til godt 5 år fra indgåelse af kontrakt til åbningen af forbindelsen.
Omkostningerne til selve den borede tunnelstrækning er af SWHP foreløbigt skønnet til ca. 1.250 mill. kr. eksklusive bygherrens ikke uvæsentlige udgifter til tilsyn, bygherrerisici m.v.
Hertil kommer udgifter til rampestrækningerne, der af Christiani & Nielsen A/ S (C & N), afhængigt af de endeligt valgte stigningsforhold, er skønnet til 250-350 mill. kr., ligeledes eksklusive bygherretillæg.
Endvidere er der også ved den borede tunnel udgifter til uddybningsarbejder, der skal kompensere for anlæggets øgede modstand mod vandgennemstrømningen, jf. afsnit 3.
Den endelige rapport fra SWHP er endnu ikke modtaget, hvorfor ovennævnte oplysninger må betragtes som foreløbige.
2.2. Jernbetonsænketunnel C og N har været anvendt som rådgiver ved de tidligere skitseprojekter til sænketunneler.
C og Ns projektforslag har alle været baseret på anvendelsen af tunnelelementer af jernbeton produceret i en til formålet udgravet tørdok.
Det har derfor været naturligt at tildele C og N opgaven at udarbejde et egentligt dispositionsforslag for 1. etapens jernbanetunnel efter ovennævnte princip.
C og N er desuden blevet bedt om at betragte alternativer, hvor påvirkningen på konstruktionen optages i et samvirke mellem en stål- og betonkonstruktion - såkaldte kompositløsninger.
C og Ns dispositionsforslag er baseret på fremstilling af 36 rektangulære tunnelelementer med affasede hjørner og en vandtæt membram yderst.
Tunnellængden på 5,5 km og dybpunktets beliggenhed med tunneloverside i kote ¬ 40 m er fastlagt ud fra en samlet optimering af de skønnede omkostninger til både 1. etapes baneforbindelse og 2.
etapes vejforbindelse samt de kompenserende uddybninger, der er nødvendige for at sikre en uændret vandgennemstrømning i Storebælt.
Den tunnellængde, man vælger ved 1. etapen, vil i forskelligt omfang tilgodese en bro - eller en sænketunnelløsning i 2. etape - og vil i øvrigt have indflydelse på omkostningsfordelingen mellem jernbanedelen og selskabets øvrige aktiviteter.
Ud over selve tunnelstrækningen skal der udføres åbne ramper på godt 1 km's længde ved henholdsvis Halsskov og Sprogø. Hvor jernbanen ligger under havets overflade, foreslår C og N disse ramper udført som drænede ramper.
Dette indebærer en grundvandssænkning, der kan få indflydelse på grundvandsspejlet i et større område.
C og N har skønnet anlægsudgifterne til selve tunnelen til 2.030 mill. kr. og til de åbne ramper til 400 mill. kr.
Hertil kommer godt 300 mill. kr. til kompenserende uddybninger.
Anlægsomkostningerne er eksklusive de forskellige bygherreudgifter, der vil være forbundet med denne løsning.
 Anlægsperioden er skønnet til 5 år.
C og Ns dispositionsforslag er beskrevet i rapporten »Fast forbindelse over Storebælt, Jernbanetunnel under Østerrenden« modtaget i ministeriet i januar 1987.
Til fastlæggelse af den endelige linjeføring for sænketunnelen skal der gennemføres yderligere geotekniske undersøgelser.
De varsler, der er nævnt under omtalen af den borede tunnel, er udformet således, at de også muliggør gennemførelsen af nødvendige undersøgelser for sænketunnelen i 1987, hvis et endeligt undersøgelsesprogram besluttes inden for et par måneder.
Af andre spørgsmål, der snarest bør tages op i forbindelse med sænketunnelprojektet, kan nævnes:
- hvorfra skal de store mængder sand, grus og sten komme? (Miljøministeriet) - hvor skal de store mængder overskudsmateriale deponeres? (Miljøministeriet og eventuelt lokale myndigheder) - hvor bør en tørdok placeres? (Miljøministeriet, lokale myndigheder og arbejdsmarkedsnævn) - udformning af kystmodelleringen ved Halsskov og rampestrækningerne (Miljøministeriet, lokale myndigheder) - hvordan udformes grundvandssænkningsanlæg, således at generne for anden bebyggelse i området minimeres? - stillingtagen til ulykkeslast (påsejling, slæbende og faldende ankre, sunkne skibe, brand osv.).
2.3. Stålsænketunnel Storebæltsgruppen (SBG), som er dannet af de rådgivende ingeniørfirmaer COWIconsult, B.
Højlund Rasmussen og Rambøll og Hannemann, har været engageret til at belyse en stålsænketunnel efter det system, der er udviklet og primært anvendt i USA.
SBG er til denne opgave blevet bistået af tunneleksperten Thomas Kuesel, bestyrelsesformand for det amerikanske rådgiverfirma Parsons Brinckerhoff, Quade og Douglas, som blandt andet har været rådgiver på BART-tunnelen i San Francisco og Fort McHenry-tunnelen i Baltimore.
SBG blev alene anmodet om at lave et dispositionsforslag for selve tunnelstrækningen og har således overtaget længdeprofil og de åbne, drænede ramper fra C & Ns forslag til jernbanesænketunnel.
Efter en række undersøgelser er der valgt en enkelt stålskalsløsning, der danner den vandtætte membran om to adskilte tunnelrør.
Stålkonstruktionen kan bygges på et skibsværfts bedding eller tørdok og siden udstøbes med armeret beton ved en udrustningskaj inden endelig udsejling med henblik på sænkning.
Ligesom ved jernbetonsænketunnelen vil der være gennemgangsmulighed mellem de to rør for hver godt 70 m.
SBGs overslag over anlægsomkostningerne eksklusive bygherreomkostninger er på 1.750 mill. kr.
Hertil kommer omkostningerne til åbne ramper og kompenserende afgravninger, der er forudsat udført som for jernbetonsænketunnelen og af C & N er skønnet til i alt 700 mill. kr.
 Det foreslåede tidsprogram giver en anlægsperiode på 5 år.
SBGs dispositionsforslag er beskrevet i rapporten »Immersed Steel Tube Tunnel for Dual Track Railway« fremsendt til ministeriets planlægningsafdeling i januar 1987.
Hvis man vælger at gå videre med udformning af et egentligt udbudsprojekt for stålsænketunnelen, bør man i tilknytning hertil i vid udstrækning gennemføre de samme yderligere undersøgelser som nævnt under jernbetonforslaget til en sænketunnel.
Det skal bemærkes, at der ikke er tale om en udtømmende beskrivelse af undersøgelsesaktiviteter.
Efter afleveringen af dispositionsforslaget har SBG afleveret et addendum til deres rapport, der beskriver en anden produktionsmetode for tunnelelementerne, der efter SBGs skøn kan medføre besparelser af størrelsesordenen 150 mill. kr.
2.4. Entreprenørvurdering af dispositionsforslag Dispositionsforslagene er udarbejdet af forskellige rådgivere med forskellige erfaringer i henseende til prisgrundlag m.v.
For at få en harmoniseret vurdering af forslagene og for at få inddraget entreprenørers særlige erfaringer og ressourceindfaldsvinkel har vi anmodet tre erfarne ingeniører ansat i entreprenørfirmaerne Højgaard og Schultz og Monberg og Thorsen om at give deres vurdering af rådgivernes forslag.
Entreprenørgruppen er blevet bedt om specielt at anføre sin opfattelse af usikkerheden tilknyttet de enkelte overslag, herunder usikkerheden på de anførte tidsplaner.
Vurderingen skal ske i en dialog med de rådgivende ingeniørfirmaer og resultere i en identificering af dele af projekterne, som det i de efterfølgende faser kan anbefales at ofre særlig opmærksomhed.
Idet de rådgivende ingeniørers angrebsvinkel implicit inddrager konkurrenceforholdet mellem de bydende entreprenører, er det forventeligt, at entreprenørernes vurdering af anlægsomkostningerne ligger højere end rådgivernes.
Entreprenørerne har endvidere anført, at de overalt, hvor de ikke er gået i detaljer, har anlagt konservative skøn over omkostningerne, men at dette er gjort ensartet for de tre projekter.
Også dette forhold gør, at niveauet for entreprenørernes vurdering af omkostningerne ligger højere end rådgivernes.
Derimod påvirker det ikke i samme grad den relative vurdering de tre projekter imellem.
Vi har netop modtaget entreprenørernes foreløbige vurderinger og er midt i dialogen mellem entreprenører og rådgivere.
Følgende opstilling illustrerer de forskellige vurderinger af et centralt skøn for anlægsomkostningerne til selve tunnelstrækningerne eksklusive ramper og kompenserende uddybninger samt eksklusive bygherretillæg.
Det skal understreges, at bygherretillægget må forventes at være ganske forskelligt for borede tunneler og for sænketunneler.
3. Vandgennemstrømningen i Storebælt I 1985 gennemførte vi nogle undersøgelser, der resulterede i projektudformninger, som blandt andet ved hjælp af kompenserende uddybninger - og dermed for en væsentlig meromkostning - kunne sikre en vandgennemstrømning, som ikke ændrede saltholdigheden i den egentlige Østersø. Miljøministeriet og Fiskeriministeriet var repræsenterede i den gruppe, der fulgte undersøgelserne, og de to ministerier anbefalede udformningen med kompenserende uddybninger.
De hydrauliske beregninger af de kompenserende uddybningers nødvendige udstrækning blev udført af det rådgivende firma LIC-Engineering.
Samme firma og samme beregningsmetode har været anvendt til at bestemme de kompenserende uddybninger for dispositionsforslagene både for den borede tunnel og for sænketunnelerne.
Efter indgåelsen af den politiske aftale er der fra Miljøstyrelsen rejst det spørgsmål, om den faste forbindelse - trods de kompenserende uddybninger - kunne have en korttidseffekt på iltindholdet i Bælthavet og Kieler- og Mecklenburgbugterne.
Vi har derfor iværksat en række fysiske modelforsøg til belysning af denne problematik.
Undersøgelserne udføres i et samarbejde mellem LIC-Engineering og Dansk Hydraulisk Institut og forventes afsluttet i april.
Miljøministeriet og Fiskeriministeriet er inviteret til at følge disse undersøgelser.
Undersøgelserne kan eventuelt resultere i anbefalinger om at udvikle et matematisk modelkompleks til en dynamisk beskrivelse af vandforholdene i de nævnte havområder.
Modelkomplekset skal tjene til dokumentation for, at den valgte udformning ej heller har uacceptable korttidsvirkninger.
De foreløbige undersøgelser tyder ikke på vanskeligheder med at finde acceptable projektudformninger, og det er muligt, at denne type undersøgelser kan afsluttes med de allerede iværksatte fysiske modelforsøg.
4. Udformning af Vesterrendeforbindelsen Efter lovforslaget skal Vesterrendeforbindelsen udformes som en bro, der i 1. etape bærer en jernbaneforbindelse, og som i rimelig udstrækning er forberedt for en senere vejforbindelse.
Der er også her tale om en meget stor entreprenøropgave.
Primært for at sikre, at denne opgave ikke ligger på »den kritiske vej« i hele  

 projektet har vi anmodet SBG om at undersøge forskellige forberedelsestrin for Vestbroen og udarbejde de dertil hørende anlægsoverslag og anlægsprogrammer.
Der har skitsemæssigt været undersøgt følgende tre løsninger for broens overbygning:
- betonoverbygning med tre separate brodragere, - ståloverbygning med to separate brodragere, - ståloverbygning med een brodrager.
Omkostninger hertil er uden bygherretillæg skønnet til følgende (mill. kr.):
Usikkerheden på overslagene er af en størrelsesorden, der svarer til forskellen mellem de forskellige forslag.
For løsninger med flere dragere er det med valg af en betonoverbygning i 1. etape muligt at holde konkurrencen åben om stål- eller betonoverbygning for 2. etapens vejforbindelse.
Med en banebro i stål vil det for en merudgift på ca. 70 mill. kr. i 1.
 etape ligeledes være muligt at holde denne konkurrence åben.
Der er opstillet et anlægsprogram, der viser en gennemførelsestid på 41/4 år.
For Østerrendeforbindelsen skønnes anlægsperioden at være ca. 5 år.
Anlægsprogrammet hviler på nogle forudsætninger om hurtig gennemførelse af bundundersøgelser, og at der, allerede 11/2 år inden en brokontrakt indgås, findes placeringer for arbejdshavne og tørdok til støbning af sænkekasser til bropillerne og udbydes entrepriser herfor.
De forberedende arbejder til Vestbroen synes derfor at skulle foregå parallelt med forberedelserne til Østerrendeforbindelsen.
SBG er blevet anmodet om at lave en grov sammenstilling af anlægsprogrammerne for både Vestbroen og Østerrendeforbindelsen under hensyntagen til forskellige åremål mellem 1. etape og 2. etape.
5. Landanlæg Landanlæggenes udformning har særlig interesse for hele den planlovmæssige behandling af projektet.
Denne behandling, der involverer drøftelser med både lokale og centrale myndigheder og med andre interessenter, er erfaringsmæssigt ganske tidkrævende.
Planlægningsafdelingen anmodede sidste sommer DSB og Vejdirektoratet om sammen at bearbejde en udformning af trafikforbindelserne på land, der så vidt muligt var uafhængig af den valgte tunnelløsning under Østerrenden.
Resultatet af undersøgelserne var bl.a.
tiltænkt som grundlag for en indledende orientering af Miljøministeriet og de lokale myndigheder.
DSB og Vejdirektoratet afleverede en rapport om landanlæggenes udformning i efteråret.
Rapporten blev efterfølgende videregivet til ministeriets departement med henblik på eventuelle videre foranstaltninger.
Da den borede tunnel nu forudsættes at komme op længere inde på Halsskov end tidligere påregnet, bør rapporten suppleres med tegninger, der tager hensyn hertil.
6. Støjforhold Det må forventes, at der som et led i myndighedsbehandlingen af projektet bliver fremsat krav om en belysning af de støjmæssige forhold.
Vi har derfor bedt firmaet COWIconsult om at beregne støjudbredelsen for følgende tre situationer:
- de eksisterende forhold (1986), - forholdene efter etablering af 1. etapes jernbaneforbindelse, - forholdene efter etablering af 2. etapes vejforbindelse.
Når der er sondret mellem de to sidstnævnte situationer, skyldes det behovet for et grundlag for fordeling af eventuelle omkostninger til støjimødegående foranstaltninger.
Antallet af støjramte boliger er beregnet at vokse fra 350 til 441 efter færdiggørelsen af 2. etape.
De forbedrede støjforhold i både Nyborg og Korsør færgehavne er ikke belyst i denne indledende undersøgelse, men ville kunne have interesse ved en offentlig diskussion af projektets samlede støjkonsekvenser.
7. Ventilation DSB har selv haft indgående kontakt med de engelske jernbaner om ventilationsproblematikken.
På baggrund af resultaterne herfra er det danske firma NOVENCO A/ S blevet bedt om at give en oversigt over de tekniske løsninger med tilhørende omkostningsvurdering.
 Omkostningerne indgår i en af DSB skønnet samlet post på 100 mill.
kr. til jernbanetekniske anlæg i dispositionsforslagene for de forskellige tunneludformninger.
8. Linjeføring syd om Sprogø Det har i alle tidligere undersøgelser været forudsat, at den faste forbindelse ville tangere nordsiden af Sprogø. På grund af jordbundsforholdene i Østerrenden synes dette også fortsat at være den mest hensigtsmæssige linjeføring i tilfælde af valg af en boret tunnel.
Ved valg af en sænketunnelløsning består den mulighed, at en linjeføring syd om sprogø kan være fordelagtig.
Man vil i så fald skulle lave en »kunstig ø« syd for Sprogø, men vil bevæge sig  

 uden for det hydraulisk set mest begrænsende snit og derfor kunne nøjes med et mindre kompenserende uddybningsarbejde.
Afklaring af dette linjeføringsspørgsmål kræver bl.a. overslag over omkostningsforskelle for både Vestbro og sænketunnel i de to linjeføringer, mængder af og omkostninger til bortskaffelse af overskudsjord samt forskelle i omkostninger til kompenserende uddybninger.
Hovedparten af forudsætningerne for på overslagsniveau at belyse dette spørgsmål er tilvejebragt, men endnu ikke sammenstillet.
9. Afsluttende bemærkninger Til orientering af bl.a entreprenører, skibsværfter og andre interesserede er vi i øjeblikket ved at udarbejde en rapport, der beskriver indholdet af dispositonsforslagene for de forkellige tunnelprojekter under Østerrenden.
Orienteringen vil ikke indeholde oplysninger om de skønnede anlægsomkostninger.
Vi overvejer eventuelt også at få lavet en engelsksproget udgave af denne orientering.
Beskrivelsen af de forskellige forslag drøftes med de pågældende rådgivere inden trykning, som forventes at ske sidst på måneden.
Der er igennem de seneste år til planlægningsafdelingen blevet fremsendt materiale fra forskellige, der var interesserede i at medvirke ved finansiering, rådgivning og udførelse af projektet.
Når selskabets bestyrelse har udpeget en direktion, foreslås det at vi foretager en samlet gennemgang af materialet med henblik på overlevering af kopi af den del af materialet, der måtte være af interesse.
Blandt det modtagne materiale kan nævnes et tilbud fra K-consult A/ S om bistand straks fra starten ved planlægning og styring af projektet, herunder bistand til udvælgelse af rådgivere.
Oversigt over Storebæltsrapporter september 1986-februar 1987 Vejdirektoratet/DSB: Notat om landanlæg til en fast forbindelse over Storebælt, september 1986.
LICengineering A/S: Storebælts krydsning, bestemmelse af kompensationsudgravninger for tunnelalternativer, november 1986.
LICengineering: Storebælts krydsning, tunnelalternativer, afgravninger for alternativ linjeføring syd om Sprogø, 11.
 november 1986.
Dansk Hydraulisk Institut/ LICengineering: Formulering af planlægning af fysiske modelforsøg med to-lagsstrømning i forbindelse med Storebæltsforbindelsen, november 1986.
Storebæltsgruppen: Immersed Steel Tube Tunnel for Dual Track Railway, Concept Study and Preliminary Design, december 1986.
Storebæltsgruppen: Immersed Steel Tube Tunnel for Dual Track Railway, Addendum to Concept Study and Preliminary Design, Prefabricated Segmental Alternative, januar 1987.
Christiani og Nielsen: Jernbanetunnel under Østerrenden, Dispositionsforslag til sænketunnel, december 1986.
Christiani og Nielsen: Jernbanetunnel under Østerrenden, Dispositionsforslag til sænketunnel, Appendix, december 1986.
Dansk Geoteknisk Institut: Bored Tunnel Across the Eastern Channel, Summary Report, december 1986.
Dansk Geoteknisk Institut: Bored Tunnel Across the Eastern Channel, Factual Report No. 1, Geology, december 1986.
Dansk Geoteknisk Institut: Bored Tunnel Across the Eastern Channel, Factual Report No. 2, Seismic Investigations, december 1986.
Dansk Geoteknisk Institut, Bored Tunnel Across the Eastern Channel, Factual Report No. 3, Borehole Investigations, december 1986.
Dansk Geoteknisk Institut: Bored Tunnel Across the Eastern Channel, Factual Report No. 4, Laboratory Investigations, december 1986.
Dansk Geoteknisk Institut: Bored Tunnel Across the Eastern Channel, Enclosures: C0-C5, D1-D12, F0, december 1986.
Dansk Geoteknisk Institut: Bored Tunnel Across the Eastern Channel, Enclosures G10-G35, G40-G48, G50-G90, G100, december 1986.
Dansk Geoteknisk Institut: Bored Tunnel Across the Eastern Channel, Enclosures: H1-H80, december 1986.
COWIconsult: Landanlæg til en fast forbindelse over Storebælt - indledende støjundersøgelse, januar 1987.
Storebæltsgruppen: Lavbro over Vesterrenden og dæmning ved Sprogø, Anlægsprogrammer og -overslag, januar 1987.
Novenco: Ventilationsforslag til jernbanetunnel under Storebælts Østre Rende, januar 1987.
Christiani & Nielsen: Portals and Ramps for Bored Railway Tunnel, januar 1987.
Christiani & Nielsen: Jernbanetunnel under Østerrenden, Forslag til sænketunnel i linje syd om Sprogø, januar 1987.
LICengineering A/ S: Kompensationsudgravninger i Østerrenden, Boret tunnel i Østerrenden alternativ C, Boret tunnel i Østerrenden alternativ D, 30. januar 1987.
Den 12. juni 1986 Politisk aftale om Storebælt Regeringen og Socialdemokratiet er enige om, at en fast forbindelse over Storebælt skal etableres.
Den faste forbindelse skal være for både vej- og banetrafik.
 I den anledning er parterne enige om følgende:
§ 1 Som 1. etape af Storebæltsforbindelsen anlægges snarest muligt en jernbaneforbindelse mellem Sjælland og Fyn.
Over Storebælts Østerrende udformes forbindelsen som en tunnelforbindelse for jernbanetrafik i begge retninger.
På baggrund af den fortsatte bearbejdning af projektet vurderer aftaleparterne, om både en boret tunnel og en sænketunnel udbydes i licitation for denne del af den samlede forbindelse.
Forbindelsen over Vesterrenden anlægges samtidig med jernbanetunnelen under Østerrenden.
Den udføres som en lavbro for jernbanetrafik i begge retninger og forberedes i et økonomisk forsvarligt omfang for senere tilføjelse af vejbaner omfattende 2*2 spor plus nødspor.
2. etape består af en vejforbindelse i form af en højbro omfattende 2*2 spor plus nødspor over Østerrenden samt af færdiggørelse af lavbroen over Vesterrenden for vejtrafik.
Denne etape påbegyndes senest 1 år før ibrugtagning af jernbaneforbindelsen, idet der lægges vægt på de økonomiske og beskæftigelsesmæssige hensyn, herunder på en rationel projekterings- og byggerytme.
Erfaringer fra licitationen over jernbanetunnelen kan indgå i aftaleparternes overvejelser om, hvorvidt vejforbindelsen over Østerrenden udbydes både som højbro og sænketunnel.
I 2. halvdel af folketingssamlingen 1986-87 forelægges og vedtages en anlægslov til afløsning af loven om Statsbroen Storebælt fra 1973.
§ 2 De to etaper udføres hver for sig på en miljømæssigt forsvarlig måde, således at der af hensyn til vandmiljøet i Østersøen sikres en uændret vandgennemstrømning.
§ 3 Anlægget opføres og ejes af et aktieselskab, hvis hele aktiekapital ejes af staten.
 DSB tildeles en plads i SELSKABETS bestyrelse.
SELSKABET søges snarest muligt oprettet ved et aktstykke, således at igangværende forarbejder kan overdrages til SELSKABET.
SELSKABET skal i skattemæssig henseende have mulighed for at fremføre underskud i 15 år.
SELSKABET kan foretage skattemæssige afskrivninger på den faste forbindelse efter regler, der fastsættes af parterne.
§ 4 Til finansiering af SELSKABETs aktiviteter optages efter finansministerens nærmere bestemmelse lån i ind- og udland (evt.
 statslån) på de billigst mulige markedsmæssige vilkår.
 Finansministeriet garanterer for lånenes forrentning og afdrag.
ATP og LD skal på disse vilkår have fortrinsret til at yde lån til SELSKABET på op til 60 pct. af det samlede lånebehov.
§ 5 Ved ibrugtagning af anlæggets 1. etape overdrages brugsretten til denne fra SELSKABET til DSB, der herefter forestår driften og vedligeholdelsen af jernbanetunnelen og af de jernbanetekniske anlæg på Vesterbroen.
For brugsretten betaler DSB til SELSKABET en årlig ydelse svarende til SELSKABETs udgifter til forrentning og afdrag af anlægget over Østerrenden samt af sin andel af 1.
etapeanlægget over Vesterrenden.
Denne andel fastsættes med udgangspunkt i, at DSBs betaling til det samlede Vesterrendeanlæg (1. og 2. etape) skal udgøre 50 pct.
Når lånene til jernbanedelen er fuldt afdraget, overgår ejendomsretten til jernbaneforbindelsen over Østerrenden til DSB, der samtidig i forholdet 50:50 indgår sameje med SELSKABET om forbindelsen over Vesterrenden.
For benyttelsen af anlæggets 2. etape (vejdelen) opkræves takster til dækning af de løbende driftsudgifter samt til forrentning og afdrag af optagne lån.
På længere sigt forventes SELSKABET at kunne give et afkast til staten som ejer af aktiekapitalen.
SELSKABETs bestyrelse fastsætter inden for rammerne af lovgivningen taksterne for biltrafikkens passage af Storebælt.
For vejtrafikken opkræves takster, der - med fradrag af trafikanternes egne omkostninger til passage af forbindelsen - nogenlunde svarer til de tilsvarende færgetakster.
§ 6 Eventuelle uoverensstemmelser om fordelingen af anlægsomkostningerne og vedligeholdelsesudgifterne for den fælles Vesterrendebro afgøres af ministeren for offentlige arbejder.
§ 7 Der skal opretholdes mindst eön færgeforbindelse mellem Sjælland og Jylland over Kattegat.
Der skal opretholdes en rute mellem Spodsbjerg og Tårs.
Hvis det viser sig muligt for enten DSB eller de private rederier eller et nyt fælles Kattegatrederi at opretholde en rute på (privat) driftsøkonomisk grundlag, forpligtes SELSKABET til at sørge for besejlingen.
Hvis der ikke er driftsøkonomisk grundlag for en rute mellem Spodsbjerg og Tårs, forpligtes SELSKABET til at sørge for besejlingen.
§ 8 For at forbedre den trafikale forbindelse til det nordlige Jylland fortsættes anlægget af den jyske motorvej nord for Århus i et tempo, der sikrer, at der er motorvejsforbindelse mellem Ålborg og Århus senest i 1993.
Vejforbindelser i Vendsyssel udbygges til færdiggørelse snarets muligt og senest i 1996 i overensstemmelse med resultatet af det planlægnings- og forberedelsesarbejde, som for tiden foregår i et samarbejde mellem vejdirektoratet, Nordjyllands amtskommune og de berørte kommuner.
Endvidere skal udbygningen af gode vejforbindelser prioriteres højt til den eller de færgeruter, som efter en tilpasningsperiode vurderes at kunne opretholdes på længere sigt.
§ 9 Med henblik på at varetage væsentlige, lokale planlægningshensyn inddrages Korsør kommune, Nyborg kommune og de berørte amtskommuner i projektets planlægningsfase.
De lokale beskæftigelsesmæssige overgangsproblemer vil især berøre Korsør kommune.
Ved udflytning af statslige arbejdspladser og ved disponeringen af de arealer, der bliver ledige ved færgefartens ophør, skal de lokale beskæftigelsesmæssige forhold tilgodeses.
DSB skal optage forhandlinger med de relevante personaleorganisationer med henblik på indgåelse af aftaler, som dels sikrer færgefartens opretholdelse indtil åbningstidspunktet for den faste forbindelse, dels i videst muligt omfang sikrer de ansatte genbeskæftigelsesmuligheder.
§ 10 Aftaleparterne er enige om, at regeringen i tiden frem til den endelige behandling af forslaget til ny anlægslov undlader indgåelse af nye økonomiske forpligtelser, der har til formål at opfylde lov nr. 296 af 6. juni 1984 om udbygning af færgefarterne over Storebælt, og til at søge igangværende arbejde på dette projekt standset på den mest hensigtsmæssige måde.
Ophævelse af loven om udbygning af færgefarterne sker i forbindelse med fremsættelse af et forslag til ny lov om anlæg af en fast forbindelse over Storebælt.
§ 11 Forhandlinger med den svenske regering om opførelse af faste forbindelser over Øresund indledes i 2. halvår af 1986.
Trafikministeren orienterer løbende partierne bag vedtagelsen af en ny anlægslov om forhandlingerne med den svenske regering.
