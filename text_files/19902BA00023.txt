Nr BSF 23 Forslag til folketingsbeslutning om sammenkøring af erhvervsskoler m.v.
Fremsat af Køpke Christensen (FP) Kim Behnke (FP) Niels Højland (FP)  

 Annette Just (FP) Pia Kjærsgaard (FP) den 31. januar 1991 Folketinget opfordrer regeringen til at fremsætte lovforslag, som tager sigte på at sammenkøre de tekniske skolers, handelsskolers og AMU-centres planlægning og administration, efter følgende retningslinjer:
 1. De pågældende skolers ledelser i de enkelte regioner forpligtes til, at  

 alt, hvad der vedrører lærertimeforbrug og dermed skemalægningen,  

 sammenkøres.
 2. Alt udstyr skal udnyttes optimalt i de enkelte regioner.
 3. Ledelserne på de respektive skoler i de forskellige regioner  

 (forstandere, bestyrelser på tekniske skoler, handelsskoler eller AMU-centre)  

 har ansvaret for, at sammenkøringen sker på optimal måde.
Bemærkninger til forslaget Almindelige bemærkninger Med henblik på at opnå afbureaukratisering og besparelser er det efter  

 Fremskridtspartiets opfattelse vigtigt, at alle skoler samarbejder inden for  

 relevante områder.
Det er efter Fremskridtspartiets opfattelse ineffektivt  

 for samarbejdet imellem de forskellige ministerier og dermed disses  

 uddannelsesinstitutioner, at AMU-centre hører under Arbejdsministeriet og  

 handels- og tekniske skoler under Undervisnings- og Forskningsministeriet.
Fremskridtspartiet ser frem til, at al undervisning kan samles under eet  

 ministerium, og det naturlige sted vil være Undervisnings- og  

 Forskningsministeriet.
For at udstyret og lærerkapaciteten bliver udnyttet  

 optimalt, bør der indføres en forpligtelse over for ledelserne på de  

 respektive skoler til større samarbejde.
Fremskridtspartiet støtter hermed også nogle af organisationerne, der står  

 bag disse skoler.
Flere af disse har udtrykt ønske om større samarbejde og  

 bedre udnyttelse af teknisk udstyr.
Ofte har der været eksempler på, at  

 udstyr står ubenyttet hen på den ene skole samtidig med, at der har været  

 brug for samme udstyr på en anden skole, men på grund af for stive regler er  

 der købt nyt »overflødigt« udstyr.
Når det gælder lærerkræfterne, er det også vigtigt, at der sker en  

 fornuftig koordinering.
Uddannede faglærere inden for Statens  

 Erhvervspædagogiske Læreruddannelser på eksempelvis tekniske skoler kan  

 udmærket sættes ind i undervisningen på AMU-centrene og omvendt.
Når  

 handelsskolerne er taget med, er det, fordi lærerstaben på tekniske skoler  

 også i mange tilfælde er uddannede til at kunne varetage undervisningen i  

 timer på handelsskoler, ligesom det er tilfældet, at handelsskolelærere kan  

 sættes ind i timer på AMU-centre og tekniske skoler.
Forslaget tager også sigte på, at erhvervslivets skoler (AMU-centre,  

 handels- og tekniske skoler) fungerer bedst muligt over for erhvervslivet med  

 et større samarbejde, der kan være med til at udbyde de respektive kurser,  

 som erhvervslivet ønsker på givne tidspunkter.
Ligeledes vil forslaget også  

 være med til, at man eksempelvis ikke afskediger en lærer på en teknisk  

 skole, der kan overføres til et AMU-center eller en handelsskole, og som  

 hermed kan forblive i sin ansættelse.
