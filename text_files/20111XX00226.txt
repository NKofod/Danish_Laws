Skriftlig fremsættelse (18. januar 2012) Erhvervs- og vækstministeren (Ole Sohn) Herved tillader jeg mig for Folketinget at fremsætte:
Forslag til lov om ændring af lov om elektroniske kommunikationsnet og -tjenester (Opgørelse af nettoomkostninger ved udbud af forsyningspligtydelser) (Lovforslag nr.
L 68) Formålet med lovforslaget er at bringe de danske regler i overensstemmelse med Kommissionens fortolkning af Europa-Parlamentets og Rådets direktiv 2002/22/EF af 7. marts 2002 om forsyningspligt og brugerrettigheder i forbindelse med elektroniske kommunikationsnet og -tjenester (forsyningspligtdirektivet) med senere ændringer.
Baggrunden for lovforslaget er, at der i den nuværende lov er mulighed for at modregne underskud på tjenester, der ikke er omfattet af direktivet, i forsyningspligtudbyderens overskud på forsyningspligttjenester, der er omfattet af direktivet.
Tjenester omfattet af direktivet er fastnettelefoni, nummeroplysningstjeneste og særlige forsyningspligtydelser til nærmere afgrænsede grupper af personer med handicap, mens de radiobaserede maritime nød- og sikkerhedstjenester ikke fremgår af direktivet.
 Kommissionen finder, at de hidtidige danske regler om underskudsfinansiering er i strid med forsyningspligtdirektivet.
Efter lovforslaget vil eventuelle underskud på de tjenester, som ikke er omfattet af direktivet, ikke længere kunne modregnes i et eventuelt overskud på de forsyningspligtydelser, som er omfattet af forsyningspligtdirektivet.
Loven træder i kraft den 1. april 2012, og finder anvendelse på ansøgninger om underskudsdækning, der vedrører dækning af nettoomkostninger ved udbud af forsyningspligttjenester for tiden efter lovens ikrafttræden.
I 2012 vil det fortsat være TDC, der driver de radiobaserede maritime nød- og sikkerhedstjenester under forsyningspligten.
Statens udgift til underskudsfinansiering forventes potentielt at kunne udgøre op til 56 mio. kr. om året, hvilket er det beløb, som TDC har oplyst var udgiften til drift af de radiobaserede maritime nød- og sikkerhedstjenester i 2010.
 Regeringen har nedsat en arbejdsgruppe, som skal komme med forslag til den fremtidige organisering og finansiering af de radiobaserede maritime nød- og sikkerhedstjenester.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
