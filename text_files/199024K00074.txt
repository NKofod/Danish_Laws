Nr BTL 74 Betænkning over Forslag til lov om miljøbeskyttelse   

 Nr L 74 1990-91, 2. samling Afgivet af Miljø- og Planlægningsudvalget Afgivet: 19910522 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Arbejderbevægelsens Erhvervsråd, Bruel & Kjær, Butikshandelens Fællesråd, Danmarks Naturfredningsforening, Dansk Arbejdsgiverforening, Dansk Fiskeriforening, Dansk Ornitologisk Forening, Dansk Skovforening, Danske Elværkers Forening, Danske Husmandsforeninger, De Danske Landboforeninger, Det Grønne Kontaktudvalg, Friluftsrådet, Industrirådet, Kommunernes Landsforening, Landsorganisationen i Danmark og Tolvmandsforeningerne.
 Der er af miljøministeren og tre mindretal stillet ændringsforslag, hvorom  

 henvises til de ledsagende bemærkninger.
 Miljøministeren har givet tilsagn om, at ministeren en gang årligt over  

 for udvalget vil redegøre for den allerede gennemførte samt den planlagte  

 anvendelse af bemyndigelsesbestemmelserne i loven, herunder om miljøaftaler  

 efter § 10.
Miljøministeren har allerede informeret udvalget om ministeriets udkast  

 til slankning af listen over godkendelsespligtige virksomheder.
Ministeren  

 agter i øvrigt at informere udvalget om initiativer til kommende  

 listeændringer og om den påtænkte tilrettelæggelse af arbejdet, herunder  

 frister med hensyn til godkendelse af bestående (gamle) listevirksomheder.
 Miljøministeren har over for udvalget oplyst:
- at bemyndigelsen i § 7 om krav til uddannelse af personale agtes  

 udmøntet i en bekendtgørelse, - at hjemmelen i § 87 til at fastsætte regler om klagegebyrer ikke agtes  

 anvendt for nærværende og kun vil blive anvendt efter en forudgående  

 orientering af udvalget, - at formålet med § 88 har været at give regeringen hjemmel til at indgå  

 overenskomster med fremmede stater og hjemmel for miljøministeren til at  

 gennemføre sådanne overenskomster administrativt.
Det har ikke været  

 hensigten, at miljøministeren alene med hjemmel i § 88 skal kunne gennemføre  

 EF-retsakter.
EF-retsakter på forureningsområdet vil fremover ligesom hidtil  

 blive gennemført administrativt, hvis der er hjemmel hertil i lovens øvrige  

 bestemmelser, og i modsat fald ved den fornødne lovgivning, - at forslaget til lov om miljøbeskyttelse stiller de retlige redskaber  

 til rådighed for dansk miljøpolitik og -administration, der er nødvendige for  

 at imødegå udfordringerne fra EF og det indre marked.
Der er imidlertid en  

 række EF-retlige begrænsninger, som må respekteres ved udstedelse af danske  

 miljøregler særlig for så vidt angår produktregulering, - at lovens overgangsregler sikrer, at gældende bekendtgørelser,  

 cirkulærer og vejledninger kan opretholdes, indtil de afløses af regler efter  

 den nye lov.
Revision af det gældende regelsæt vil ske i det omfang, det er  

 nødvendigt, og hvor der skønnes at være miljømæssige fordele forbundet  

 hermed, - at formålet med bemyndigelsen i § 90 til at fastsætte  

 endelighedsbestemmelser er at opnå en større grad af decentralisering af  

 afgørelser, hvor sagens udfald ud fra en generel vurdering må anses for at  

 være af mindre betydning for miljøet.
Der tilsigtes ikke en ændring i forhold  

 til, hvorledes der er blevet fastsat endelighedsbestemmelser med hjemmel i  

 den gældende lov.
Herefter er der bl.a. indført endelighed for forbud og  

 påbud over for grillbarer, restauranter og støjende fritidsaktiviteter, - at begrebet »større eller principielle afgørelser«, der efter  

 § 101 kan påklages til Miljøklagenævnet, kan uddybes således:  

 Størrelseskriteriet sigter til sagens miljømæssige indhold, dvs. til om den  

 påklagede afgørelse vedrører et forureningsmæssigt problem, som er af mere  

 end lokal betydning.
Eksempler kan være godkendelser eller tilladelser  

 vedrørende en ny kraftværksblok, en losseplads, et større rensningsanlæg  

 eller et nyt dambrug.
Tilsvarende gælder påbud, der gennemgribende regulerer  

 virksomheder med tilsvarende udledninger.
 Principielle sager er karakteristiske ved, at afgørelsen af den pågældende  

 sag får indflydelse på et væsentligt antal yderligere sager eller på andre  

 væsentlige sager.
 Det principielle problem kan være af juridisk karakter, f.eks. spørgsmål  

 om rækkevidden af påbudsbestemmelser, særlig den gældende lovs §§ 25 og 44,  

 eller spørgsmål om forholdet mellem miljøbeskyttelseslovens almindelige  

 regler og specialregler, f.eks. kvoteloven om udledning af svovldioxid og  

 kvælstofoxider fra kraftværker.
 Det principielle problem kan også vedrøre linien i forureningsbekæmpelsen,  

 f.eks. spørgsmålet om fastsættelse af strengere krav til visse renseanlægs  

 udledning end vandmiljøplanens almindelige krav eller et spørgsmål om at  

 lægge en ny linie i forhold til hidtidige vejledninger på området.
 Når et principielt problem een gang er afgjort af Miljøklagenævnet, vil  

 efterfølgende sager med samme problemstilling ikke være principielle.
Fatslæggelsen i detaljer af begreberne »større eller principielle  

 afgørelser« må ske gennem Miljøklagenævnets praksis efter den nye lov, - at Miljøstyrelsen som en bistand til kommunernes og amternes  

 tilsynsarbejde vil udsende en håndhævelsesvejledning, der erstatter  

 Miljøstyrelsens håndhævelsescirkulære fra 1985. Det er målsætningen at lave  

 en mere praktisk anvendelig vejledning med eksempler på, hvordan man udformer  

 påbud, forbud, forvarselsskrivelser, politianmeldelser osv.
Vejledningen skal  

 endvidere behandle ofte forekommende juridiske tvivlsspørgsmål i forbindelse  

 med selvhjælpshandlinger, i forbindelse med spørgsmål om, hvem påbud skal  

 rettes til, og lignende, - at ministeren for at gennemføre en hurtigere, styrket og mere effektiv  

 behandling af miljøstraffesager har aftalt følgende retningslinier med  

 justitsministeren:
 1) Der iværksættes en øget efteruddannelse og specialisering af politifolk  

 og jurister med hensyn til behandling af miljøstraffesager.
 2) I politikredsene etableres en øget juridisk medvirken og bistand under  

 efterforskningen af disse sager.
 3) Der etableres en mulighed for, at de regionale statsadvokater kan yde  

 politikredsene juridisk assistance i større sager, såvel under  

 efterforskningen som under den videre behandling i retten.
 4) Så tidligt som muligt efter anmeldelsens indgivelse etableres der  

 kontakt mellem politiet og miljømyndigheden med henblik på en afklaring af  

 eventuelle spørgsmål vedrørende den forvaltningsretlige behandling af sagen  

 hos miljømyndigheden og stillingtagen til, om der skal tilvejebringes  

 yderligere oplysninger af faglig, erhvervsmæssig eller teknologisk art,  

 eventuelt ved forelæggelse for Miljøstyrelsen.
5) Politiets samarbejde med miljømyndigheden skal fortsætte under sagens  

 videre behandling i takt med fremkomsten af nye relevante oplysninger  

 angående sagens bevistema.
I alle sager skal politiets høring af  

 miljømyndighederne ske i form af et såkaldt præciseret høringstema.
6) I mere indviklede og omfangsrige sager skal der på et tidligt tidspunkt  

 inddrages en forsvarer, således at indsigelser fra sigtedes side og materiale  

 til underbyggelse heraf kan behandles sideløbende med andre undersøgelser i  

 sagen.
Der bør fastsættes tidsfrister for afgivelse af eventuelle høringssvar  

 for forsvareren i den forbindelse.
 7) Med henblik på fastlæggelse af sigtelsens omfang i de større sager og  

 foretagelse af en hensigtsmæssig beskæring, hvor noget sådant er indiceret,  

 bør vedkommende statsadvokat og Miljøstyrelsen involveres på et tidligere  

 stadium af sagen, end det hidtil har været praktiseret.
 8) Der gennemføres en udvidet pligt til forelæggelse af miljøstraffesager  

 for de regionale statsadvokater til afgørelse af tiltale- og  

 sanktionsspørgsmålet og i den forbindelse eventuel forelæggelse for  

 Miljøstyrelsen.
 9) Der fastsættes generelt en pligt for politikredsene til at orientere  

 statsadvokaterne om sager, der ikke er eller kan ventes færdigbehandlet inden  

 for en frist af 1 år, og om baggrunden for den lange sagsbehandlingstid.
 10) Miljøstyrelsen skal deltage i behandlingen af større og vanskelige  

 miljøstraffesager, jf. pkt. 4, 7 og 8.
 11) Der etableres nogle fællesseminarer på regionalt plan med deltagelse  

 af medarbejdere fra miljømyndigheder og politiet og statsadvokaten med  

 henblik på at fremme den gensidige forståelse af de problemer, der opstår i  

 forbindelse med sagsbehandlingen, herunder den indenretlige behandling.
 Endelig har miljøministeren over for udvalget givet tilsagn om, at  

 følgende forudsætninger og begrænsninger vil blive lagt til grund ved  

 anvendelsen af miljøaftaler, jf. § 10:
- Ministeren kan ved gennemførelsen af aftaler efter § 10, stk. 2, eller §  

 10, stk. 4, bestemme, at afgørelser truffet i medfør af miljølovgivningen kan  

 ændres.
Derimod kan ministeren ikke i medfør af § 10, stk. 5, ændre på  

 gældende regler udstedt i medfør af miljøbeskyttelsesloven.
- Det fremgår af § 10, stk. 5, at det altid i en aftale udtrykkeligt skal  

 angives, under hvilke betingelser og i hvilket omfang de fastsatte krav kan  

 suppleres eller skærpes af tilsynsmyndigheden under hensyn til  

 recipientforhold eller andre lokale forhold.
Det kan for eksempel aftales, at  

 lokale tilsynsmyndigheder kan stille supplerende krav om placering af  

 rensningsanlæg eller filtre, afkasthøjder, egenkontrolkrav i forbindelse med  

 en aftale om reduktion af opløsningsmidler.
 Det kan for eksempel også aftales, at lokale tilsynsmyndigheder kan stille  

 skærpede krav på grund af særlige lokale forhold såsom en særlig følsom  

 recipient eller særlige beliggenhedsforhold, for eksempel udledninger til  

 luften af bestemte opløsningsmidler fra en virksomhed, der ligger tæt på et  

 boligområde.
 - Det forhold, at der er indgået en miljøaftale, medfører ikke, at de  

 omfattede virksomheder undtages fra det almindelige tilsyn efter  

 miljølovgivningen.
 - Aftalesystemet vil ikke blive anvendt på spørgsmål om lugt- og  

 støjforurening, da aftalesystemet ikke skal anvendes på lokale  

 miljøproblemer.
 Aftalesystemer kan i øvrigt tænkes anvendt på alle områder, hvor  

 forureningen ud fra en national eller international helhedsvurdering skønnes  

 at udgøre et væsentligt miljøproblem.
Som eksempler kan nævnes, at miljøministeren for nylig har indgået en  

 aftale om anvendelse af PET-flasker til sodavand og om reduktion i  

 anvendelsen af PVC.
Der foreligger også en aftale om udarbejdelse af en plan  

 for reduktion af emission af opløsningsmidler frem til år 2000.
 - Ved indgåelse af aftaler om emissionsbegrænsninger vil det blive  

 tilstræbt, at disse udformes som løbende reduktionsmål.
 Herefter indstiller et flertal (Socialdemokratiets, Det  

 Konservative Folkepartis og Venstres medlemmer af udvalget) lovforslaget til  

vedtagelse med de af miljøministeren stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til vedtagelse med de af miljøministeren og af  

 mindretallet stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet kan dog stemme for de under nr. 1, 3, 4, 6, 7, 8, 9, 10, 11, 12,  

 14, 17, 18, 20, 21, 22, 24, 25, 26, 27, 28, 29, 30, 31, 32, 35, 36, 37, 38 og  

 39 stillede ændringsforslag.
 Et tredje mindretal (Centrum-Demokraternes medlem af udvalget)  

 indstiller lovforslaget til vedtagelse med de af miljøministeren og  

 det af et mindretal under nr. 27 stillede ændringsforslag.
Et fjerde mindretal (Det Radikale Venstres medlem af udvalget)  

 indstiller lovforslaget til vedtagelse med de af miljøministeren  

 stillede ændringsforslag med undtagelse af det under nr. 37 stillede  

 ændringsforslag.
Mindretallet vil ikke stemme for dette ændringsforslag,  

 fordi mindretallet ikke finder det rigtigt, at Miljøstyrelsen er  

 indstillingsberettiget.
Mindretallet finder, for at der skal være balance  

 mellem de indstillingsberettigede parter, at det bør være de grønne  

 organisationer, der indstiller.
Mindretallet er dog opmærksom på, at de  

 grønne organisationer ikke selv har ønsket at være indstillingsberettiget,  

 men mindretallet finder, at det er en opgave, disse organisationer bør påtage  

 sig.
 Et femte mindretal (Kristeligt Folkepartis medlem af udvalget)  

 indstiller lovforslaget til vedtagelse med de af miljøministeren og de  

 af mindretallet stillede ændringsforslag.
Ændringsforslag Af miljøministeren, tiltrådt af udvalget:
Til § 2 1) Stk. 1, nr. 1, affattes således:
 »1) al virksomhed, som gennem udsendelse af faste, flydende eller  

 luftformige stoffer, gennem udsendelse af mikroorganismer, der kan være til  

 skade for miljø og sundhed, eller ved frembringelse af affald kan medføre  

 forurening af luft, vand, jord og undergrund,».
Til § 3 Af miljøministeren, tiltrådt af et flertal (udvalget med  

 undtagelse af FP):
 2) Paragraffen affattes således:
»§ 3. Ved lovens administration skal der lægges vægt på, hvad  

 der er opnåeligt ved anvendelse af den mindst forurenende teknologi, herunder  

 mindre forurenende råvarer, processer og anlæg og de bedst muligt  

 forureningsbekæmpende foranstaltninger.
Ved denne vurdering skal der lægges  

 særlig vægt på en forebyggende indsats gennem anvendelse af renere teknologi.
Stk. 2. Ved bedømmelsen af omfanget og arten af foranstaltninger  

 til forebyggelse og imødegåelse af forurening skal der lægges vægt på 1) de ydre omgivelsers beskaffenhed og forureningens sandsynlige virkning  

 på disse og 2) hele det kredsløb, som stoffer og materialer gennemløber, med henblik  

 på at begrænse spild af ressourcer mest muligt.« Af et mindretal (FP):
3) I stk. 1, 2. pkt., indsættes efter »begrænse spild  

 af ressourcer mest muligt« ordene: », dog skal der tages hensyn til  

 samfundsøkonomien.« Af miljøministeren, tiltrådt af udvalget:
Til § 4 4) Stk. 4. affattes således:
»Stk. 4. Den, der har forårsaget forurening af luft, vand,  

 jord eller undergrund eller skabt risiko for, at en sådan forurening kan  

 opstå, skal foretage de nødvendige foranstaltninger til at søge følgerne af  

 forureningen effektivt forebygget eller afværget.
Derudover skal den  

 hidtidige tilstand søges genoprettet.« Til § 7 Af miljøministeren, tiltrådt af et flertal (udvalget med  

 undtagelse af FP):
 5) Efter stk. 2 indsættes som nyt stykke:
»Stk. 3. Ministeren kan fastsætte regler om, at personale,  

 der betjener bestemte forurenende anlæg, skal have bevis for at have modtaget  

 undervisning i miljømæssigt og teknisk forsvarlig drift af anlæggene,  

 herunder om undervisningens indhold og om kravene til opnåelse af  

 beviset.« Af miljøministeren, tiltrådt af udvalget:
Til § 10 6) Stk. 2, 1. pkt., udgår, og i stedet indsættes:
»Til opfyldelse af mål fastsat i medfør af stk. 1 kan ministeren  

 indgå aftaler, herunder om kvoter, hvori det fastlægges, hvilke  

 miljøforbedringer der tilsigtes opnået, og hvilke virkemidler der tages i  

 anvendelse ved aftalens gennemførelse.
Sådanne aftaler kan indgås med  

 virksomheder eller sammenslutninger heraf.« Til § 33 7) Stk. 1 og 2 udgår, og i stedet indsættes som  

stk. 1:
»Virksomheder, anlæg eller indretninger, der er optaget på den i §  

 35 nævnte liste (listevirksomhed), må ikke anlægges eller påbegyndes, før der  

 er meddelt godkendelse heraf.
Listevirksomhed må heller ikke udvides eller  

 ændres bygningsmæssigt eller driftsmæssigt, herunder med hensyn til  

 affaldsfrembringelsen, på en måde, som indebærer forøget forurening, før  

 udvidelsen eller ændringen er godkendt.« Stk. 3 bliver herefter stk. 2.
Til § 35 8) Paragraffen affattes således:
 »§ 35. Miljøministeren udfærdiger en liste over særligt  

 forurenende virksomheder, anlæg og indretninger, som er omfattet af  

 godkendelsespligten i § 33.
Stk. 2. Miljøministeren fastsætter nærmere regler om  

 godkendelsesordningen og om anmeldelser.« Til § 36 9) Paragraffen affattes således:
»§ 36. Hvis en godkendt listevirksomhed ønskes udvidet eller  

 ændret inden for godkendelsens rammer, skal der foretages en anmeldelse herom  

 til godkendelsesmyndigheden.
Anmeldelsen skal godtgøre, at udvidelsen eller  

 ændringen vedrører en aktivitet, der omfattes af en samlet godkendelse, og  

 som denne giver mulighed for, og at den ændrede eller udvidede aktivitet kan  

 holdes inden for de grænser for forurening, der er fastsat i den samlede  

 godkendelse.
Stk. 2. Godkendelsesmyndigheden meddeler skriftligt virksomheden  

 senest 4 uger efter, at anmeldelsen er modtaget, om udvidelsen eller  

 ændringen ligger uden for rammerne og dermed kræver godkendelse.
Virksomheden  

 kan gennemføre udvidelsen eller ændringen, når godkendelsesmyndigheden har  

 meddelt, at udvidelsen eller ændringen ikke kræver godkendelse.« Ny paragraf 10) Efter § 36 indsættes som ny paragraf:
»§ 01. Godkendelsesmyndighedens afgørelser af, om en  

 virksomhed, et anlæg eller en indretning eller en ændring eller en udvidelse  

 af sådanne er godkendelsespligtig, kan ikke påklages til anden administrativ  

 myndighed.« Til § 41 11) I stk. 1 ændres »§ 33, stk. 1« til: »§  

 35«.
 Af et mindretal (KRF), tiltrådt af et mindretal (FP):
 12) Efter stk. 5 indsættes som nyt stykke:
»Stk. 6. Erhvervsvirksomheder efter stk. 1 kan begære  

 miljøgodkendelse efter § 33.« Af miljøministeren, tiltrådt af et flertal (udvalget med  

 undtagelse af FP):
Til § 43 13) Paragraffen affattes således:
»§ 43. Miljøministeren kan fastsætte regler om bortskaffelse  

 af affald, herunder om anmeldelse, sortering, opbevaring, indsamling,  

 transport, behandling og oparbejdning af affald.
Reglerne kan endvidere  

 omfatte særlige affaldstyper, affaldsmaterialer og affaldsprodukter.« Til § 46 Af miljøministeren, tiltrådt af udvalget:
 14) Stk. 2 affattes således:
»Stk. 2. Kommunalbestyrelsen udarbejder en plan for  

 bortskaffelsen af affaldet i kommunen.« Af miljøministeren, tiltrådt af et flertal (udvalget med  

 undtagelse af FP):
 15) Efter stk. 2 indsættes som nye stykker:
»Stk. 3. Miljøministeren fastsætter regler for indholdet af  

 de kommunale affaldsplaner, tidsfrister og procedurer i forbindelse med  

 tilvejebringelsen samt om revision af planerne.
Miljøministeren fastsætter  

 endvidere nærmere regler om, hvilke oplysninger kommunerne skal fremsende til  

 Miljøstyrelsen.
Stk. 4. Miljøministeren kan bestemme, at nærmere angivne  

 forudsætninger skal lægges til grund for den i stk. 2 nævnte plan, herunder  

 fastsætte regler om eller bestemme, at planen i stk. 2 skal erstattes af en  

 fælleskommunal plan.« Til § 48 16) Stk. 2 affattes således:
»Stk. 2. Ministeren kan endvidere træffe bestemmelse om, at  

 kommunale fællesskaber for affaldsbortskaffelse skal modtage affald fra  

 kommuner, som ikke deltager i fællesskabet, samt om, at kommunerne stiller  

 arealer til rådighed for fælleskommunale virksomheder for  

 affaldsbortskaffelse.« Til § 49 Af et mindretal (FP):
 17) I stk. 1 ændres »må kun ejes af« til:  

 »kan ejes af private eller«.
 Af miljøministeren, tiltrådt af udvalget:
 18) Stk. 3 udgår, og i stedet indsættes som stk. 3  

 og 4:
 »Stk. 3. Amtsrådet kan meddele en virksomhed dispensation fra  

 bestemmelsen i stk. 1 til etablering af et anlæg, der er bestent til  

 deponering af specielle affaldstyper fra virksomheden.
Stk. 4. Ministeren fastsætter bestemmelser om opkrævning af  

 gebyrer fra privatejede deponeringsanlæg og om fornøden sikkerhedsstillelse  

 til dækning af senere udgifter til kontrol med forurening fra  

 deponeringsanlæggene samt til eventuelle afværgeforanstaltninger ved sådanne  

 depoter.« Af miljøministeren, tiltrådt af et flertal (udvalget med  

 undtagelse af FP):
Til § 52 19) Paragraffen affattes således:
 »§ 52. Miljøministeren kan fastsætte regler om, at importører  

 eller producenter af nærmere angivne materialer, produkter eller varer,  

 herunder emballage, skal betale et gebyr til staten, til kommunerne eller til  

 kommunale fællesskaber for affaldsbortskaffelse til dækning af omkostningerne  

 i forbindelse med materialets, produktets eller varens bortskaffelse.
Stk. 2. Ministeren kan fastsætte nærmere regler om gebyrets  

 opkrævning og anvendelse.« Af miljøministeren, tiltrådt af udvalget:
Til § 55 20) Stk. 1 affattes således:
»Miljøministeren nedsætter et eller flere råd, der træffer afgørelse  

 i sager om tilskud i henhold til §§ 53 og 54. Sådanne råds afgørelser kan  

 ikke indbringes for anden administrativ myndighed.« Til § 64 21) Stk. 1 affattes således:
»Kommunalbestyrelsen fører tilsyn med, at 1) loven og de regler, der er fastsat med hjemmel i loven, overholdes, 2) påbud og forbud efterkommes, 3) vilkår fastsat i forbindelse med godkendelser og tilladelser  

 overholdes, og at 4) miljøkrav fastsat i en aftale efter § 10, stk. 2, overholdes.« Til § 65 22) I stk. 1 ændres »forureningstilstanden« til:  

 »miljøtilstanden«.
 Af miljøministeren, tiltrådt af et flertal (udvalget med  

 undtagelse af FP):
 23) Stk. 2 affattes således:
»Stk. 2. Amtsrådet fører tilsyn som nævnt i § 64, stk. 1, med  

 listevirksomheder, som er mærket med a) i regler om godkendelse af  

 listevirksomheder, jf. § 35, og med virksomheder, som har udledning af  

 spildevand direkte til vandløb, søer eller havet.« Af miljøministeren, tiltrådt af udvalget:
Til § 68 24) Efter stk. 1 indsættes som nyt stykke:
»Stk. 2. Såfremt tilsynsmyndigheden konstaterer, at en  

 virksomhed ikke overholder de miljøkrav, som den er indgået på eller har fået  

 pålagt i medfør af en aftale efter § 10, skal tilsynsmyndigheden indberette  

 dette til miljøministeren samt sende kopi af indberetningen til den eller de  

 for aftalens gennemførelse ansvarlige.« Stk. 2 bliver herefter stk. 3.
Til § 69 Af et mindretal (FP):
25) I stk. 2 ændres »efter § 68, stk. 1, nr. 3, og §  

 69, stk. 1« til: »som almindelig hæftelse på ejendommen.« Til § 71 Af miljøministeren, tiltrådt af udvalget:
 26) I stk. 1 ændres »Miljøstyrelsen« til:  

 »miljøministeren«.
 Af et mindretal (KRF), tiltrådt af et mindretal (FP og CD):
27) I stk. 1 indsættes i nr. 4 efter ordene  

 »eller forebygges.«: »Hvis det af virksomhedens undersøgelse  

 fremgår, at forureningen ikke kan henføres til denne, har virksomheden krav  

 på at få de erlagte undersøgelsesudgifter refunderet af den myndighed, der  

 har påbudt undersøgelsen.« Af miljøministeren, tiltrådt af udvalget:
Til § 74 28) I stk. 1, 1. pkt., ændres »loven om offentlighed i  

 forvaltningen« til: »forvaltningsloven«.
Til § 75 29) Stk. 2 affattes således:
»Stk. 2. Lokale afdelinger af de organisationer, der er nævnt  

 i § 97, er ikke omfattet af stk. 1.« Af et mindretal (SF), tiltrådt af et mindretal (FP):
Til § 87 30) Ordene »administration og« udgår.
 Af miljøministeren, tiltrådt af udvalget:
Til § 88 31) Efter stk. 2 indsættes som nyt stykke:
»Stk. 3. Ministeren kan fastsætte regler, der er nødvendige  

 for anvendelsen her i landet af De Europæiske Fællesskabers forordninger  

 vedrørende forhold, der er omfattet af denne lov, jf. § 2.« Ny paragraf 32) Efter § 88 indsættes i kapitel 10 som ny paragraf:
»§ 02. I Københavns og Frederiksberg Kommuner varetager  

 kommunalbestyrelsen de opgaver og beføjelser, som er henlagt til  

 amtsrådet.« Af et mindretal (SF):
Til § 93 33) I stk. 2 udgår ordene », medmindre  

 klagemyndigheden bestemmer andet«.
Til § 97 34) I stk. 1 ændres ordene »kapitel 4 og 5« til:  

 »kapitel 3, 4 og 5«.
 Af miljøministeren, tiltrådt af udvalget:
 35) Stk. 2 og 3 affattes således:
 Stk. 2. Danmarks Sportsfiskerforbund og Dansk Fiskeriforening kan  

 påklage amtsrådets afgørelser efter kapitel 4 og 5 for så vidt angår  

 spørgsmål om forurening af vandløb, søer eller havet.
Stk. 3. Greenpeace og Danmarks Havfiskeriforening kan påklage  

 amtsrådets afgørelser efter kapitel 4 og 5 for så vidt angår spørgsmål om  

 forurening af havet.
Ferskvandsfiskeriforeningen for Danmark kan påklage  

 amtsrådets afgørelser efter kapitel 4 og 5 for så vidt angår spørgsmål om  

 forurening af vandløb og søer.' Til § 101 36) Stk. 1 affattes således:
 »Til Miljøankenævnet kan påklages:
1) afgørelser truffet af miljøministeren eller efter bemyndigelse af en  

 styrelse i medfør af §§ 25 eller 81 og 2) større eller principielle afgørelser truffet af ministeren eller af en  

 styrelse efter bemyndigelse i medfør af kapitel 5, hvis disse vedrører  

 listevirksomheder, eller i medfør af §§ 28 og 30, hvis disse vedrører en  

 erhvervsvirksomheds eller en kommunes spildevandsanlæg.« Af miljøministeren, tiltrådt af et flertal (udvalget med  

 undtagelse af RV):
Til § 103 37) Stk. 2 affattes således:
»Stk. 2. Antallet af beskikkede medlemmer fastsættes af  

 miljøministeren.
Medlemmerne beskikkes af ministeren for indtil 4 år ad  

 gangen efter indstilling fra:
 1) Industrirådet, Arbejderbevægelsens Erhvervsråd, Håndværksrådet,  

 Landbrugsrådet, De Danske Landboforeninger og Danske Husmandsforeninger i  

 forening.
2) Miljøstyrelsen.« Af miljøministeren, tiltrådt af udvalget:
Til § 105 38) I stk. 1 ændres »§§ 96-98« til: »§ 96,  

 stk. 1, 2 og 4, og i §§ 97 og 98«.
Ny paragraf 39) Efter § 106 indsættes i kapitel 12 som ny paragraf:
»§ 03. Miljøklagenævnet kan tilvejebringe oplysninger og  

 foretage besigtigelse i overensstemmelse med reglerne i § 71 og § 86.« Af miljøministeren, tiltrådt af et flertal (udvalget med  

 undtagelse af FP):
Til § 107 40) I stk. 2 ændres »1 år« til: »2 år«.
 41) Stk. 3 affattes således:
»Stk. 3. I regler og forskrifter, der udstedes i medfør af §§  

 7-10, §§ 12-16, § 17, stk. 3, § 19, stk. 5, § 27, stk. 3, § 35, § 43, § 44,  

 stk. 2, § 46, stk. 3, § 47, § 50, § 52 og § 88, stk. 2 og 3, kan der  

 fastsættes straf af bøde.
Det kan endvidere fastsættes, at straffen kan stige  

 til hæfte eller fængsel i indtil 2 år under tilsvarende omstændigheder som  

 anført i stk. 2.« Til § 109 42) Paragraffen affattes således:
»§ 109. Loven træder i kraft den 1. januar 1992. § 52 træder  

 dog i kraft dagen efter bekendtgørelsen i Lovtidende.« Bemærkninger Til nr. 1 Der er tale om en redaktionel ændring af § 2, stk. 1.
Til nr. 2 Den ændrede formulering skal klargøre, at der ved administration af loven  

 primært skal lægges vægt på, hvad der er opnået ved anvendelsen af renere  

 teknologi og subsidiært ved anvendelsen af mere traditionelle metoder som  

 rensning m.v.
Ændringen af § 3, stk. 2, nr. 1, skal sikre, at forsigtighedsprincippet  

 indarbejdes i lovens tekst.
Det fremgår således, at myndighederne i deres  

 administration skal lægge vægt på de ydre omgivelsers beskaffenhed og  

 forureningens sandsynlige virkning på disse.
 Både Bergen-konferencen og Dublin-konferencen har fastslået, at mangel på  

 fuld videnskabelig sikkerhed ikke må anvendes til at begrunde, at der ikke  

 gribes ind ved risici for alvorlige og uoprettelige skader på miljøet.
 Forsigtighedsprincippet har især været fremhævet i forbindelse med de  

 komplekse globale miljøproblemer som drivhuseffekt og nedbrydning af  

 ozonlaget.
 Behovet for et forsigtighedsprincip er dog ikke begrænset til at gælde  

 globale miljøspørgsmål, idet de samme forhold gør sig gældende ved nationale  

 forureningsproblemer.
 Forsigtighedsprincippet anvendes allerede i dag på miljøområdet primært i  

 forbindelse med fastsættelse af grænseværdier for forureninger, der har  

 betydning for menneskers sundhed, f.eks. luftvejledningen.
Denne praksis foreslås nu lovfæstet.
Det vil sige, at det nu af selve  

 lovteksten - med formuleringen om, at der skal lægges vægt på forureningens  

 sandsynlige virkning på omgivelserne - fremgår, at Miljøministeriet ved  

 udstedelse af regler og vejledninger kan operere med f.eks.  

 sikkerhedsfaktorer ved fastsættelsen af grænseværdier eller retningslinier  

 for forureningsmæssige beregninger på de områder, hvor der ikke foreligger et  

 tilstrækkelig eksakt vidensgrundlag.
 Det er ikke hensigten, at et selvstændigt forsigtighedsprincip herudover  

 skal indgå ved afgørelse af konkrete sager.
Til nr. 3 Fremskridtspartiet er enig i paragraffens formulering om bl.a. at bruge  

 mindre forurenende råvarer i produktionen.
Men som formuleringen er, er der  

 faktisk kun taget hensyn til dette princip, uden at det nogen steder står, at  

 der også skal tages et vist økonomisk samfundshensyn, hvilket  

 Fremskridtspartiet også mener er vigtigt.
Der er ikke meget ved at stille så  

 restriktive miljørigtige krav, at produktionen her i landet ikke kan betale  

 sig, hvorved den så blot flyttes til udlandet og forurener der.
Til nr. 4 Ordene »så vidt muligt« i 2. pkt. er udtaget, fordi de anses for  

 overflødige.
Til nr. 5 Der kan være behov for særlig uddannelse af personale, der beskæftiger sig  

 med anlæg, hvormed der kan være forbundet sundhedsrisiko eller risiko for  

 skade på miljøet.
Der tænkes på for eksempel drift af rensningsanlæg til  

 behandling af spildevand eller håndtering af farligt affald.
 Bestemmelsen muliggør, at der kan fastsættes regler for en sådan  

 uddannelse af personale, der betjener bestemte funktioner i forbindelse  

 hermed.
 Udgifter til en sådan uddannelse af personale må indgå som almindelig  

 driftsudgift og må derfor finansieres på samme måde som øvrige driftsudgifter  

 inden for det pågældende område.
Til nr. 6 Bestemmelsen præciserer, at hver aftale skal specificere de i stk. 1  

 fastlagte mål, disses opfyldelse over tid, samt hvilke generelle virkemidler  

 aftalen giver mulighed for at anvende.
Desuden beskrives miljøvirkningen,  

 samt hvilke virkemidler der står til rådighed for de lokale  

 miljøtilsynsmyndigheder, jf. stk. 5.
Til nr. 7 og 8 Ændringerne er af redaktionel karakter.
Ved at flytte § 33, stk. 2, sammen  

 med § 35 opnås dels, at man undgår at have to bemyndigelsesbestemmelser med  

 sammenfaldende indhold, dels, at hovedbestemmelsen i § 33 nu kommer til at  

 fremgå mere klart.
Til nr. 9 Den nye formulering af § 36, stk. 2, skal sikre, at  

 godkendelsesmyndigheden ikke kan forholde sig passivt til en anmeldelse, men  

 i alle tilfælde skal melde tilbage, om anmeldelsen giver anledning til  

 bemærkninger eller ej.
Til nr. 10 Lovforslagets § 36, stk. 2, om klageafskæring er begrænset til at omfatte  

 godkendelsesmyndighedens afgørelser i forbindelse med rammegodkendelser.
Da  

 Miljøministeriet i forvejen opfatter myndighedernes vurdering af spørgsmål  

 om, hvorvidt en aktivitet er godkendelsespligtig, som en konstatering, der  

 ikke kan påklages, har man fundet det hensigtsmæssigt at udvide  

 lovbestemmelsens ordlyd, således at alle spørgsmål om godkendelsespligt nu er  

 omfattet af bestemmelsen, som placeres i en selvstændig paragraf. 1. instans  

 kan som hidtil forelægge tvivlstilfælde for Miljøstyrelsen til udtalelse.
Til nr. 11 Ændringen er en konsekvens af ændringsforslag nr. 8.
Til nr. 12 Virksomheder efter § 41 kan have et stort behov for at få langsigtet  

 afklaring af deres miljømæssige status.
Denne ordning vil tilgodese dette  

 behov.
Til nr. 13 Der er tale om en redaktionel ændring af § 43.
Til nr. 14 og 15 Ministerrådet i De Europæiske Fællesskaber har vedtaget et forslag til  

 direktiv om affald (75/442/EØF).
 Ifølge artikel 7 skal myndighederne udarbejde en eller flere planer for  

 håndtering af affaldet.
 Disse planer skal navnlig omfatte:
- arten, mængden og oprindelsen af det affald, der skal nyttiggøres, eller  

 som skal bortskaffes, - de almindelige tekniske forskrifter, - alle særlige bestemmelser vedrørende specielt affald, - de områder eller anlæg, der er egnede for bortskaffelse.
 Den planlægningsforpligtelse, direktivforslaget lægger op til, medfører,  

 at der er behov for at ændre formuleringen af § 46, således at der pålægges  

 kommunerne eller kommunale fællesskaber en egentlig pligt til at udarbejde en  

 affaldsplanlægning, ligesom der gives mulighed for, at miljøministeren kan  

 fastlægge retningslinier for en sådan planlægning. § 46, stk. 2 og 3,  

 foreslås ændret i overensstemmelse hermed.
 Det forudsættes, at ministeren i vidt omfang benytter bemyndigelsen til at  

 fastsætte regler om eller bestemme, at affaldsplanerne skal gennemføres i  

 fælleskommunalt regi af hensyn til, at affaldsanlæggenes betjeningsopland som  

 hovedregel omfatter 5-15 kommuner og er etableret som fælleskommunale  

 interessentskaber.
Til nr. 16 Stk. 2 er præciseret, således at det fremgår, at der kan være en  

 forpligtelse for kommunerne til at stille kommunale arealer til rådighed for  

 fælleskommunale virksomheder for affaldsbortskaffelse.
Denne forpligtelse har  

 tidligere været omtalt i bemærkningerne, men fremgår nu af selve lovteksten.
 Som hidtil forudsættes disse bestemmelser kun anvendt i det omfang, det  

 ikke ved forhandling lykkes kommunerne at nå frem til en frivillig aftale  

 herom.
Til nr. 17 Fremskridtspartiet mener, at det bør være muligt, at deponeringsplads til  

 affald kan ejes af såvel private som det offentlige.
Til nr. 18 Lovforslagets § 49, stk. 2, bemyndiger miljøministeren til at fastsætte  

 regler om, at virksomheden i særlige tilfælde selv skal etablere de  

 nødvendige anlæg til deponering af specielle affaldstyper.
Bestemmelsen er alene tænkt anvendt i tilfælde, hvor en affaldstype fra en  

 virksomhed forekommer i større mængde, og hvor det af miljømæssige grunde vil  

 være uhensigtsmæssigt at deponere denne sammen med andet affald.
I denne  

 sammenhæng er der bl.a. tænkt på deponering af flyveaske og restprodukter fra  

 kraftværker.
Ved fastsættelse af regler herom vil der blive taget hensyn til  

 lovens formål at fremme renere teknologi og genanvendelse af affald.
 Under hensyn til, at amtsrådene er godkendelses- og tilsynsmyndighed for  

 deponeringsanlæg, findes det hensigtsmæssigt desuden at give amtsrådet  

 mulighed for at meddele dispensation fra bestemmelsen i stk. 1. Derfor  

 foreslås en ny formulering af § 49, stk. 3.
 Det nye stk. 4 er en konsekvens af ændringen af stk. 3.
Til nr. 19 Den tidligere formulering af bestemmelsen medførte den begrænsning i  

 anvendelsen af et bortskaffelsesgebyr, at gebyret ikke kunne opkræves med  

 henblik på at dække omkostningerne ved en genanvendelse.
Da dette ikke har  

 været hensigten, er formuleringen ændret, således at gebyr kan fastsættes med  

 henblik på at dække omkostningerne ved enhver form for bortskaffelse.
Til nr. 20 Med den ændrede formulering er der mulighed for at opdele administrationen  

 af tilskudsordningerne i § 53 og 54, således at det f.eks. er forskellige  

 råd, der administrerer henholdsvis tilskudsordningerne til renere teknologi  

 og genanvendelse.
Til nr. 21 Den nye formulering skal klarlægge, at tilsynsmyndigheden også har tilsyn  

 med forhold, der omfattes af en miljøaftale efter § 10, stk. 2, og har en  

 indberetningspligt i tilfælde af, at den konstaterer en overtrædelse af  

 aftalen.
Til nr. 22 Grunden til den ændrede formulering i § 65, stk. 1, er, at det ikke alene  

 er forureningsgraden i snæver forstand, men miljøets tilstand i det hele  

 taget, amtsrådet skal føre tilsyn med.
Til nr. 23 Ved en forglemmelse indeholdt lovforslagets § 65 ikke en bestemmelse om,  

 at amtsrådet fører tilsyn med virksomheder, som har udledning af spildevand  

 direkte til vandløb, søer eller havet.
En sådan bestemmelse er medtaget i  

 ændringsforslaget.
Til nr. 24 Indsættelse af et nyt stykke sker i konsekvens af den ændring, der  

 foretages af § 64, jf. bemærkningerne til nr. 21.
Til nr. 25 Fremskridtspartiet mener ikke, det kan være rigtigt, at det offentlige ved  

 udpantning af gæld skal komme foran andre, f.eks. private kreditorer.
Til nr. 26 Ændringen er foretaget som en konsekvens af, at øvrige centrale beføjelser  

 efter lovforslaget er henlagt til miljøministeren, der kan bemyndige en under  

 ministeriet oprettet styrelse eller institution til at udøve sine beføjelser.
Til nr. 27 Virksomheder bør have et retskrav på at få refunderet deres udgifter, hvis  

 det viser sig, at forureningen ikke kan henføres til virksomheden.
Det er en  

 urimelig belastning for virksomhederne at lade sådanne sager afgøre efter  

 dansk rets almindelige erstatningsregler.
Til nr. 28 Ved ændringen foretages der en rettelse af lovhenvisningen på grund af, at  

 reglerne om parters aktindsigt, som oprindelig stod i offentlighedsloven,  

 siden er overført til forvaltningslovens kapitel 4.
Til nr. 29 Der er tale om en redaktionel ændring af § 75, stk. 2.
Til nr. 30 Ændringsforslaget indebærer, at der ikke kan opkræves brugerbetaling i  

 forbindelse med anden administrativ sagsbehandling end tilsynsvirksomhed.  

 Klagesager kan således ikke belægges med gebyr.
Til nr. 31 Bestemmelsen svarer til bestemmelsen i § 7 a i lov om kemiske stoffer og  

 produkter.
Bestemmelsen sammenholdt med ændringen af straffebestemmelsen i §  

 107 indebærer, at der gives hjemmel til, at ministeren administrativt kan  

 fastsætte bestemmelser om straf for overtrædelse af forordninger.
 Det bemærkes, at forordninger gælder umiddelbart i medlemslandene og  

 derfor ikke kræver transformering til dansk ret, men at der kan være behov  

 for at fastsætte supplerende regler om anvendelsen, bl.a. bestemmelser om  

 straf for overtrædelse af forordningerne.
Til nr. 32 Bestemmelsen klargør, at det i Københavns og Frederiksberg Kommuner er  

 kommunalbestyrelserne, der udøver de opgaver, som er henlagt til amtsrådet  

 efter loven.
Til nr. 33 Ad § 93, stk. 2: Sætningen »Medmindre klagemyndigheden bestemmer  

 andet« udgår.
Til nr. 34 Danmarks Naturfredningsforening gøres klageberettiget i alle 3 kapitler.
Til nr. 35 Ferskvandsfiskeriforeningen for Danmark er også tillagt klageret efter  

 forslag til lov om vandløb, og foreningen har et relativt stort medlemstal og  

 repræsenterer en bred kreds af interesser.
På denne baggrund foreslås det, at  

 foreningen får tillagt klageret for amtsrådets afgørelser efter kapitel 4 og  

 5, for så vidt angår spørgsmål om forurening af vandløb og søer.
 Der er herudover foretaget en redaktionel forenkling af teksten.
Til nr. 36 Med den ændrede formulering søges det klargjort, at det kun er 2.  

 instans-afgørelser i kapitel 5-sager, der vedrører listevirksomheder, der vil  

 kunne behandles af Miljøklagenævnet, mens sager om virksomheder, der ikke er  

 på listen, ikke vil kunne indbringes for nævnet.
Dette fremgår af  

 bemærkningerne til § 101. Selve teksten i det fremsatte lovforslag kan  

 misforstås på dette punkt.
Til nr. 37 Den tidligere formulering af § 103 indebar, at »de grønne  

 organisationer« blev indstillingsberettiget i stedet for Miljøstyrelsen.  

 Da der imidlertid er rejst kritik af forslaget, bl.a. fra Danmarks  

 Naturfredningsforening, som ikke ønskede denne indstillingsret, er  

 formuleringen ændret, således at den gældende ordning om en indstillingsret  

 for Miljøstyrelsen bevares.
Til nr. 38 Den tidligere formulering medførte, at embedslægeinstitutionen fik tillagt  

 en klageret til Miljøklagenævnet, hvilket embedslægerne ikke har efter den  

 gældende miljølov.
Da denne udvidelse af klageretten ikke har været  

 tilsigtet, foreslås en ændret formulering, således at embedslægeinstitutionen  

 som hidtil kun har mulighed for at klage een gang over de afgørelser, for  

 hvilke embedslægerne har klageret.
Til nr. 39 Ændringen sikrer, at Miljøklagenævnet får samme mulighed for at  

 tilvejebringe oplysninger og foretage besigtigelser, som er tillagt  

 Miljøankenævnet efter gældende ret.
Til nr. 40 Ændringen indebærer, at strafferammen for grove overtrædelser af  

 miljøbeskyttelsesloven hæves fra fængsel i 1 år til fængsel i 2 år.
Ændringen understreger et almindeligt ønske om strengere straffe på  

 miljøområdet.
Samtidig opnås der mulighed for at foretage varetægtsfængsling  

 i miljøsager, idet grænsen herfor er, at strafferammen for det strafbare  

 forhold skal være minimum 11/2 års fængsel.
En forhøjelse af strafferammen  

 forventes også at medføre en væsentlig forhøjelse af bødeniveauet.
 Det bemærkes, at hver enkelt af de i stk. 2 omtalte skærpende  

 omstændigheder hver for sig bør få indflydelse på strafudmålingen.
Til nr. 41 I stk. 3 ændres »1 år« til: »2 år«, jf. ændringen af  

 stk. 2, og der foretages konsekvensændringer af de i øvrigt foretagne  

 ændringer af lovforslaget.
Til nr. 42 Grunden til, at der foreslås en hurtigere ikrafttræden af § 52, er, at det  

 kan blive aktuelt at udnytte bemyndigelsen på et tidligere tidspunkt.
