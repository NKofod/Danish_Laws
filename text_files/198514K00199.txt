Nr BTL 199 Betænkning over Forslag til lov om ændring af lov om realkreditinstitutter  

 og lov om indeksregulerede realkreditlån (Ændrede belåningsregler for  

 kollektive energiforsyningsanlæg)   

 Nr L 199 1985-86, 1. samling Blad nr 1055 Afgivet af det energipolitiske udvalg Afgivet: 19860523 Udvalget har behandlet lovforslaget i nogle møder og har herunder stillet spørgsmål til boligministeren, som denne har besvaret skriftligt.
 Udvalget har endvidere modtaget skriftlige henvendelser fra:
Danske Vindkraftværker, Hurup Boligselskab, Kommunernes Landsforening, Organisationen for Vedvarende Energi (OVE) og Realkreditrådet.
Herefter indstiller et FLERTAL (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til VEDTAGELSE med de af boligministeren stillede ændringsforslag.
Et MINDRETAL INDEN FOR FLERTALLET (det radikale venstres medlem af udvalget) opfordrer samtidig energiministeren til inden den 1.
september 1986 for folketingets energipolitiske udvalg at fremlægge et notat, der indeholder forslag til, hvorledes en rentestøtteordning eller tilsvarende ordning vil kunne udformes, samt konsekvenserne af en sådan ordning.
Et MINDRETAL (socialdemokratiets, socialistisk folkepartis og venstresocialisternes medlemmer af udvalget) indstiller lovforslaget til VEDTAGELSE med de af boligministeren og de af mindretallet stillede ændringsforslag.
Mindretallet takker ministeren for, at det foreliggende lovforslag blev fremsat inden for den frist, der er fastlagt i den af folketinget den 11. februar 1986 vedtagne motiverede dagsorden, jfr.
Folketingstidende 1985-86, forhandlingerne sp. 6866.
Mindretallet værdsætter ligeledes den tekniske bistand, ministeren har ydet mindretallet under udvalgsarbejdet.
For mindretallet har det været overordentlig vigtigt, at der i indeværende folketingsår blev udarbejdet en lov, der indebar indeksfinansiering med rentestøtte.
Det er nødvendigt at erkende, at indeksfinansiering i sig selv ikke er en tilstrækkelig hjælp, men at indeksfinansiering må suppleres med rentestøtte, hvis produktion, etablering og drift af kollektive energiforsyningsanlæg skal sikres stabile og rimelige vilkår.
Mindretallets model er ganske enkel og bygger på principperne i lov om boligbyggeri.
Når mindretallet ønsker indeksfinansiering og rentestøtte gennemført i boligministeriets regie, skyldes det, at mindretallet vil spare forbrugerne for bureaukrati og indviklede regler.
Mindretallet ønsker at gøre opmærksom på, at boligministeriet fra sin administration af tilskudsregler vedrørende isolering m.v. ikke er ukendt med energiproblemer og har flere års erfaring med indeksfinansiering med rentestøtte på boligområdet.
Mindretallet nærer derfor ikke bekymring for, at boligministeriet ikke vil kunne administrere denne lov.
Mindretallet har med sine ændringsforslag lagt vægt på at undgå unødigt komplicerede og detaljerede regler med deraf følgende uoverskuelighed.
Det har mindretallet gjort dels af hensyn til forbrugerne, som gerne skulle kunne finde ud af at anvende den nye lov, dels under indtryk af, at Realkreditrådet i en henvendelse til udvalget har anbefalet, at allerede eksisterende obligationsserier benyttes, idet man ved at oprette nye risikerer, at de bliver meget tynde, og at tilfældige udsving i kursen øver for stor indflydelse på finansieringen og rentabiliteten af disse anlæg.
Mindretallet påpeger i tilknytning til bemærkningerne under pkt. 5, ad c. indekslån (side 7) til lovforslaget, at i de tilfælde, hvor delvarmeplanen omfatter f.eks. mindre kollektive affaldsanlæg eller halmanlæg, kan der blive tale om støtte, når fjernvarmeprisen har svært ved at konkurrere med gasolieprisen.
Mindretallet kan tilslutte sig det forslag til ændret affattelse af bemærkningerne under pkt. 5, ad c. indekslån (side 7), som ministeren med de angivne forudsætninger har anført i sit svar på udvalgets spørgsmål 28.
Ændringsforslag Til § 1 Af BOLIGMINISTEREN, tiltrådt af UDVALGET:
 1) Indledningen affattes således:
 »I lov om realkreditinstitutter, jfr. lovbekendtgørelse nr. 367 af 1.
august 1985, som ændret ved lov nr. 579 af 19. december 1985 og lov nr. 133 af 19. marts 1986, foretages følgende ændringer:».
2) I den under nr. 4 foreslåede § 10 a indsættes i stk. 4, 2. pkt., efter »har bestemmende indflydelse« ordene: », medmindre  

 der er tale om anlæg beliggende på Færøerne«.
3) I den under nr. 4 foreslåede § 10 a affattes stk. 5, 1. pkt., således:
»Kommunalbestyrelsens garanti for långivning efter stk. 1 og 2 skal omfatte den del af lånet, der har sikkerhed ud over 60 pct. af værdien af anlægget med tilbehør, herunder ledningsnet.« Af et MINDRETAL (S, SF og VS):
4) I den under nr. 4 foreslåede § 10 a indsættes efter stk. 7 som nyt stykke:
»Stk. 8. Efter indstilling fra energiministeren kan boligministeren i særlige tilfælde, ud over låntagning til opførelse og vedligeholdelse, opretning samt forbedring ved om- og tilbygning, give adgang til låntagning efter § 10 a til eksisterende kollektive energiforsyningsanlæg, såfremt anlæggets hidtidige finansiering vanskeliggør en fortsættelse af anlæggets drift.« Stk. 8 bliver herefter stk. 9.
 5) Nr. 6 affattes således:
 »6. I § 13, stk. 1, indsættes efter nr. 1 som nyt nummer:
»2) 35 år for lån til opførelse, vedligeholdelse, opretning samt om- og tilbygning af kollektive energiforsyningsanlæg med tilbehør, herunder ledningsnet, jfr. § 10 a.« Nr. 2-10 bliver herefter nr. 3-11.' Af BOLIGMINISTEREN, tiltrådt af UDVALGET:
 6) Efter nr. 7 indsættes som nyt nummer:
 »01. Efter § 28 a indsættes som ny paragraf:
»§ 28 b.
Boligministeren kan indhente oplysninger om fast ejendom fra andre offentlige myndigheder til brug for administrationen af denne lov.«» Til § 2 7) Indledningen affattes således:
 »I lov om indeksregulerede realkreditlån, jfr. lovbekendtgørelse nr.
317 af 1. juli 1983, som ændret ved lov nr. 247 af 6. juni 1985 og lov nr. 133 af 19. marts 1986, foretages følgende ændringer:».
 Af et MINDRETAL (S, SF og VS):
 8) Nr. 3-9 udgår og erstattes af følgende nye numre:
»01. I § 4, stk. 1, og i § 5, stk. 4, ændres »§ 2, stk. 6«  

 til: »§ 2, stk. 8«.
 02. I § 4, stk. 3 og 9, og i § 5, stk. 6, ændres »§ 2, stk. 3-5«  

 til:
 »§ 2, stk. 3-7«.
 03. Efter § 4 indsættes som ny paragraf:
»§ 4 a.
Boligministeren kan på statskassens vegne give tilsagn om rentebidrag til indekslån ydet efter § 2, stk. 6 og 7.
Stk. 2. Rentebidrag udgør et beløb, der svarer til udgiften til forrentning af indekslån samt til administrations- og reservefondsbidrag.
Stk. 3. Rentebidrag ydes med virkning fra indekslånets optagelse og udbetales bagud i tilknytning til de i pantebrevene fastsatte terminer.
Udbetalingen sker til det långivende realkreditinstitut på grundlag af en specificeret opgørelse fra instituttet.
Stk. 4. Boligministeren kan fastsætte nærmere regler om ydelse af rentebidrag, herunder regler om, hvornår betingelserne for ydelse af rentebidrag er opfyldt.«» Af BOLIGMINISTEREN, tiltrådt af UDVALGET:
 9) Efter nr. 10 indsættes som nyt nummer:
»04. Efter § 10 indsættes som ny paragraf: § 10 a.
Boligministeren kan indhente oplysninger om fast ejendom fra andre offentlige myndigheder til brug for administrationen af denne lov.«» Bemærkninger Til nr. 1 og 7 Efter lovforslagets fremsættelse er såvel realkreditloven som indekslåneloven blevet ændret ved lov nr. 133 af 19. marts 1986.
(Finansieringsreform for landbruget m.v.). Ændringsforslaget indebærer en korrekt henvisning til den gældende lovgivning ved indsættelsen af lov nr. 133 i de respektive indledninger.
Til nr. 2 Baggrunden for at undtage elværker fra lovforslagets belåningsregler er, som det fremgår af bemærkningerne til lovforslaget, at disse selskaber i kraft af et etableret kundegrundlag har betydelige muligheder for selvfinansiering af sektorens investeringer.
De færøske elværkers særlige strukturmæssige og ejermæssige forhold betyder, at disse anlæg ikke har tilsvarende muligheder for selvfinansiering.
Den særlige begrundelse for ikke at tillade långivning efter lovforslaget til elværker eksisterer således ikke for de færøske elværker, hvorfor disse ved ændringsforslaget foreslås omfattet af lovforslagets belåningsregler.
Til nr. 3 Ved den foreslåede redaktionelle ændring af bestemmelsen bringes formuleringen tydeligere i overensstemmelse med det tilsigtede indhold, således som det fremgår af de almindelige bemærkninger til lovforslaget under punkt 5, ad a, og bemærkningerne til § 1, nr. 4 og 6.
Til nr. 4 Mindretallet er indstillet på, at eksisterende anlæg, som er kommet i vanskeligheder, får en mulighed for at blive hjulpet i gang igen.
 Det drejer sig for eksempel om landsbyenergianlæg.
Under forudsætning af, at der er god tilslutning til projektet, en fin organisation af arbejdet og styr på projektet, bør eksisterende anlæg have samme chance som et nystartet anlæg for at komme til at fungere stabilt.
Til nr. 5 og 8 Ændringsforslagene skal muliggøre finansiering af kollektive energiforsyningsanlæg med indekslån med samme statslige rentebidrag, samme løbetid og samme afdragsprofil som indeksserielånene til det almennyttige nybyggeri.
Til nr. 6 og 9 I bemærkningerne til lovforslaget er der foreslået oprettet et administrativt EDB-styringssystem efter tilsvarende principper som det administrative EDB-system, der er under etablering i forbindelse med finansieringsreformen for landbruget.
Hovedformålet med sådanne systemer er at etablere en rationel tilrettelæggelse af administration, bevillingsstyring o.lign. af finansieringsordninger m.v. samt af tilsynet med realkreditlångivningen.
Endvidere forbedres mulighederne for at følge udviklingen inden for den pågældende sektor.
Registertilsynet har under drøftelserne af forskrifter for landbrugsfinansieringssystemet tilkendegivet, at i henhold til lov om offentlige myndigheders registre er det en forudsætning for etablering af EDB-styringssystemer, der bl.a. bygger på  

 »genbrug« af oplysninger fra andre offentlige myndigheders registre, f.eks.
Det fælleskommunale Ejendomsdatasystem, at der i den pågældende sektorlovgivning er udtrykkelig lovhjemmel til, at den registeransvarlige myndighed kan få udleveret sådanne oplysninger.
Det foreslås derfor, at boligministeren til brug for varetagelsen af tilsynsopgaven og andre administrative opgaver i forbindelse med realkreditlovgivningen får adgang til at indhente oplysninger fra andre offentlige myndigheders registre.
Adgangen finder sted under iagttagelse af de sikkerhedsforanstaltninger m.v., der er fastsat i forskrifterne for de pågældende registre.
De administrative EDB-systemer for landsbrugsfinansieringsreformen og for finansieringen af kollektive energiforsyningsanlæg tænkes oprettet på basis af EDB-mæssig overførsel af oplysninger fra Det fælleskommunale Ejendomsdatasystem indeholdende oplysninger om ejendomsidentifikationer, adresser, matrikelnumre, ejerforhold, arealer samt ejendomsvurderingsoplysninger m.v. ved en ændring af registerforskrifterne for dette system.
Der vil blive fastsat registerforskrifter for de pågældende EDB-systemers opretning og drift.
Annelise Gotfredsen (KF) Ahlmann-Ohlsen (KF) Kent Kirk (KF) Helge Adam Møller (KF) Niels Anker Kofoed (V) Tørnæs (V) Birgith Mogensen (CD) Steffensen (KrF) Søren Hansen (S) Mette Groes (S) Hans Hækkerup (S) Poul Nielson (S) Helge Mortensen (S) Løvig Simonsen (S) Riishøj (SF) nfmd.
Tinning (VS) Lone Dybkjær (RV) fmd.
 Partierne FP og FD havde ikke medlemmer i udvalget.
