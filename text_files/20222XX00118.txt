Skriftlig fremsættelse (9. februar 2023) Udlændinge- og integrationsministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af udlændingeloven (Indberetning i Schengeninformationssystemet (SIS) af tredjelandsstatsborgere, som er genstand for en afgørelse om tilbagesendelse og bemyndigelse af udlændinge- og integrationsministeren til at fastsætte regler om udlændingemyndighedernes kompetence til at foretage indberetninger og forestå konsultationer i medfør af SIS-forordningen og SIS-tilbagesendelsesforordningen) (Lovforslag nr.
L 45) Der er vedtaget to nye forordninger vedrørende Schengeninformationssystemet (SIS) på Udlændinge- og Integrationsministeriets område, nemlig Europa-Parlamentets og Rådets forordning (EU) 2018/1860 af 28. november 2018 om brug af Schengeninformationssystemet i forbindelse med tilbagesendelse af tredjelandsstatsborgere med ulovligt ophold (herefter SIS-tilbagesendelsesforordningen) og Europa-Parlamentets og Rådets forordning (EU) 2018/1861 af 28. november 2018 om oprettelse, drift og brug af Schengeninformationssystemet (SIS) på området ind- og udrejsekontrol, om ændring af konventionen om gennemførelse af Schengenaftalen og om ændring og ophævelse af forordning (EF) nr. 1987/2006 (herefter SIS-forordningen).
SIS-tilbagesendelsesforordningen pålægger som noget nyt medlemsstaterne at indberette tredjelandsstatsborgere, der er genstand for en afgørelse om tilbagesendelse.
Lovforslaget skal danne grundlag for udlændingemyndighedernes indberetning af tredjelandsstatsborgere, der er genstand for en afgørelse om tilbagesendelse i SIS.
SIS-forordningerne indeholder korte frister for bl.a. indberetning af uønskede udlændinge, som forudsætter døgnbemanding.
Da ikke alle udlændingemyndigheder er døgnbemandet, er der behov for, at myndighederne (i første omgang Udlændingestyrelsen, som er døgnbemandet) kan bistå de øvrige myndigheder uden for almindelig kontortid.
Inden for almindelig kontortid vil den enkelte myndighed varetage forordningsopgaverne på egne vegne.
 Lovforslaget bemyndiger derfor også udlændinge- og integrationsministeren til at fastsætte nærmere regler om myndighedernes kompetence til at foretage indberetninger i SIS og forestå konsultationer med andre medlemsstater, herunder på en anden udlændingemyndigheds vegne, med henblik på at udlændingemyndighederne kan overholde forordningernes frister.
Lovforslaget er sendt i høring fra 17. januar til 14. februar 2023, og der tages derfor forbehold for eventuelle ændringer.
Det er dog ikke forventningen, at høringen vil give anledning til materielle ændringer.
 SIS-forordningerne er trådt i kraft, men finder først anvendelse fra datoen for idriftsættelse af det nye SIS-system, forventeligt den 7. marts 2023. I perioden herfra og til lovforslagets ikrafttræden vil opgaverne uden for almindelig kontortid blive varetaget af den relevante udlændingemyndighed.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
