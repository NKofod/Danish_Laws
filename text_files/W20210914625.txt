Arbejdsmiljøklagenævnet fastholdt afgørelse med påbud om at sikre, at indlejede ansatte får passende instruktion, så arbejdet kunne udføres sikkerhedsmæssigt fuldt forsvarligt. (Arbejdets udførelse) Resume Arbejdsmiljøklagenævnet vurderede, at de af virksomheden indlejede ansatte ikke havde fået tilstrækkelig instruktion i at udføre arbejde på byggepladsen på stillads i 3 og 3,5 meters højde på en farefri måde.
 Nævnet lagde vægt på, at to af de indlejede ansatte udførte arbejde fra rullestilladser uden at være tilstrækkeligt sikret mod nedstyrtning.
Nævnet lagde også vægt på, at virksomhedens ledelsesrepræsentant oplyste til Arbejdstilsynet, at de indlejede ansatte ikke var blevet instrueret i arbejde på rullestilladset.
De havde heller ikke fået konkret instruktion i opstilling eller brug af stilladset.
Nævnet bemærkede, at arbejdsgiver altid har pligt til at sikre, at arbejdet planlægges, tilrettelægges og udføres sikkerhedsmæssigt fuldt forsvarligt.
Heraf følger, at arbejdsgiver har pligt til at instruere de ansatte, og det gælder uanset de ansattes uddannelses- og ansættelsesforhold.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 22. juni 2020 om instruktionspåbud til jeres indlejede ansatte.
 Arbejdsmiljøklagenævnet har nu afgjort sagen på møde den 24. november 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 22. juni 2020 med påbud til jer om at sikre, at indlejede ansatte har fået passende instruktion, så arbejdet kan udføres sikkerhedsmæssigt fuldt forsvarligt.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at de af virksomheden [navn udeladt] indlejede ansatte ikke havde fået tilstrækkelig instruktion i at udføre arbejde på byggepladsen [adresse udeladt], på stillads i 3 og 3,5 meters højde på en farefri måde.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøget den 16. juni 2020 på byggepladsen [adresse udeladt], konstaterede, at to af virksomheden [navn udeladt] indlejede ansatte udførte arbejde fra rullestilladser i henholdsvis 3 og 3,5 meters højde uden at være tilstrækkeligt sikret mod nedstyrtning.
 Nævnet henviser i den anledning til Arbejdstilsynets afgørelse af 22. juni 2020 om forbud, hvor virksomheden påbydes at standse arbejde på stilladset, indtil der er etableret tilstrækkelig kollektiv sikring mod nedstyrtning, så arbejdet kan udføres sikkerhedsmæssigt fuldt forsvarligt.
Nævnet lægger også vægt på, at virksomhedens ledelsesrepræsentant oplyste til Arbejdstilsynet, at de indlejede ansatte ikke var blevet instrueret i arbejde på rullestilladset.
De ansatte havde fået at vide, at de skulle nedtage det anvendte stillads fra et tilsvarende arbejde på et andet rækkehus, men havde ikke fået konkret instruktion i opstilling eller brug af stilladset.
Nævnet lægger endvidere vægt på, at de indlejede ansatte herover for oplyste, at de ikke havde fået instruktion i arbejdets udførsel.
Det var deres første dag på byggepladsen.
Om reglerne Det fremgår af arbejdsmiljøloven, at arbejdsgiveren skal gøre de ansatte bekendt med de ulykkes- og sygdomsfarer, der eventuelt er forbundet med deres arbejde.
 Arbejdsgiveren skal endvidere sørge for, at de ansatte får nødvendig oplæring og instruktion i at udføre arbejdet på farefri måde.
Det fremgår endvidere af reglerne om arbejdets udførelse, at arbejdsgiveren skal sørge for, at hver enkelt ansat, uanset ansættelsesforholdets karakter og varighed får en tilstrækkelig og hensigtsmæssig oplæring og instruktion i at udføre arbejdet på farefri måde.
Der skal gives oplysninger om de ulykkes- og sygdomsfarer, der eventuelt er forbundet med deres arbejde, herunder om arbejdsmedicinske undersøgelser, den ansatte har adgang til.
Oplæring og instruktion skal navnlig ske i forbindelse med ansættelsen, forflyttelse eller ændring af arbejdsopgaverne, indførelse eller ændring af arbejdsudstyr og indførelse af ny teknologi.
 En virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
Bemærkninger til klagen I har anført i klagen, at I undrer jer over påbuddet, når de indlejede ansatte har gennemført stilladskursus i forbindelse med deres tømreruddannelse.
Nævnet bemærker, at arbejdsgiver altid har pligt til at sikre, at arbejdet planlægges, tilrettelægges og udføres sikkerhedsmæssigt fuldt forsvarligt.
Heraf følger, at arbejdsgiver har pligt til at instruere de ansatte, og det gælder uanset de ansattes uddannelses- og ansættelsesforhold.
Bemærkninger til Arbejdstilsynet Arbejdsmiljøklagenævnet kritiserer, at Arbejdstilsynet har angivet et mangelfuldt retsgrundlag i afgørelsen af 22. juni 2020. Arbejdstilsynet burde også have henvist til § 17, stk. 2, om arbejdsgiverens instruktion, i arbejdsmiljøloven.
Det har ikke betydning for afgørelsens resultat.
Grunden er, at vi har henvist til retsgrundlaget i vores afgørelse.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførsel  § 38 i lov om arbejdsmiljø, jf. bekendtgørelse nr. 674 af 25. maj 2020 Om instruktion  § 17, stk. 2, i lov om arbejdsmiljø, jf. lovbekendtgørelse nr. 674 af 25. maj 2020.
 § 18, stk. 1, og 2, i Arbejdstilsynets bekendtgørelse nr.1234 af 29. oktober 2018 om arbejdets udførelse Om indlejede ansatte  § 21, stk. 1, i Arbejdstilsynets bekendtgørelse nr.1234 af 29. oktober 2018 om arbejdets udførelse.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 4 Almindelige pligter § 17. . . .
 Stk. 2. Arbejdsgiveren skal endvidere sørge for, at de ansatte får nødvendig oplæring og instruktion i at udføre arbejdet på farefri måde.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets udførelse ¬§ 18. Arbejdsgiveren skal sørge for, at hver enkelt ansat, uanset ansættelsesforholdets karakter og varighed får en tilstrækkelig og hensigtsmæssig oplæring og instruktion i at udføre arbejdet på farefri måde.
Der skal gives oplysninger om de ulykkes- og sygdomsfarer, der eventuelt er forbundet med deres arbejde, herunder om arbejdsmedicinske undersøgelser, den ansatte har adgang til.
Oplæring og instruktion skal navnlig ske i forbindelse med:
1) ansættelsen, 2) forflyttelse eller ændring af arbejdsopgaverne, 3) indførelse eller ændring af arbejdsudstyr og 4) indførelse af ny teknologi.
 Stk. 2. Den i stk. 1, nævnte oplæring og instruktion skal tilpasses udviklingen, herunder forekomsten af nye faremomenter, og skal om nødvendigt gentages regelmæssigt.
 § 21. En virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
 Stk. 2. Inden sådan beskæftigelse påbegyndes, skal virksomheden over for den fremmede virksomhed oplyse følgende, som denne er forpligtet til at videregive til de personer, der skal beskæftiges:
1) det krævede faglige niveau, herunder om særlige kvalifikationer er nødvendige, 2) eventuelle krav til helbredsattester og 3) arbejdets særlige art, herunder eventuelle faremomenter.
