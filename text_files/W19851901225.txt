 Afslag på dagpenge fra kommunen i arbejdsgiverperioden, da anmodning  

 herom først blev indgivet ca. 1 1/2 år efter sygdommens indtræden.
 REDEGØRELSE FOR SAGEN:
 Sikrede var sygemeldt i perioden 16. februar - 1. marts 1981 på grund af  

 et fald fra et stillads og i perioden 9. marts - 22. marts 1981 på grund af  

 en knælidelse.
Sikredes arbejdsgiver gik konkurs i marts 1981, og gennem sin fagforening  

 anmeldte sikrede krav på løn og sygedagpenge til Lønmodtagernes Garantifond,  

 som først den 18. marts 1982 meddelte fagforeningen, at det anmeldte krav på  

 sygedagpenge ikke var omfattet af garantien.
Sikrede blev henvist til  

 socialforvaltningen med kravet om sygedagpenge.
 Sikrede blev først orienteret herom af sin fagforening den 5. august 1982  

 og anmodede samme dag socialforvaltningen om sygedagpenge.
 Det sociale udvalg gav afslag på dagpenge i arbejdsgiverperioden med  

 henvisning til, at anmodningen var indgivet mere end 6 måneder efter  

 sygdommens indtræden, jfr. dagpengelovens § 18, stk. 6, og sikringsstyrelsens  

 bekendtgørelse nr. 396 af 4. august 1975, § 2.
 AFGØRELSEN, DER KLAGES OVER:
 Amtsankenævnet fandt, at kommunen ved sikredes henvendelse i august 1982  

 burde have indbragt for dagpengeudvalget spørgs,ålet om arbejdsgiverens  

 forpligtelse til at udbetale dagpenge i arbejdsgiverperioden under sygefravær  

 i perioderne 16. februar - 1. marts 1981 og 9. marts - 22. marts 1981, jfr.  

 lovens § 15.
 KLAGEN TIL ANKESTYRELSEN:
Sagen blev anket af det sociale udvalg, som gjorde gældende, at 6 måneders  

 fristen i dagpengelovens § 18, stk.6, er gældende i alle tilfælde, hvor der  

 anmodes om dagpenge fra kommunen.
Da anmodningen således var indgivet for  

 sent, fandt udvalget ikke grundlag for at behandle sagen efter reglen i  

 lovens § 15 og udbetale forskud på dagpenge.
 LOVGRUNDLAG:
 Dagpengelovens § 15 og § 18.
 ANKESTYRELSENS AFGØRELSE:
 Ankestyrelsen fandt, at de i dagpengelovens § 18 fastsatte frister for  

 henvendelse om dagpenge, der udbetales af det sociale udvalg, også må finde  

 anvendelse på anmodning om dagpenge fra det sociale udvalg efter  

 dagpengelovens § 15.
 Da sikrede først havde anmodet socialforvaltningen om dagpenge mere end 6  

 måneder efter sygdommens indtræden, fandt ankestyrelsen at kunne tiltræde  

 kommunens afgørelse, hvorefter der var givet afslag på dagpenge.
 Ankestyrelsen ændrede således den af amtsankenævnet trufne afgørelse.
