 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1 Ministeren for offentlige arbejder bemyndiges til for statskassens regning  

 at lade Hanstholm havn færdigbygge som en kombineret trafik- og fiskerihavn  

 med en besejlingsdybde af 8,5 m.
§ 2 De nødvendige beløb til forberedelse af havnebyggeriet, til anlæggets  

 udførelse samt til tilsyn med arbejdet og administration af de staten  

 tilhørende arealer i Hanstholm bevilges på de årlige finanslove.
§ 3 Efter fuldførelsen af Hanstholm havn forvaltes denne som statshavn af  

 ministeriet for offentlige arbejder.
Den daglig forvaltning overdrages i  

 henhold til et af ministeren for offentlige arbejder udfærdiget  

 forvaltningsreglement til et havneråd på 5 medlemmer, hvoraf 2 beskikkes  

 efter indstilling fra henholdsvis Thisted amtsråd og den fiskeriforening, som  

 udpeges dertil.
§ 4 De i forbindelse med havneanlæggets udførelse udfærdigede dokumenter m.v.  

 fritages for stempel- og tinglysningsafgifter samt alle andre afgifter til  

 det offentlige.
§ 5 Lov nr. 182 af 31. marts 1917 om anlæg af fiskerihavne på Jyllands  

 vestkyst ophæves, for så vidt angår bemyndigelsen for ministeren for  

 offentlige arbejder til at anlægge en fiskerihavn ved Helshage (Hanstholm).
 Givet på Christiansborg slot, den 29.  

 april 1960.
 Under Vor Kongelige Hånd og Segl.
 FREDERIK R.
 /Kai Lindberg.
