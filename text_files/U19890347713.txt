Efter at en overenskomststridig arbejdsnedlæggelse blandt vægtere  

 ansat i en vagt-virksomhed var blevet iværksat den 20/1 1989 om aftenen,  

 pålagde tillidsmanden vægterne at genoptage arbejdet.
Senere samme aften  

 indskærpede virksomhedens direktør først vægterne og derefter tillidsmanden,  

 at de vægtere, der ikke genoptog arbejdet ville blive betragtet, som om de  

 uden varsel havde opsagt deres ansættelsesforhold.
De vægtere, der ikke var  

 gået i arbejde den 23/1 blev bortvist.
Da de bortviste arbejdere efter  

 virksomhedens karakter havde gjort sig skyldige i en væsentlig  

 misligholdelse, og da den indklagede virksomhed ikke havde indledt fagretlig  

 behandling af arbejdsnedlæggelserne, var bortvisningerne berettigede.
 Virksomheden havde ikke handlet overenskomststridigt ved ikke at  

 imødekomme en anmodning om forhandling med tillidsmanden på et bestemt  

 tidspunkt, idet vicedirektøren ikke var tilstede på virksomheden, og  

 direktøren anså sig for optaget af andet arbejde.
 Det ansås ikke for godtgjort, at virksomheden havde krævet, at de  

 bortviste vægtere skulle indmelde sig i Dansk Funktionærforbund som  

 betingelse for at blive genansat, og der forelå således ikke  

 organisationsfjendtlig virksomhed.
 Et krav om, at virksomheden skulle udbetale tilbageholdt løn med 2.000  

 kr. pr. medarbejder blev ikke taget til følge under henvisning til, at det  

 lagdes til grund, at virksomheden var blevet tilføjet tab svarende til mindst  

 det samlede lønkrav.
 Herefter blev virksomheden, dens arbejdsgiverforening og Dansk  

 Arbejdsgiverforening frifundet for arbejdstagersidens bodspåstand.
Dommere: Friis Christensen, Erik Kjærgaard, Ebbe Nielsen, Riis  

 (retsformand), Aage Spang-Hanssen, Aage Sørensen og Westergaard Under denne sag har Dansk Vagt-Forbund indklaget Dansk  

 Arbejdsgiverforening på egne vegne og for Vagt- og Alarmbranchens  

 Arbejdsgiverforening på egne vegne og for Vagtcentralen ApS for  

 Arbejdsretten.
 Klageren har nedlagt følgende påstande:
 1. De af Vagtcentralen ApS mandag den 23. og tirsdag den 24. januar 1989  

 gennemførte bortvisninger af samtlige virksomhedens 17 fuldtidsbeskæftigede  

 vægtere er en overenskomststridig lockout, subsidiært en overenskomststridig  

 bortvisning.
 2. Vagtcentralen ApS har fredag den 20. januar 1989 overenskomststridigt  

 afvist at ville forhandle med den gyldigt valgte tillidsmand Kim Pedersen.
 3. Vagtcentralen ApS har gjort sig skyldig i en organisationsfjendtlig  

 handling ved som betingelse for genansættelse af de bortviste vægtere at  

 fordre, at disse skulle indmelde sig i Dansk Funktionærforbund.
 4. Vagtcentralen ApS har overenskomststridigt ved lønafregning for hver  

 enkelt vægter tilbageholdt 2.000 kr.
 5. Vagtcentralen ApS tilpligtes at normalisere arbejdet.
 6. Vagtcentralen ApS tilpligtes at betale en efter rettens skøn fastsat  

 alvorlig bod, heri indeholdt uberettiget tilbageholdt løn samt løntab i  

 øvrigt.
 7. Vagt- og Alarmbranchens Arbejdsgiverforening tilpligtes for delagtighed  

 i begåede overenskomstbrud at betale en efter rettens skøn fastsat alvorlig  

 bod.
 8. Dansk Arbejdsgiverforening tilpligtes for delagtighed i begåede  

 overenskomstbrud at betale en efter rettens skøn fastsat alvorlig bod.
 De indklagede har påstået frifindelse.
 Klageren har begrundet påstandene 1-6 med, at Vagtcentralen ApS har  

 krænket sine forpligtelser over for tillidsmanden ved at nægte at forhandle  

 med denne, at Vagtcentralen ApS har krænket sine forpligtelser i  

 henhold til de for virksomheden gældende kollektive aftaler ved fremgangsmåde  

 ved fastsættelse af overvågningstid og vejtid, at bortvisningerne er  

 foretaget, uden at tillidsmandens og vægternes ønske om forhandling er blevet  

 opfyldt,  at bortvisningerne følgelig er uretmæssige og derved en  

 ulovlig lockout, og  at tilbageholdelse af 2.000 kr. ved den enkelte  

 vægters afregning af optjent løn er uberettiget.
Vagtcentralen ApS har bestridt at have krænket sine forpligtelser over for  

 medarbejderne i henhold til de for virksomheden gældende aftaler.  

 Virksomheden gav i begyndelsen af januar 1989 efter anmodning fra en del af  

 de ansatte vægtere tilsagn om at foretage en fuldstændig opmåling af  

 vægternes arbejdsopgaver.
Det aftaltes, at der mandag den 23. januar 1989  

 skulle afholdes møde mellem medarbejdernes tillidsrepræsentanter og  

 virksomhedens ledelse, hvor resultatet af opmålingen skulle gennemgås og  

 eventuelle konsekvenser drøftes.
Såfremt man på mødet mandag den 23. januar  

 1989 enedes om at foretage eventuelle overenskomstmæssige justeringer af  

 vægternes arbejdsforhold, skulle de enkelte vægtere orienteres herom i dagene  

 fra tirsdag den 24. januar 1989 til fredag den 27. januar 1989. Eventuelle  

 ændringer skulle herefter iværksættes i perioden fra den 1. februar 1989 til  

 den 1. april 1989. De indklagede gør gældende, at de bortviste vægtere ved  

 fredag den 20. januar 1989 kl. 18.40 overenskomststridigt at have nedlagt  

 arbejdet har misligholdt de individuelle arbejdsaftaler væsentligt.  

 Vagtcentralen ApS opfordrede samme aften to gange vægterne til at genoptage  

 arbejdet.
Vægterne blev samtidig advaret om, at de, såfremt dette ikke skete,  

 måtte anses for selv at have bragt ansættelsesforholdet til ophør.
 Parterne har dokumenteret følgende bestemmelser om vægternes arbejdstid:
 Brancheoverenskomsten for vagtselskaber 1987-1991 indeholder i § 9, stk.  

 5, følgende bestemmelse:
»Såfremt tjenesten er baseret på overvågning i aftalt tid stilles den  

 tilsvarende tid til rådighed for vagtfunktionæren, idet der i hver time skal  

 være indregnet 10 minutter til personlig tid.
Ved uoverensstemmelser om dette  

 forhold har tillidsrepræsentanten ret til at få forevist den pågældende  

 kontrakt.« I mæglingsreferat af 23. december 1983 af møde samme dag mellem  

 Vagtcentralen ApS og Vagt- og Sikkerhedsfunktionærernes Fagforening hedder  

 det i punkt 7:
»Den idealtid, der er sat til hver enkelt bevogtning, og som er alle  

 vagtfunktionærer bekendt, kan, dersom vagtfunktionæren ikke finder den rigtig  

 ved at skrive en melding, føre til tidtagning af bevogtningen, hvor man skal  

 gå efter instruktionen.
Eventuel regulering sker fra den dato meldingen er  

 skrevet.
Udover idealtiden skal der være beregnet tid til kørsel mellem  

 bevogtningerne, samt til og fra tilmeldingsstedet.
Denne tid kan også  

 kontrolleres ved tidtagning efter samme retningslinier som for idealtiden.
Eventuelle opgaver, udover hvad der er taget med i tidtagningen, skal  

 betales med ekstratid.« I mæglingsprotokollat af 24. maj 1984 vedrørende et mæglingsmøde samme dag  

 mellem Vagt- og Sikkerhedsfunktionærernes Landssammenslutning og Rengørings-  

 og Vagtselskabernes Arbejdsgiverforening hedder det i punkt 2:
»Spørgsmålet om beregning af kredstid (idealtid) henskydes til lokal  

 drøftelse.
Såfremt der på virksomheden opstår uoverensstemmelse om  

 fastlæggelse af kredstid, tages spørgsmålet op til drøftelse direkte mellem  

 ledelsen og den/de berørte vægtere, og ledelsen giver tilsagn om i givet fald  

 at tage med ud på turen for sammen med den implicerede vægter at kontrollere  

 kredsen.« I forhandlingsprotokollat af 7. august 1985 vedrørende et samme dag  

 afholdt møde mellem Vagt- og Sikkerhedsfunktionærernes Landssammenslutning og  

 Rengørings- og Vagtselskabernes Arbejdsgiverforening hedder det i punkt 6.  

 Idealtid:
»Spørgsmålet om beregning af kredstid optages til lokal drøftelse  

 senest pr. 1. september 1985. I øvrigt henvises til pkt. 2. i  

 mæglingsprotokollat af 24. maj 1984.« De to sidste afsnit i tillidsmandsmødereferat af 9. januar 1989 vedrørende  

 et samme dag afholdt tillidsmandsmøde på Vagtcentralen ApS indeholder i punkt  

 4 under Eventuelt blandt andet følgende:
 »Køretid måles med tidmåler (stopur) og ikke med længdemåler  

 (cm-mål).
Næste møde: Den 27. januar 1989 kl. 11.30.« Der er under domsforhandlingen, der blev foretaget den 19. april 1989 og  

 den 17. maj 1989, afgivet forklaring af forbundsformand Jørgen Jørgensen,  

 Dansk Vagt-Forbund, tillidsmand  Kim Pedersen, vægter  Teddy Retov,  

 vagtmester Bill  Levin, næstformand Kaj Hansen, Dansk Funktionærforbund, samt  

 vicedirektør  Hans Ortved og direktør Poul-Erik Pedersen, begge Vagtcentralen  

 ApS.
Tillidsmand  Kim Pedersen har forklaret, at han var ansat i Vagtcentralen  

 ApS fra januar 1987 indtil den 1. marts 1989, og at han fra september 1987  

 var tillidsmand.
Han var sygemeldt fra den 30. december 1988 til den 28.  

 januar 1989, hvorfor han i den periode kun var på virksomheden under  

 tillidsmandsmøder og under konflikten fra den 20. januar 1989. Spørgsmålet om  

 ændring af vægternes køretid blev - som det fremgår af mødereferatet - bragt  

 på bane på tillidsmandsmødet den 9. januar 1989. Opmålingerne heraf skulle  

 foretages inden den 15. januar 1989 og drøftes på tillidsmandsmødet den 27.  

 januar 1989. Han hørte første gang om, at der udover at ændre køretiden også  

 var tale om at ændre bevogtningstiden, da han torsdag den 19. januar 1989  

 talte i telefon med vagtmester  Bill Levin.
Ledelsen ville til gengæld for  

 højere køretid have bevogtningstiden sat ned.
Opmålingerne af køretid var  

 ikke afsluttet den 19. januar 1989.  Bill Levin fortalte den 19. januar 1989,  

 at han mandag den 23. januar 1989 ville kalde vægterne ind enkeltvis for at  

 orientere dem om, hvorfor deres tid skulle skæres ned.
Det fortalte både han  

 og  Bill Levin vægterne fredag den 20. januar 1989. Han kom fredag den 20.  

 januar 1989 til virksomheden kl. 11.30. Direktøren var på virksomheden, men  

 han fik ikke nogen samtale med ham.
Han talte med  Bill Levin, der lovede at  

 søge et møde bragt i stand om aftenen.
Han kørte derefter hjem omkring kl.  

 16. En af vægterne ringede kl. 18 og fortalte, at de ønskede rygterne om  

 nedskæring af deres tid afklaret.
Han tog derefter igen ud til virksomheden  

 kl. 18.30, hvor han havde et møde med de seks vægtere, der var mødt.
Han  

 orienterede dem og pålagde dem at gå i arbejde.
De ville imidlertid kun gå i  

 arbejde, hvis virksomheden gav dem en garanti for, at deres bevogtningstid  

 ikke ville blive beskåret.
Direktøren kom til virksomheden mellem kl. 20.30  

 og kl. 21.00. Direktøren kontaktede ikke tillidsmanden, men kaldte vægterne  

 sammen og fortalte dem, at de, hvis de ikke omgående gik i arbejde, måtte  

 betragte sig som afskediget.
Han fortalte derefter direktøren, at vægterne  

 kun ville gå i arbejde, hvis de fik garanti for, at deres bevogningstid ikke  

 ville blive nedsat.
Den garanti ønskede direktøren ikke at give.
Derefter tog  

 vægterne hjem.
Både han og vægterne mødte lørdag, søndag og mandag.
Vægterne  

 ville kun gå i arbejde, hvis virksomheden gav den pågældende garanti.
Den  

 ønskede virksomheden fortsat ikke at give, og man ønskede heller ikke at  

 forhandle under de omstændigheder.
Vægter  Teddy Retov har forklaret, at alle vægtere nogen tid efter  

 bortvisningerne fik en skrivelse fra Dansk Funktionærforbund, der indkaldte  

 til et møde.
Han og fem andre vægtere mødte op.
Han fik der det indtryk, at  

 Dansk Funktionærforbund havde været i kontakt med Vagtcentralen ApS, idet  

 Dansk Funktionærforbund stillede en løsning af konflikten i udsigt, hvis  

 vægterne meldte sig ind i Dansk Funktionærforbund.
Man mente i så fald at  

 kunne redde de fleste lockoutramte vægtere.
Vagtmester  Bill Levin har forklaret, at han den 1. november 1988 blev  

 vagtmester i Vagtcentralen ApS.
Han deltog ikke i tillidsmandsmødet den 9.  

 januar 1989 og var den 19. og 20. januar 1989 ikke klar over, at der var  

 aftalt nyt tillidsmandsmøde den 27. januar 1989. I begyndelsen af januar 1989  

 ønskede såvel ledelsen som tillidsmanden alle kredse målt op.
Da opmålingerne  

 af køretiderne var begyndt, anmodede tillidsmand  Kim Pedersen nogle dage  

 efter om også at få opmålt bevogtningstiderne.
Torsdag den 19. januar 1989  

 blev han ringet op af  Kim Pedersen, der ville høre om, hvorledes det gik med  

 opmålingerne af køretid og bevogtningstid i kredsene.
Han svarede Kim   

 Pedersen, at det gik udmærket, men at man ikke var færdige.  Kim Pedersen  

 sagde, at det var en tikkende bombe, men ikke hvorfor.
Der var før  

 telefonsamtalen med  Kim Pedersen aftalt møde med vægterne mandag den 23.  

 januar 1989.
Næstformand Kaj Hansen, Dansk Funktionærforbund, har forklaret, at han den  

 3. februar 1989 i omkring 10 minutter deltog i et møde med fem eller seks af  

 de bortviste vægtere.
Baggrunden for mødet var, at de bortviste vægtere havde  

 behov for hjælp.
En sådan hjælp kunne imidlertid kun ydes, hvis vægterne blev  

 medlem af Forbundet.
Da dette ikke blev tilfældet, kom spørgsmålet aldrig til  

 realitetsbehandling.
En fra Forbundet havde inden mødet talt med  

 Vagtcentralen ApS.
Vicedirektør Hans Ortved har forklaret, at han i kraft af sin stilling har  

 ansvaret for driften af Vagtcentralen ApS.
Virksomheden driver sædvanlig form  

 for vagtvirksomhed.
Man har vagtservicekontrakter med kunder, der alle enten  

 er erhvervsvirksomheder eller offentlige institutioner.
Erhvervskunderne  

 omfatter elkraft, medicinalvirksomheder og andre produktionsvirksomheder,  

 herunder nogle, der har leverancer til forsvaret.
Under konflikten kunne man  

 ikke opfylde kundernes krav.
Dette var særdeles generende for virksomheden,  

 idet de forskellige vagtvirksomheder kæmper om kunderne. § 9, stk. 5, i  

 brancheoverenskomsten gælder kun, når der med kunden er aftalt fast tid.  

 Sådanne kontrakter har man, men der aftales ofte ronderende tid, hvorved  

 forstås, at der med kunden aftales den ydelse, virksomheden skal yde, uden at  

 der aftales fast tid for ydelsen.
I januar 1989 skulle arbejdstiden måles op.  

 Man blev på et tillidsmandsmøde enige om, at opmålingen skulle omfatte hele  

 arbejdstiden, d.v.s. ikke blot køretiden, men også den ronderende tid.
På det  

 tidspunkt, hvor opmålingerne skulle have været afsluttet, manglede 4-5  

 områder.
Det var i ugen op til den 20. januar 1989 aftalt med  Kim Pedersen,  

 at måleresultaterne skulle gennemgås den 23. januar 1989. Måleresultaterne  

 tydede på, at der både kunne blive tale om reguleringer til fordel for og  

 ulempe for vægterne.
Han var ikke på virksomheden fredag den 20. januar 1989,  

 da han var i Kalundborg.
Han blev ringet op fredag aften.
Hans opfattelse  

 var, at vægterne ville have en skriftlig garanti for, at arbejdstiden ikke  

 blev sat ned.
Virksomheden fandt ikke, at en forhandling under ultimative  

 krav var rimelig.
Han var på virksomheden lørdag og søndag til hen på  

 aftenen.
Formålet hermed var at holde virksomheden i gang.
Ingen vægtere gav  

 da udtryk for, at de ønskede at gå i arbejde.
Mandag morgen var virksomheden  

 tæt på en katastrofe.
De, der ikke gik i arbejde, blev derefter bortvist.
De  

 første bortvisningsbreve blev sendt den 23. januar 1989.
Direktør Poul-Erik Pedersen har forklaret, at han i kraft af sin stilling  

 er administrativ leder af Vagtcentralen ApS.
Han var på virksomheden fredag  

 den 20. januar 1989. Han blev sidst på formiddagen anmodet om et møde  

 med Kim  Pedersen.
Det kunne han ikke tage.
Han skulle om eftermiddagen til  

 et møde med firmaets advokat om en kontrakt, og det møde,  Kim Pedersen  

 ønskede, var aftalt til den følgende mandag.
Han kom hjem fra mødet med  

 advokaten omkring kl. 17.30. Mellem kl. 18 og 19 ringede  Bill Levin og  

 fortalte, at et eller andet var under optræk.
Han spurgte  Bill Levin om, en  

 minutrapport var sat i gang.
Ca. tre kvarter senere ringede Levin igen.
Han  

 fortalte, at vægterne havde sat sig ned og holdt fagligt møde.
Han tog ind i  

 virksomheden og talte med vagtmesteren.
Der var omkring ti vægtere på  

 virksomheden.
En eller to havde fridag, men de andre skulle have været ude at  

 køre.
Vægterne ønskede en garanti, han ikke kunne give, da opmålingerne ikke  

 var færdige.
Derefter fortalte han vægterne, at de, hvis de ikke genoptog  

 arbejdet, ville blive betragtet, som om de havde opsagt deres stilling uden  

 varsel.
Ti minutter senere ønskede tillidsmanden, at han lukkede  

 virksomheden.
Han gav derefter en ny advarsel til tillidsmanden.
De fleste  

 vægtere gik derefter hjem.
Enkelte gik på arbejde.
Sent på aftenen kom en  

 vægter hjem til virksomheden.
Han var blevet sendt hjem af kollegaer.
Efter  

 at være blevet orienteret fortsatte han sit arbejde.
Han var selv på arbejde  

 både lørdag og søndag.
Han spurgte lørdag tillidsmanden, om der var noget  

 nyt.
Dette spørgsmål blev besvaret benægtende.
Han har ikke kontaktet Dansk  

 Funktionærforbund.
Han blev først ved læsningen af klageskriftet klar over,  

 at der torsdag den 19. januar 1989 om aftenen havde været en kontakt mellem  

 tillidsmand  Kim Pedersen og vagtmester Levin.
Klageren har nærmere anført, at hverken brancheoverenskomstens § 9, stk.  

 5, eller de dokumenterede mødereferater giver Vagtcentralen ApS adgang til  

 ensidigt at ændre vægternes idealtid.
Det er, hvad den indklagede virksomhed  

 har forsøgt i denne sag.
Virksomheden undlod at give vægterne en garanti  

 imod, at overvågningstiden blev nedsat.
Virksomheden har herved krænket det  

 kollektive aftalegrundlag og ved uden forhandling med tillidsmanden at  

 bortvise vægterne foretaget en ulovlig lockout.
Adgangen til i forbindelse  

 med en konflikt at bortvise ansatte er overordentlig snæver og kan i hvert  

 fald kun anvendes, hvor der ikke er grundlag for at kritisere virksomheden  

 for dens optræden, hvad der i denne sag i høj grad er.
De indklagede har nærmere anført, at brancheoverenskomstens § 9, stk. 5,  

 efter bestemmelsens ordlyd alene omfatter »aftalt tid« og ikke  

 »ronderende tid«.
Hertil kommer, at den indklagede virksomhed ikke  

 har ønsket at foretage en ensidig ændring af overvågningstiden.
Opmåling af  

 køretid og overvågningstid var aftalt med tillidsmanden.
Møde om eventuelle  

 konsekvenser af opmålingerne blev den 9. januar 1989 aftalt til fredag den  

 27. januar 1989 og senere til mandag den 23. januar 1989. Opmålingerne var  

 ikke afsluttet fredag den 20. januar 1989. Vægterne etablerede fredag den 20.  

 januar 1989 en overenskomststridig arbejdsnedlæggelse.
Indklagede har ikke  

 taget skridt til fagretlig behandling af arbejdsnedlæggelsen, der var en  

 væsentlig misligholdelse af vægternes forpligtelser og fortsatte efter, at  

 vægterne fredag den 20. januar 1989 to gange var blevet advaret om følgerne  

 heraf.
Afskedigelserne blev først foretaget efter weekenden og omfattede ikke  

 de vægtere, der i løbet af weekenden genoptog arbejdet.
Virksomheden var da  

 af driftsmæssige grunde nødsaget til de skete bortvisninger.
Tillidsmandens  

 begæring om møde med virksomhedens ledelse fredag den 20. januar 1989 blev  

 først fremsat, da både direktøren og vicedirektøren havde den dag besat.  

 Virksomheden har ikke forhandlet med Dansk Funktionærforbund om vægternes  

 indmelding heri og eventuelt genansættelse derefter.
 Arbejdsretten skal udtale:
Tillidsmand  Kim Pedersen anmodede fredag den 20. januar 1989 kl. 11.30  

 den indklagede virksomheds ledelse om en forhandling samme dag.
Denne  

 anmodning blev ikke imødekommet, da vicedirektøren var i Kalundborg og  

 direktøren anså sig for optaget af andet arbejde.
Der er herefter ikke  

 grundlag for at fastslå, at den indklagede virksomhed ved ikke at imødekomme  

 anmodningen har handlet overenskomststridigt, hvorfor påstanden om  

 frifindelse for påstand 2 tages til følge.
Arbejdsnedlæggelsen fra og med fredag den 20. januar 1989 om aftenen var  

 overenskomststridig.
Tillidsmanden pålagde da også samme aften vægterne at  

 genoptage arbejdet, og direktøren indskærpede senere samme aften først  

 vægterne og derefter tillidsmanden, at de vægtere, der ikke genoptog  

 arbejdet, ville blive betragtet, som om de uden varsel havde opsagt deres  

 ansættelsesforhold.
Bortvisning fandt tidligst sted mandag den 23. januar  

 1989 og omfattede kun de vægtere, der fortsat ikke var gået i arbejde.
Da de  

 bortviste arbejdere efter virksomhedens karakter har gjort sig skyldig i en  

 væsentlig misligholdelse, og da den indklagede virksomhed ikke har indledt  

 fagretlig behandling af arbejdsnedlæggelsen, har bortvisningerne været  

 berettigede.
Den indklagede virksomheds påstand om frifindelse for påstand 1  

 tages derfor til følge.
 Der er ikke grundlag for at fastslå, at den indklagede virksomhed har  

 forhandlet med Dansk Funktionærforbund som anført i påstand 3. Den indklagede  

 virksomheds påstand om frifindelse for påstand 3 tages herefter til følge.
 Da der ikke er grundlag for at fastslå, at den indklagede virksomhed ikke  

 ved vægternes væsentlige misligholdelse af deres ansættelsesforhold er blevet  

 påført et tab på mindst 34.000 kroner, tages påstanden om frifindelse for  

 påstand 4 til følge.
 Klageren har - som sagen er afgjort - ikke retlig interesse i nu at få  

 afgjort påstand 5. Den indklagede virksomheds påstand om frifindelse herfor  

 tages derfor til følge.
 Som følge af det anførte kan påstandene 6, 7 og 8 heller ikke tages til  

 følge.
 De indklagedes påstand om frifindelse tages herefter i det hele til følge.
 T h i k e n d e s f o r r e t :
 De indklagede, Dansk Arbejdsgiverforening, Vagt- og Alarmbranchens  

 Arbejdsgiverforening og Vagtcentralen ApS, frifindes.
 Klageren, Dansk Vagt-Forbund, betaler 2.000 kr. i sagsomkostninger til  

 Arbejdsretten.
 (* 1) Henvisninger: Per Jacobsen s.324 ff og s.567, K 88.193 og de  

 herunder anførte henvisninger, K 88.335.
