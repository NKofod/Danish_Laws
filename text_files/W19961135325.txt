 Udtalt, at samkøring mellem et kreditoplysningsbureaus register og  

 abonnenternes kunderegistre ikke kunne tillades i medfør af lovens § 4, stk.  

 5, idet Registertilsynet ikke fandt, at hensynet til de interesser,  

 samkøringen skulle varetage, klart oversteg hensynet til de registrerede  

 personer.
Registertilsynet blev i forbindelse med en inspektion hos et kreditoplysningsbureau bekendt med, at bureauet tilbød deres abonnenter overvågning af abonnenternes kunderegistre.
Abonnenterne skulle på diskette indsende deres kunderegistre, og bureauet foretog herefter dagligt elektronisk en søgning, hvorved dagens nyregistreringer af debitorer blev sammenholdt med abonnentens kunderegister.
Ved sammenfald mellem en abonnents kunde og en nyregistreret blev der udsendt en skrivelse til abonnenten, en såkaldt "kreditadvarsel".
 Efter behandling i Registerrådet fandt Registertilsynet, at bureauets  

 søgning, hvorved bureauets register sammenholdtes med en abonnents  

 kunderegister, var en samkøring omfattet af lov om private registre § 4, stk.  

 4. Registertilsynet lagde herved vægt på, at der var tale om forskellige  

 virksomheders registre, og at der ved den maskinelle sammenstilling dannedes  

 et uddataprodukt, den såkaldte "kreditadvarsel".
Tilsynet fandt ikke, at hensynet til de interesser, som samkøringen skulle  

 varetage, klart oversteg hensynet til de registrerede personer.
Det var  

 således tilsynets opfattelse, at behovet for at beskytte enkeltpersoner mod,  

 at abonnenten unødigt fik oplysning om misligholdelse i et andet  

 kreditforhold, vejede tungere end kreditgivers interesse i en løbende og  

 systematisk overvågning af kunderegisteret.
 Registertilsynet fandt derfor ikke grundlag for at give tilladelse til  

 samkøringen efter lov om private registre § 4, stk. 5.
 Registertilsynet fandt det kritisabelt, at der var sket samkøring af  

 registre i strid med lov om private registre § 4, stk. 4, og pålagde bureauet  

 at ophøre med ordningen.
 Kreditoplysningsbureauet vendte herefter tilbage og anmodede  

 Registertilsynet om accept af en fremgangsmåde, der skulle sikre, at der ikke  

 skete en samkøring omfattet af lov om private registre § 4, stk. 4 og 5.
Abonnenterne skulle fortsat indsende deres kunderegister, men søgningen  

 skulle fremover foretages af en sagsbehandler i forbindelse med, at der skete  

 indberetning af debitorer.
Sagsbehandleren indtastede oplysningerne om  

 debitorerne i et særligt udviklet skærmbillede og skulle herefter igangsætte  

 søgningen på denne debitor i abonnenternes kunderegistre.
Ved sammenfald af  

 oplysninger, ville sagsbehandleren kontrollere, at oplysningerne stemte  

 overens med hinanden, og herefter ville der blive udskrevet en  

 "kreditadvarsel".
 Efter behandling i Registerrådet bemærkede Registertilsynet, at det var  

 tilsynets opfattelse, at der forelå en registrering i  

 kreditoplysningsbureauet allerede ved sagsbehandlerens indtastning af  

 oplysningerne fra indberetningerne, og at dette i øvrigt var en forudsætning  

 for udsendelse af en kreditadvarsel, jf. lov om private registre § 12, stk.  

 3.
 Således som det fremtidige koncept var beskrevet, fandt Registertilsynet  

 ikke, at der nu var tale om en samkøring omfattet af lov om private registre  

 § 4, stk. 4.
 Registertilsynet havde i øvrigt ingen indvendinger mod ordningen.
 Registertilsynets Årsberetning 1996 side 100.
