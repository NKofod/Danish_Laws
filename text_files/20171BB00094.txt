Fremsat den 15. marts 2018 af Peter Kofod Poulsen (DF), Lise Bech (DF), Kristian Thulesen Dahl (DF), Susanne Eilersen (DF), Søren Espersen (DF), Dennis Flydtkjær (DF), Peter Skaarup (DF) og Hans Kristian Skibby (DF) Forslag til folketingsbeslutning om betaling efter indbrud Folketinget pålægger regeringen inden udgangen af 2018 at fremsætte et lovforslag som pålægger indbrudstyve, ud over de strafferetlige sanktioner, ligeledes at bekoste udbedringen af de skader de har forvoldt under indbruddet, og den nødvendige sikring af boligen.
Bemærkninger til forslaget Antallet af indbrud i private hjem i Danmark er trods en nedgang stadig blandt det højeste i Europa, og mere end 30.000 hjem udsættes årligt for indbrud.
Det er alt for mange.
Indbrudstyvene ved, at sandsynligheden for at blive taget er relativt lav.
Kun 1 ud af 16 indbrud bliver opklaret, og der er meget få, der efterfølgende bliver sigtet og dømt.
Straffene for indbrud er typisk i omegnen af 40 dage, og det til trods for at straframmen er 1½ år.
 Grundet store værdier i de danske hjem og en relativt lav straf for indbrud virker det, som om at visse folk anser det for en overkommelig risiko, der er værd at løbe.
 At have været udsat for indbrud er en stor belastning og krænkelse for hele familien, dels grundet de værdier og effekter, der er blevet stjålet, hvoraf en del kan have affektionsværdi for den enkelte, dels grundet den følelse af ubehag, det indebærer, når fremmede har overskredet ens privatsfære.
 Efter et indbrud vil boligens ejer ofte tænke på, om boligen er tilstrækkeligt sikret, og om der efterfølgende skal laves yderligere tiltag for at forhindre indbrud i fremtiden.
Tyven har ved at begå indbrud vist, at boligen har en sikkerhedsbrist.
Det er forslagsstillernes hensigt, hvad angår det sted, som tyven er brudt ind, f.eks. gennem en kælderdør, at tyven, ud over den normale straf, vedkommende idømmes, ligeledes dømmes til at bekoste en ny, sikker dør i kælderen.
Forslagsstillerne finder det ikke rimeligt, at det er boligens ejer eller for den sags skyld forsikringsselskabet, som skal bekoste udbedringen af skaderne efter et indbrud  og slet ikke den efterfølgende sikring.
Det bør ikke være en yderligere økonomisk omkostning for ejerne efterfølgende at sikre det hjem, hvori der er begået indbrud.
Ved at indbrudstyven pålægges at bekoste indbrudssikring der, hvor tyven har skaffet sig adgang til boligen, vil det, næste gang en tyv kommer forbi, vanskeliggøre, at tyven kan skaffe sig adgang samme sted, som den foregående tyv.
Ad den vej sikrer man, at ejendommen efterfølgende er vanskeligere at bryde ind i.
 Indbrudstyven pålægges ligeledes at bekoste udbedringer af skader, som tyven har forvoldt andre steder på ejendommen, herunder skader på inventar.
Skriftlig fremsættelse Peter Kofod Poulsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om betaling efter indbrud.
(Beslutningsforslag nr.
B 94) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
