Bekendtgørelse om særlig støtte til landbrugere til ekstensivt landbrug1) I medfør af § 1, stk. 2-5, § 4, stk. 1 og 5, og § 24 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 23. april 2010, fastsættes:
Kapitel 1 Ordningens indhold og formål § 1.  Bestemmelserne i denne bekendtgørelse vedrører særlig støtte til landbrugere til ekstensivt landbrug, hvor støtteberettigede arealer efter enkeltbetalingsordningen dyrkes med begrænset anvendelse af kvælstof og uden brug af plantebeskyttelsesmidler bortset fra sådanne, der må anvendes til økologisk jordbrugsproduktion.
 Stk. 2. Formålet med den særlige støtte er at fremme ekstensivt landbrug, først og fremmest økologisk jordbrugsproduktion, der kan bidrage til at øge biodiversiteten og at reducere udvaskningen af næringsstoffer og plantebeskyttelsesmidler fra landbruget til vandmiljøet.
Kapitel 2 Definitioner § 2. I denne bekendtgørelse forstås ved:
 1) Særlig støtte: Støtte, der ydes i medfør af artikel 68 i Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr. 1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003.
 2) Ansøgningsår: Det kalenderår, hvor ansøgning om støtte indgives.
 3) Græsarealer: Permanente græsarealer og græsarealer i omdrift, som defineret i NaturErhvervstyrelsens bekendtgørelse om direkte støtte til landbrugere efter enkeltbetalingsordningen.
 4) Planperiode: En planperiode for gødningsplanlægning samt gødningsregnskab i henhold til lov om jordbrugets anvendelse af gødning og om plantedække.
 5) Randzonearealer: Arealer, der er randzone i medfør af lov om randzoner og regler udstedt i medfør heraf.
Kapitel 3 Ansøgning om støtte § 3. Landbrugere skal hvert år, hvor der ønskes støtte efter denne ordning, indsende en ansøgning til NaturErhvervstyrelsen.
Ansøgning skal indgives på et særligt skema, Fællesskemaet, der indgives efter bestemmelserne i NaturErhvervstyrelsens bekendtgørelse om elektronisk Fællesskema og markkort eller senere bestemmelser, der måtte afløse de nævnte bestemmelser.
Stk. 2. Uanset stk. 1 kan en mark, der er omfattet af ansøgning om støtte, afgrænses på markkortet således, at marken omfatter randzonearealer, hvis størrelsen af randzonearealerne inden for markafgrænsningen er oplyst i ansøgningen.
For en sådan mark anses ansøgning om støtte for marken at omfatte markens areal med fradrag af de nævnte randzonearealer.
Stk. 3. Ansøger skal i Fællesskemaet oplyse, om ansøger vil overholde den i § 9, stk. 2, nr. 1 eller 2, anførte forpligtelse.
Hvis ansøger i Fællesskemaet har valgt at overholde den i § 9, stk. 2, nr. 1, anførte forpligtelse, skal det for alle de marker, der er anført i Fællesskemaet, være oplyst, om marken indgår i bedriftens harmoniareal.
Hvis ansøger i Fællesskemaet har valgt at overholde den i § 9, stk. 2, nr. 2, anførte forpligtelse, skal gødningsplanlægning være udfyldt i det skema, hvortil der henvises i Fællesskemaet.
 Stk. 4. Der kan ikke efter denne bekendtgørelse ansøges om støtte for arealer, for hvilke der i ansøgningsåret ansøges om særlig støtte til pleje af støtteberettigede græsarealer under enkeltbetalingsordningen eller til afgrødevariation.
Kapitel 4 Prioritering af ansøgninger om støtte § 4. Hvis de afsatte midler ikke giver mulighed for at imødekomme alle ansøgninger om støtte, prioriterer NaturErhvervstyrelsen marker, hvortil der søges støtte, i følgende prioriterede rækkefølge:
 1) Private økologiske marker.
 2) Øvrige private marker.
 3) Offentlige økologiske marker.
 4) Øvrige offentlige marker.
 Stk. 2. Ved en privat mark forstås i forbindelse med prioritering, at marken er omfattet af en ansøgning, der ikke er fra en offentlig institution, en offentlig virksomhed eller et kommunalt fællesskab.
 Stk. 3. Ved en offentlig mark forstås i forbindelse med prioritering, at marken er omfattet af en ansøgning fra en offentlig institution, en offentlig virksomhed eller et kommunalt fællesskab.
 Stk. 4. Ved en økologisk mark forstås i forbindelse med prioritering, at marken er anført under en bedrift, der ved ansøgningsfristens udløb, jf. de i § 3, stk. 1, anførte bestemmelser, er autoriseret af NaturErhvervstyrelsen til økologisk jordbrugsproduktion eller er omfattet af en ansøgning herom, og hvor marken ved ansøgningsfristens udløb er omfattet af en plan for omlægning til økologisk jordbrugsproduktion.
 § 5. Inden for hver af de i § 4, stk. 1, anførte prioriteringsklasser prioriteres markerne i følgende prioriterede rækkefølge:
 1) Marker i nitratfølsomme indvindingsområder.
 2) Marker i områder med særlige drikkevandsinteresser.
 3) Marker i områder med drikkevandsinteresser.
 4) Øvrige marker.
 Stk. 2. Ved de i stk. 1 anførte områder forstås i forbindelse med prioritering de områder med samme benævnelse, der fremgår af Fødevareministeriets Internet Markkort den 1. februar i ansøgningsåret.
 Stk. 3. Ved marker i et af de i stk. 1 anførte områder forstås i forbindelse med prioritering, at marken er beliggende inden for en markblok, jf. stk. 4, der omfatter mindst 100 m² af det pågældende område.
Stk. 4. Ved markblokke forstås markblokke med de markblokgrænser, der fremgår af NaturErhvervstyrelsens elektroniske indberetningssystem.
Ved prioritering anvendes markblokkene, som de fremstår henholdsvis den 1. februar i ansøgningsåret og ved ansøgningsfristens udløb.
Ved prioritering af en mark, der er berørt af markblokændring, anvendes markblokkene på det af de anførte tidspunkter, der giver den mest fordelagtige prioritering af marken.
 Stk. 5. Hvis en mark kan henføres til flere af de i stk. 1 anførte områder, henføres marken til det område, der har højst prioritet.
 Stk. 6. Hvis der ikke er midler til at yde støtte for alle de marker, der er henført til en prioriteringsklasse, jf. stk. 1, prioriterer NaturErhvervstyrelsen markerne efter markstørrelse, idet en større mark går forud for en mindre mark.
Kapitel 5 Arealer for hvilke der kan ydes støtte § 6. Støtte kan ydes for arealer, der er støtteberettigede efter enkeltbetalingsordningen.
 Stk. 2. Uanset stk. 1 gælder følgende:
 1) Der ydes ikke støtte for udyrkede arealer.
 2) Der ydes ikke støtte for arealer, som omhandlet i artikel 34, stk. 2, litra b, i Rådets forordning (EF) nr. 73/2009.
 3) Der ydes kun støtte for græsarealer (græsarealer i omdrift og permanente græsarealer), hvis arealerne har været anvendt landbrugsmæssigt til slæt eller afgræsning inden for perioden fra den 15. maj til og med den 31. august i ansøgningsåret, og arealerne fremstår med lavt plantedække den 31. august i ansøgningsåret, jf. dog nr. 4.
4) Uanset nr. 3 kan støtte ydes for græsarealer i omdrift, der anvendes til grøngødning, når arealerne den 21. april i ansøgningsåret er omlagt eller er under omlægning til økologisk jordbrugsproduktion under en bedrift, der er autoriseret af NaturErhvervstyrelsen til økologisk jordbrugsproduktion eller er omfattet af en ansøgning herom, og a) plantedækket nedpløjes inden for perioden fra den 1. august til og med den 31. oktober i ansøgningsåret, eller b) arealerne er etableret med en kløvergræsblanding med mindst 15 vægtprocent kløver, og ansøger i hele ansøgningsåret opbevarer dokumentation for indkøb af den anvendte kløvergræsblanding og dokumentation for, at der har været en anden hovedafgrøde end græs på arealerne i kalenderåret forud for ansøgningsåret.
 Stk. 3. Der kan endvidere ikke ydes støtte for følgende arealer:
 1) Arealer, for hvilke der med virkning inden for ansøgningsåret foreligger tilsagn om tilskud til miljøvenlig drift af vådområder i medfør af bekendtgørelse nr. 893 af 22. september 2005 om tilskud til miljøvenlig drift af vådområder eller tilsagn om tilskud til miljøvenlige jordbrugsforanstaltninger i medfør af bekendtgørelse nr. 140 af 10. marts 2005 eller tidligere bekendtgørelser om tilskud til miljøvenlige jordbrugsforanstaltninger, bortset fra tilsagn om tilskud til etablering af efterafgrøder.
 2) Arealer, for hvilke der med virkning inden for ansøgningsåret foreligger tilsagn om tilskud til miljøbetinget tilskud, til braklagte randzoner, til pleje af græs- og naturarealer, til fastholdelse af vådområder, til fastholdelse af naturlige vandstandsforhold, til pleje af vådområder eller til opretholdelse af ændret afvanding i medfør af landdistriktsloven.
 3) Arealer, der med virkning inden for ansøgningsåret er omfattet af en tilskudsordning til skovbrug.
 4) Arealer, for hvilke der ved ansøgningsfristens udløb og med virkning inden for ansøgningsåret foreligger forpligtelser til at undlade brug af kemiske plantebeskyttelsesmidler eller forpligtelser, der i hovedsagen svarer hertil, som følge af tilsagn om tilskud i medfør af anden lovgivning end NaturErhvervstyrelsens bekendtgørelser om tilskud til omlægning til økologisk jordbrug, aftale, der indebærer betaling for den nævnte regulering, servitut eller pligt, der er pålagt i medfør af anden lovgivning.
 5) Vandhuller, søer, vandløb, grøfter, stendiger og lignende arealer, der ikke kan anvendes til landbrugsproduktion.
 6) Arealer, der inden for ansøgningsåret er randzonearealer.
 Stk. 4. Flora- og faunaforbedrende foranstaltninger, der efter reglerne for enkeltbetalingsordningen etableres på arealer, der kan anvendes til landbrugsproduktion, er ikke omfattet af stk. 3, nr. 5.
Stk. 5. NaturErhvervstyrelsen kan i tilfælde af unormale vejrforhold beslutte, at den i stk. 2, nr. 3, anførte dato, hvor plantedækket skal være lavt, udskydes.
NaturErhvervstyrelsens beslutning kan vedrøre hele eller dele af landet.
Kapitel 6 Betingelser for støtte, andre forpligtelser og støttesats § 7. Et areal, hvortil der søges støtte, skal udgøre et sammenhængende areal på mindst 0,30 ha, medmindre der er tale om arealer i lukkede drivhuse.
 Stk. 2. Der ydes kun støtte, hvis det støtteberettigede areal, hvortil der skal ydes direkte betalinger i henhold til Rådets forordning (EF) nr. 73/2009, udgør mindst 2,00 ha, medmindre det samlede støttebeløb til landbrugeren i form af særlig støtte for handyr, og støtte på grundlag af særlige betalingsrettigheder udgør et beløb svarende til mindst 300 euro.
 § 8. Støtte for et areal er betinget af, at der i hele ansøgningsåret kun anvendes plantebeskyttelsesmidler til arealet, der er tilladt i økologisk jordbrugsproduktion i Danmark.
§ 9. Ansøger er forpligtet til at sikre, 1) at der for den planperiode, der udløber i ansøgningsåret, udarbejdes gødningsplanlægning efter reglerne i lov om jordbrugets anvendelse af gødning og om plantedække og regler fastsat i henhold til denne lov, uanset om bedriften er registreret i NaturErhvervstyrelsens register over virksomheder, der er omfattet af den nævnte lovgivning, 2) at den i nr. 1 nævnte gødningsplanlægning er ajourført senest 7 dage efter, at ændringen er foretaget, og 3) at den i nr. 1 nævnte gødningsplanlægning opbevares på bedriften i hele ansøgningsåret.
 Stk. 2. Ansøger er endvidere forpligtet til at sikre, at den af følgende forpligtelser, der er valgt i Fællesskemaet, overholdes:
 1) I den planperiode, der udløber i ansøgningsåret, må der på bedriften i gennemsnit maksimalt tilføres 140 kg total kvælstof pr. ha harmoniareal.
2) I den planperiode, der udløber i ansøgningsåret, må bedriftens forbrug af kvælstof til gødningsformål ikke overstige en reduceret kvælstofkvote på bedriftsniveau, der beregnes ved for hver mark, hvortil der er søgt støtte, at trække kvælstofreduktionen for marken fra bedriftens samlede kvælstofkvote og i øvrigt efter reglerne i lov om jordbrugets anvendelse af gødning og om plantedække og regler fastsat i henhold til denne lov.
Markens reducerede kvælstofkvote fastsættes som 75 procent af kvælstofkvoten for marken inklusiv regulering på grundlag af kvælstofprognosen i henhold til NaturErhvervstyrelsens bekendtgørelser om jordbrugets anvendelse af gødning og om plantedække og om kvælstofprognosen.
 § 10. Støttesatsen udgør et beløb i danske kr. svarende til 110 euro pr. ha.
Kapitel 7 Nedsættelse af støtte § 11. Hvis den i § 9, stk. 1, fastsatte forpligtelse ikke er opfyldt, nedsættes støtten med 25 procent, jf. dog § 12.
 Stk. 2. Hvis den i § 9, stk. 2, fastsatte forpligtelse ikke er opfyldt, udbetales der ikke støtte, jf. dog § 12.
 § 12. Hvis den i § 9, stk. 1, anførte forpligtelse er delvis opfyldt, eller hvis overtrædelsen af den i § 9, stk. 2, anførte forpligtelse er ubetydelig, kan den i § 11 anførte nedsættelse af støtten for den manglende opfyldelse af forpligtelsen reduceres ud fra en konkret vurdering i overensstemmelse med principperne i artikel 18, stk. 2, i Kommissionens forordning (EU) nr. 65/2011 af 27. januar 2011 om kontrol og krydsoverensstemmelse i forbindelse med støtteforanstaltninger til udvikling af landdistrikterne.
 Stk. 2. Hvis den manglende opfyldelse af den i § 9, stk. 1, fastsatte forpligtelse er sket med forsæt, udbetales der ikke støtte.
 Stk. 3. Hvis den manglende opfyldelse af den i § 9, stk. 2, fastsatte forpligtelse er sket med forsæt, udbetales der ikke støtte, og ansøger udelukkes tillige fra støtteordningen for det følgende ansøgningsår.
 § 13. Hvis der konstateres overtrædelse af flere af de i § 9 fastsatte forpligtelser, skal nedsættelsen, der skal fratrækkes støtteudbetalingen, beregnes på grundlag af den overtrædelse, der medfører den højeste nedsættelse.
§ 14. Hvis der fastsættes en nedsættelse i henhold til §§ 11-13, supplerer denne støttenedsættelse eventuelle andre sanktioner i henhold til Rådets forordning (EF) nr. 73/2009. Hvis der foruden nedsættelse, omfattet af §§ 11-13, også skal foretages nedsættelse i støtteudbetalingen som følge af en konstateret overanmeldelse af det støtteberettigede areal, jf.
Rådets forordning (EF) nr. 73/2009, beregnes nedsættelsen i henhold til §§ 11-13 på grundlag af den støtte, ansøger er berettiget til efter fradrag af nedsættelsen som følge af den konstaterede overanmeldelse.
Kapitel 8 Krydsoverensstemmelse § 15. Reglerne i NaturErhvervstyrelsens bekendtgørelse om krydsoverensstemmelse og regler om god landbrugs- og miljømæssig stand, der er fastsat af NaturErhvervstyrelsen i medfør af Rådets forordning (EF) nr. 73/2009, finder anvendelse for ansøgninger indgivet efter § 3.
Kapitel 9 Overdragelse af bedrifter § 16. Hvis en bedrift overdrages i sin helhed, inden den ansøgte støtte er udbetalt, vil støtten uanset overdragelsen blive udbetalt til overdrageren, medmindre overdrageren ved en transport overfører støtten til erhververen.
Kapitel 10 Kontrol § 17.  Kontrollen på stedet med de omfattede arealer m.v. foretages af NaturErhvervstyrelsen i form af stikprøvekontrol, herunder ved telemåling, hos de enkelte landbrugere.
 Stk. 2. Kontrolmyndigheden kan foretage kontrol på de bedrifter, hvortil der er søgt støtte, uanset om hele eller dele af bedriften er overdraget efter indsendelse af støtteansøgning.
§ 18. Det påhviler landbrugerne at yde den nødvendige bistand ved kontroleftersyn.
Landbrugerne skal blandt andet forevise de omfattede arealer samt forevise dyrkningsplaner, markplaner, gødningsplaner, forretningsmateriale og regnskabsmateriale m.v.
Kapitel 11 Straffebestemmelser § 19. Overtrædelse af § 18 i forbindelse med den i § 17 omhandlede kontrol straffes med bøde, medmindre højere straf er forskyldt efter kapitel 5 i landbrugsstøtteloven.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 12 Ikrafttræden § 20. Bekendtgørelsen træder i kraft den 1. februar 2013.
Stk. 2. Bekendtgørelse nr. 69 af 27. januar 2012 om særlig støtte til landbrugere til ekstensivt landbrug ophæves.
Bekendtgørelsen finder dog fortsat anvendelse for ansøgninger, der er modtaget før den 1. februar 2013.
NaturErhvervstyrelsen, den 29. januar 2013 Pernille Andersen / Steen Bonde 1) Bekendtgørelsen indeholder bestemmelser, som er nødvendige for anvendelsen af følgende forordninger: Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr.1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003, Kommissionens forordning (EF) nr. 1120/2009 af 29. oktober 2009 om gennemførelsesbestemmelser til enkeltbetalingsordningen i afsnit III i Rådets forordning (EF) nr. 73/2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, og Kommissionens forordning (EF) nr. 1122/2009 af 30. november 2009 om gennemførelsesbestemmelser til Rådets forordning (EF) nr. 73/2009 for så vidt angår krydsoverensstemmelse, graduering og det integrerede forvaltnings- og kontrolsystem inden for rammerne af de ordninger for direkte støtte til landbrugerne, som er omhandlet i nævnte forordning, og om gennemførelsesbestemmelser til Rådets forordning (EF) nr. 1234/2007 for så vidt angår krydsoverensstemmelse inden for rammerne af støtteordningen for vin.
