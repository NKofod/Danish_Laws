 Ankenævnet fandt, at et medlem efter de foreliggende omstændigheder  

 ikke havde haft fyldestgørende grund til at opsige arbejde på et  

 fjerkræslagteri på grund af arbejdets karakter, idet han selv havde søgt  

 arbejdet.
Et medlem opsagde sit arbejde på et fjerkræslagteri.
Medlemmet havde selv  

 søgt dette arbejde og var blevet ansat.
Medlemmet oplyste, at han skulle hænge kyllinger op på bånd, og at han  

 efter ca. 1 - 2 timers arbejde fik kvalme, opkastninger og diarre og gentagne  

 gange måtte gå fra arbejdet.
Han havde ikke tidligere haft problemer i denne  

 retning og var derfor sikker på, at symptomerne stammede fra lugten og det,  

 at dyr blev behandlet på denne måde.
 Kassens afdeling ikendte medlemmet 5 ugers karantæne, idet kassen lagde  

 vægt på, at han skulle have forsøgt at arbejde mere end en dag, da han var  

 raskmeldt den efterfølgende dag.
 Afdelingen henviste endvidere til, at medlemmet ikke havde konsulteret sin  

 læge, og at lægen ikke var bekendt med, at medlemmet skulle lide af  

 overfølsomhed overfor den slags arbejde.
 Hovedledelsen fastholdt afdelingens afgørelse.
 Direktoratet fandt, at medlemmet havde opsagt sit arbejde uden en  

 fyldestgørende grund, idet der ikke forelå en lægelig dokumentation for, at  

 han ikke eller kun med vanskelighed havde kunnet udføre arbejdet som følge af  

 helbredsmæssige årsager.
 Medlemmet klagede over direktoratets afgørelse.
 Ankenævnet lagde til grund, at medlemmet selv havde søgt arbejdet på  

 fjerkræslagteriet.
 Ankenævnet fandt herefter, at medlemmet ikke havde fyldestgørende grund  

 til at sige sit arbejde op på slagteriet.
 Ankenævnet lagde særlig vægt på, at arbejdets karakter under de  

 foreliggende omstændigheder ikke kunne anses for fyldestgørende ophørsgrund.  

 Ankenævnet tiltrådte således direktoratets afgørelse.
