 Bekendtgørelse om Tænketank om Forebyggelse af Madspild og Fødevaretab, tilskud, regnskab og revision m.v.
 I medfør af tekstanmærkning nr. 183 ad 24.11.20 til § 24 i finansloven for finansåret 2022, § 37, stk. 6, i lov om offentlighed i forvaltningen, jf. lovbekendtgørelse nr. 145 af 24. februar 2020 og § 16, stk. 5, i forvaltningsloven, jf. lovbekendtgørelse nr. 433 af 22. april 2014, fastsættes:
 § 1. Den selvejende institution Tænketank om Forebyggelse af Madspild og Fødevaretab er en selvstændig forvaltningsmyndighed.
 Stk. 2. Ministeren for Fødevarer, Landbrug og Fiskeri fastsætter en vedtægt for tænketanken. Ændringer af vedtægten foretages af ministeren for Fødevarer, Landbrug og Fiskeri på eget initiativ eller efter indstilling fra bestyrelsen for tænketanken.
Tilskud § 2. Ministeriet for Fødevarer, Landbrug og Fiskeri yder tilskud til driften af tænketanken.
 Stk. 2. Ændres bevillingen kan Ministeriet for Fødevarer, Landbrug og Fiskeri modregne i tilbageværende midler, som er udbetalt af Ministeriet for Fødevarer, Landbrug og Fiskeri, men ikke disponeret over.
 Stk. 3. Tænketanken kan oppebære øvrige indtægter og modtage tilskud fra andre aktører end Ministeriet for Fødevarer, Landbrug og Fiskeri, herunder tilskud fra fonde, virksomheder, offentlige virksomheder, EU m.v. og salgsindtægter, deltagergebyrer m.v.
Betingelser for tilskud § 3. Tilskud fra Ministeriet for Fødevarer, Landbrug og Fiskeri er betinget af, at:
1) Tænketanken til stadighed opfylder krav, der er stillet efter de bevillingsretslige regler for ydelse af statslige tilskud til selvejende institutioner, jf.
Budgetvejledningens pkt. 2.4.9, og for personale og personaleudgifter, jf.
Budgetvejledningens pkt. 2.5.3-2.5.5.
2) Tænketanken følger statens regler for rejser, personale og personaleudgifter, herunder løn- og ansættelsesvilkår.
Tænketanken er derudover ikke omfattet af budgetvejledningens regler for disponering, jf. dog nummer 1. Tænketanken fastlægger egne regler for indkøb, idet reglerne om udbud af indkøb af varer, tjenesteydelser m.v. i det offentlige til stadighed overholdes.
 3) Tænketanken følger reglerne for regnskabets førelse og aflæggelse i henhold til årsregnskabsloven og denne bekendtgørelse.
 Stk. 2. Øvrige indtægter og tilskud, jf. § 2, stk. 3, må ikke anvendes til finansiering af tænketankens administrationsudgifter, herunder også udgifter til revision samt til eventuel regnskabskontrol.
 Stk. 3. Alle indtægter og tilskud, jf. § 2, stk. 3, skal anbringes på en konto i et anerkendt pengeinstitut til bedst mulig forrentning under hensyntagen til den nødvendige likviditet og sikkerhed.
Sekretariatsbistand § 4. Ministeriet for Fødevarer, Landbrug og Fiskeri stiller sekretariatsbistand til rådighed for tænketanken.
Budget og arbejdsprogram § 5. Et budget for det kommende år skal efter bestyrelsens godkendelse senest ultimo november indsendes til Ministeriet for Fødevarer, Landbrug og Fiskeri.
 Stk. 2. Tænketankens arbejdsprogram indsendes efter bestyrelsens godkendelse til tilsynets orientering, jf. § 11.
Regnskab § 6. Regnskab for hvert kalenderår skal efter bestyrelsens godkendelse senest den 1. februar indsendes til Ministeriet for Fødevarer, Landbrug og Fiskeri.
 Stk. 2. Midler, som f.eks. bidrag fra fonde, eksterne tilskud mm, der modtages efter budgetteringen, skal fremgå af årets regnskabsaflæggelse.
Revision § 7. Tænketank om Forebyggelse af Madspild og Fødevaretab er automatisk omfattet af Rigsrevisionens revision i henhold til Rigsrevisorloven § 2 stk. 1, nr. 3, som omhandler regnskaber for selvstændige forvaltningssubjekter, der er oprettet ved lov, herunder bevillingslov, eller ved Folketingets Finansudvalgs tiltrædelse af en bevillingsansøgning.
 Stk. 2. Tænketanken skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, revisor anser for nødvendig for udførelsen af sit hverv.
Klage § 8. Tænketankens afgørelser om aktindsigt kan påklages særskilt og direkte til Ministeriet for Fødevarer, Landbrug og Fiskeri.
 § 9. Den registrerede eller dennes repræsentant kan, udover klage til Datatilsynet, klage til Ministeriet for Fødevarer, Landbrug og Fiskeri over tænketankens behandling af personoplysninger vedrørende den registrerede, jf. databeskyttelsesloven og Europa-Parlamentets og Rådets forordning nr. 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger (databeskyttelsesforordningen).
Tilsyn § 10. Ministeriet for Fødevarer, Landbrug og Fiskeri fører tilsyn med tænketanken.
 Stk. 2. Ministeriet for Fødevarer, Landbrug og Fiskeri skal godkende ekstraordinære økonomiske dispositioner, som kan medføre risiko for, at tænketankens budget, jf. § 5, og krav, der er stillet i henhold til budgetvejledningens pkt. 2.4.9, overtrædes.
 § 11. Tænketanken skal som led i Ministeriet for Fødevarer, Landbrug og Fiskeris tilsyn indsende materiale af betydning for tilsynet, herunder materiale og referater fra bestyrelsesmøder.
 Stk. 2. Tænketanken skal løbende underrette Ministeriet for Fødevarer, Landbrug og Fiskeri om institutionens dispositionsberettigede personer.
 Stk. 3. Ministeriet for Fødevarer, Landbrug og Fiskeri har som led i tilsynet adgang til gennemgang af regnskabsbilag og andet materiale af betydning for tilsynet samt at indkalde materiale til gennemsyn.
Ikrafttræden § 12. Bekendtgørelsen træder i kraft den 1. juli 2022.
 Stk. 2. Bekendtgørelsen nr. 1230 af 25. november 2019 om Tænketank om Forebyggelse af Madspild og Fødevaretab, tilskud, regnskab og revision m.v. ophæves.
