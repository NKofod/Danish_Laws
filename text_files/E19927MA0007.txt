 Momsnævnet har truffet afgørelse i en sag om fastsættelse af den  

 momspligtige værdi for prøvehuse. som et byggeselskab har opført for egen  

 regning.
 Der var mellem byggeselskabet og Told- og Skattestyrelsen enighed om, at  

 det lovmæssige udgangspunkt for værdifastsættelsen er momslovens § 8, stk. 2  

 og 3.
 Styrelsen havde stadfæstet told- og skatteregionens afgørelse om, at  

 værdien skal fastsættes på grundlag af byggeselskabets prislister for salg af  

 tilsvarende huse, hvorved det blev lagt til grund, at prøvehuses  

 forarbejdning og kvalitet (håndværksmæssig udførelse) altid vil være på højde  

 med et tilsvarende prislistehus.
 Byggeselskabet fremhævede, at de omhandlede huse alle er prøvehuse, som er  

 opført på egne grunde med henblik på at udvikle virksomhedens  

 "produkter" og afprøve salgseffekten hos kunderne.
Selskabet gjorde endvidere gældende, at der ikke eksisterer en almindelig  

 salgspris for et prøvehus, og at det ikke er muligt for en virksomhed selv at  

 prisliste sådanne huse før en vis erfaringsperiode.
Selskabet mente derfor  

 ikke, at myndighedernes opgørelsesmetode kan lægges til grund.
 Den momspligtige værdi må være de faktisk opnåede priser, som i disse  

 tilfælde erfaringsmæssigt ligger 10% lavere end prislisteprisen.
 Styrelsen henviste til, at det var almindelig gældende praksis, at det er  

 uden betydning for fastsættelsen af den momspligtige værdi for huse opført  

 for egen regning, om huset på et senere tidspunkt sælges med fortjeneste  

 eller tab - det sidste på grund af husets anvendelse som prøvehus.
Nævnet stadfæstede styrelsens afgørelse om, at den momsmæssige værdi for  

 de pågældende prøvehuse skal fastsættes efter selskabets prislistepris.  

 Nævnet lagde herved vægt på, at det i momsmæssig henseende er uden betydning,  

 at prøvehuse sælges billigere end de øvrige huse af samme slags med den  

 begrundelse, at de har været anvendt som prøvehuse.
Nævnet lagde endvidere  

 til grund, at prøvehuses forarbejdning og kvalitet - ifølge selskabets  

 oplysning - altid mindst vil være på højde med et tilsvarende parcelhus.
