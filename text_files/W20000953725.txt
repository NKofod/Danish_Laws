Landsskatteretskendelse Ugyldighedsindsigelse Virksomhedsomdannelse et aktiv overdraget Reference:
AL § 29 P, stk. 2 SSL § 3, stk. 3 A klagede for indkomståret 1991 over, at  

 skatteankenævnet havde tilbageført forskudsafskrivning på  

 erhvervsejendom, 840.000 kr. samt for indkomståret 1992 over, at  

 anskaffelsessum for anparter var ændret fra -2.163.868 kr. til 80.000  

 kr.
 Formalitetsindsigelse:
 Klageren var en af fem investorer, som indgik  

 ensartede entreprisekontrakter, og da to af investorerne - herunder klageren  

 - var bosiddende i X Kommune, indsendte kommunens skatteforvaltning en  

 forespørgsel til Told- og Skattestyrelsen indeholdende oplysninger  

 bl.a. om klagerens cpr.nr. og om de konkrete omstændigheder ved  

 klagerens indgåelse af entreprisekontrakten og efterfølgende  

 overdragelse af denne ved en omdannelse efter lov om skattefri  

 virksomhedsomdannelse.
Told- og Skattestyrelsen forelagde sagen for  

 Ligningsrådet, og i overensstemmelse med Ligningsrådets  

 beslutning, udsendte Told- og Skattestyrelsen en udtalelse af 4.4.1995, hvor  

 styrelsen efter en gennemgang af de faktiske omstændigheder  

 bemærkede, at det efter forarbejderne til virksomhedsomdannelsesloven  

 udtrykkeligt var forudsat, at det var en bestående virksomhed, der  

 overførtes til selskabet, hvorimod loven ikke skulle finde anvendelse  

 på overdragelse af en del af en virksomhed, herunder på  

 enkeltaktiver.
Efter Told- og Skattestyrelsens opfattelse var det alene et  

 ikke fysisk enkeltaktiv, nemlig retten ifølge en bindende aftale, der  

 var genstand for overdragelse.
Et sådant aktiv kunne efter styrelsens  

 opfattelse ikke anses for en bestående virksomhed, således som  

 dette var en forudsætning for, at virksomhedsomdannelsesloven fandt  

 anvendelse.
Told- og Skattestyrelsen fandt herefter, at overdragelsen skulle  

 behandles efter gældende regler for skattepligtige overdragelser,  

 herunder med efterbeskatning af foretagne forskudsafskrivninger efter AL § 29  

 P, idet det tilføjedes, at udtalelsen alene var vejledende, idet  

 spørgsmålet henhørte under ligningen med klageadgang i  

 sædvanlig instansfølge.
Den kommunale skattemyndighed rettede herefter henvendelse  

 til klageren ved brev af 24.4.1995, idet det i brevet var nævnt, at  

 spørgsmålet om klagerens omdannelse af virksomheden havde  

 været til vurdering i Told- og Skattestyrelsen, og styrelsens udtalelse  

 var vedlagt i kopi.
Videre fremgik bl.a. følgende af brevet:
 "I den anledning indbyder jeg Dem til en drøftelse  

 af Deres omdannelse pr. 1/1-92, idet jeg dog skal gøre opmærksom  

 på, at det er skatteadministrationens hensigt at følge  

 Styrelsens udtalelse". Der blev herefter holdt møde mellem klagerens  

 repræsentanter og den kommunale skattemyndighed, og klagerens  

 repræsentanter indsendte diverse indlæg.
 Den kommunale skatteadministration afsagde den 23.11.1995  

 kendelser, hvorved de påklagede forhøjelser blev foretaget, idet  

 der i begrundelsen bl.a. henvistes til Told- og Skattestyrelsens udtalelse og  

 i øvrigt var forskellige af klagerens advokats synspunkter  

 kommenteret, idet det bl.a. nævntes, at sagen havde været  

 telefonisk drøftet med Told- og Skattestyrelsen, der havde meddelt, at  

 man ikke ønskede at komme med yderligere tilkendegivelser, men at man  

 i øvrigt ikke havde ændret opfattelse af nærværende  

 sag.
 Under sagens behandling for skatteankenævnet  

 indsendte klageren en klage til Landsskatteretten over Told- og  

 Skattestyrelsens udtalelse af 4.4.1995. Landsskatteretten afsagde den  

 23.7.1996 en kendelse, hvorved klagen blev afvist, idet der ikke var tale om  

 en afgørelse, som efter skattestyrelseslovens § 23, stk. 1, kunne  

 påklages til Landsskatteretten.
 Skatteankenævnet havde fundet, at Told- og  

 Skattestyrelsens udtalelse ikke kunne betragtes som en konkret  

 afgørelse, hvorfor skatteadministrationens ansættelse ikke kunne  

 anses for ugyldig i medfør af skattestyrelseslovens § 3, stk. 3.
Klagerens advokat havde gjort gældende, at den af  

 skatteadministrationen foretagne ansættelse for de omhandlede år  

 skulle anses for ugyldig som følge af, at Told- og  

 Skattestyrelsen/Ligningsrådet havde taget stilling til  

 ansættelserne, hvorfor de kommunale skattemyndigheder, jf.  

 skattestyrelseslovens § 3, stk. 3, 1. punktum, var afskåret fra at  

 foretage eller ændre en skatteansættelse.
Når sagen var  

 afgjort eller var under behandling hos de statslige myndigheder var den  

 kommunale myndighed afskåret fra at træffe afgørelse i  

 sagen, hvilket klart fremgik af såvel bestemmelsen som forarbejderne  

 til denne og andre bestemmelser i skattestyrelsesloven.
Advokaten havde hertil anført bl.a., at han  

 på baggrund af aktindsigt i sagen havde konstateret, at den kommunale  

 skattemyndighed alene havde baseret sin afgørelse på en  

 realitetsafgørelse fra Told- og Skattestyrelsen af 4.4.1995. Det var  

 åbenbart, at den kommunale skattemyndighed ikke havde tilvejebragt et  

 materiale, der med rimelighed kunne siges at være tilstrækkeligt  

 og forsvarligt til at træffe afgørelse i sagen.
Kommunen havde  

 ved fremsendelse af både agterskrivelse og afgørelse henholdt  

 sig til Told- og Skattestyrelsens afgørelse af 4.4.1995.
Han havde videre bl.a. henvist til, at det af brevet af  

 24.4.1995 fra den kommunale skattemyndighed fremgik, at skattemyndigheden  

 agtede at følge Told- og Skattestyrelsens udtalelse, og klageren havde  

 således ikke reelt haft mulighed for at komme med indsigelser mod de  

 omhandlede forhøjelser, idet det i øvrigt af sagen fremgik, at  

 den kommunale skattemyndighed og skatteankenævnet alene havde henholdt  

 sig til udtalelsen.
Udtalelsen måtte således anses som en konkret  

 afgørelse vedrørende klagerens skatteansættelse for de  

 omhandlede år, idet han herved yderligere havde henvist til, at der ved  

 forelæggelsen for Ligningsrådet forelå konkrete oplysninger  

 om klagerens forhold.
Der måtte være tale om en klar  

 formalitetsmangel, når klageren ikke havde haft lejlighed til at udtale  

 sig, inden sagen blev afgjort af Told- og Skattestyrelsen.
 Landsskatteretten udtalte:
Af Told- og Skattestyrelsens brev af 4.4.1995 fremgik, at  

 der var tale om en vejledende udtalelse til brug i flere konkrete sager, og  

 det anførtes, at spørgsmålet henhørte under  

 ligningen med klageadgang i sædvanlig instansfølge.
Retten fandt  

 herefter, at udtalelsen af 4.4.1995 ikke var en afgørelse eller  

 forhøjelse af klagerens indkomstansættelser for de omhandlede  

 år.
Der var ikke efter forvaltningsloven krav om partshøring  

 forud for afgivelsen af en sådan udtalelse, der ikke indeholdt en  

 afgørelse.
Det bemærkedes herved, at den ansættende  

 myndighed ikke havde været forpligtet til at følge udtalelsen,  

 hvilket også fulgte af udtalelsens formulering.
Det var først  

 ved den kommunale skattemyndigheds afgørelse af 23.11.1995, at der  

 blev foretaget en ansættelse, og klageren havde mulighed for at udtale  

 sig forud for denne afgørelse.
Det kunne således ikke antages,  

 at ansættelserne var foretaget i strid med skattestyrelseslovens § 3,  

 stk. 3, eller for ugyldigt foretaget i øvrigt.
Der sås ikke at  

 være noget til hinder for, at Told- og Skattestyrelsen forud for  

 ligningen havde afgivet en udtalelse om de skattemæssige konsekvenser  

 af det omhandlede projekt, jf. herved TfS 2000.95 HD.
 Entreprisekontrakt:
 Det var oplyst, at klageren den 28.12.1987 indgik en  

 totalentreprisekontrakt med B A/S med en entreprisesum på i alt 5 mio.  

 kr. excl. moms vedrørende opførelse af et erhvervsbyggeri  

 på ca. 1.179 brutto-etage m2.
Af entreprisekontrakten fremgik videre, at byggeriet  

 skulle forløbe således, at der skulle ske grundkøb ultimo  

 1988, opstart af projektering med henblik på myndighedsgodkendelse  

 januar 1989, byggeandragende februar 1989, byggetilladelse og byggestart  

 april 1989 og ibrugtagning december 1989, idet bygherren med 3 måneders  

 varsel før indsendelse af byggeandragende kunne forskyde byggeriets  

 opførelse.
Klageren betalte den 30.12.1987 150.000 kr. til B A/S og  

 foretog for indkomstårene 1987 og 1988 forskudsafskrivning med 30 % af  

 den aftalte anskaffelsessum.
Ved slutseddel af 7.9.1989 erhvervede klageren en  

 byggegrund for en købesum på kontant 919.875 kr. fra B A/S, som  

 forinden havde købt grunden af X Kommune.
Som et led i  

 entreprisekontrakten skulle B A/S forestå byggemodning og udstykning af  

 grunden, og det var i slutseddelen aftalt, at udgifterne til byggemodning  

 m.m. ikke måtte overstige 439.140 kr., således at den samlede  

 pris for grunden ville beløbe sig til i alt 1.359.015 kr.
Der blev den 21.10.1991 indsendt en anmodning til  

 Ligningsrådet om fritagelse for regulering efter afskrivningslovens §  

 29 P, stk. 2, idet fuldførelse af projektet ikke ville finde sted  

 før efter d. 31.12.1991, idet der blev søgt om  

 fristforlængelse for færdiggørelse af projektet til den  

 31.12.1994. Af ansøgningen fremgik bl.a., at kommunen den 19.10.1988  

 vedtog en lokalplan for områdets udnyttelse, og at der den 9.6.1989  

 forelå tegninger fra B A/S.
Klageren havde på daværende  

 tidspunkt investeret 1.253.122 kr. i grunden.
Det var i ansøgningen videre bl.a. anført,  

 alt erhvervsbyggeri gik i stå ultimo 1988. Ingen ville købe  

 eller leje, og X Bank betingede sig for finansierigen, at den enkelte  

 investors byggeri var udlejet før igangsætning, og der havde  

 været udfoldet betydelige bestræbelser i markedsføring af  

 området.
Man var fortsat i gang med forhandlinger med mulige lejere og  

 var fast besluttet på, at byggerierne skulle gennemføres som  

 forudsat.
 Ved afgørelse af 24.3.1992 tiltrådte  

 Ligningsrådet, at klageren fritoges for regulering efter  

 afskrivningslovens § 29 P, stk. 2-4, på betingelse af, at det  

 omhandlede byggeri blev fuldført senest med udgangen af  

 indkomståret 1994.
 Det var videre oplyst, at klageren den 27.12.1991 indgik  

 en yderligere entreprisekontrakt med B A/S med en entreprisesum på i  

 alt 6.300.000 kr. excl. moms vedrørende opførelse af et  

 erhvervsbyggeri på ca. 1.179 brutto-etage m2.
 Byggeriet skulle ifølge denne kontrakt være  

 klar til aflevering og indflytning december 1993.
Det var endvidere oplyst, at klageren med virkning fra  

 1.1.1992 overdrog entreprisekontrakterne til et skuffeselskab, ApS C, under  

 anvendelse af virksomhedsomdannelsesloven.
Af den selskabsmæssige  

 åbningsbalance pr. 1.1.1992 fremgik entreprisekontrakterne som  

 forudbetaling for materielle anlægsaktiver med et beløb på  

 212.709 kr., og der var beregnet et stiftertilgodehavende på 25 % af  

 dette beløb eller 53.177 kr.
 Klageren havde ved selvangivelsen opgjort anparternes  

 skattemæssige anskaffelsessum således:
Forudbetaling for materielle aktiver 212.709 kr.
Forskudsafskrivninger - 2.423.400 kr.
Stiftertilgodehavende - 53.177 kr.
Anskaffelsessum for anparterne 100.000 kr.
Skattemæssig anskaffelsessum - 2.163.868 kr.
Det var yderligere oplyst, at klageren den 18.5.1993  

 solgte sine anparter for 1 kr., hvorved han konstaterede en skattepligtig  

 fortjeneste på i alt 2.163.867 kr.
Denne gevinst blev fuldt ud  

 modregnet i et fra 1992 overført beregnet aktietab.
Skatteankenævnet havde fundet, at det omhandlede  

 projekt indtil omdannelsen udgjorde en selvstændig virksomhed, og at  

 lov om skattefri virksomhedsomdannelse ikke kunne anvendes i den foreliggende  

 situation, idet det var et enkelt ikke fysisk aktiv - nemlig  

 entreprisekontrakten - der blev overdraget til selskabet.
Der var  

 således tale om en delvis omdannelse af en virksomhed, hvorfor der ikke  

 var tale om overdragelse af en bestående virksomhed, jf.  

 cirkulære nr. 2 af 4.1.1984, punkt 9.
Vedrørende sagens materielle indhold havde  

 advokaten bl.a. anført, at det, der var overdraget, ikke alene var en  

 entrepriseaftale, men også en forudbetaling af ca. 200.000 kr., der  

 aktiveredes i forbindelse med selskabets stiftelse.
Hertil kom en række  

 yderligere immaterielle rettigheder til materiale i forbindelse med  

 udlejning, tegninger m.m.
Han havde yderligere bemærket, at det ikke  

 var en betingelse for forskudsafskrivninger i henhold til afskrivningslovens  

 afsnit IV, at den skattepligtige tillige havde anskaffet en grund.
Det fulgte  

 af afskrivningslovens § 29 e, at forskudsafskrivninger kunne foretages,  

 når den skattepligtige enten havde truffet bindende aftale om levering  

 af driftsmidler eller om opførsel af bygninger eller havde planlagt at  

 fremstille dem i egen virksomhed.
Der var ingen betingelse om, at der tillige  

 skulle være anskaffet en grund, hvorpå bygning kunne  

 opføres.
At en grund var til rådighed var først  

 nødvendig at opfylde, når bygning faktisk opførtes, og da  

 kunne det naturligvis ske på såvel ejet som lejet grund.
Han  

 havde videre bl.a. henvist til LSR 1973 nr. 128, hvoraf det fremgik at  

 Statens Ligningsdirektorat i 1963 havde udtalt, at det ikke havde nogen  

 betydning for retten til at foretage forskudsafskrivninger, at byggeriet blev  

 foretaget på en anden grund end oprindeligt planlagt.
Det fremgik klart  

 af denne landsskatteretskendelse, at det forhold, at der ikke forelå en  

 grund, ikke fratog skatteyderen muligheden for at foretage  

 forskudsafskrivninger, idet byggeprojektet ikke forudsattes baseret på  

 nogen bestemt beliggenhed.
Han havde videre bemærket, at klageren havde  

 ladet virksomheden omfatte af virksomhedsskatteordningen, hvilket i  

 øvrigt var i overensstemmelse med derfor gældende regler.
Det  

 fremgik klart, at der ikke kunne ske omdannelse efter lov om skattefri  

 virksomhedsomdannelse, hvor der alene var udskilt et aktiv, der alene havde  

 en hjælpefunktion i forbindelse med driften.
I den foreliggende sag  

 drejede det sig imidlertid om den bygning, der var entreret om, der var  

 hovedbestanddelen i virksomheden, idet grunden hverken faktisk eller  

 skatteretligt havde nogen betydning for, hvorvidt den omhandlede aktivitet  

 kunne betragtes som en virksomhed eller ej.
Det var hele virksomheden, med  

 undtagelse af et for virksomhedens drift ubetydeligt aktiv, nemlig grunden,  

 der blev omdannet.
Det var således ukorrekt i den foreliggende  

 situation at tale om, at der skete en udskillelse af et enkelt aktiv i  

 forbindelse med selskabsstiftelsen, idet det reelle var, at hele den af  

 skattemyndighederne anerkendte virksomhed blev overdraget til det stiftede  

 selskab med undtagelse af grunden.
Han havde hertil videre bemærket, at  

 det drejede sig om afskrivning på to bygninger, og der var i denne  

 forbindelse alene anskaffet en grund, hvorpå den ene af disse bygninger  

 kunne opføres.
 Landsskatteretten udtalte:
Vedrørende tilsidesættelsen af den omhandlede  

 overdragelse pr. 1.1.1992 efter virksomhedsomdannelsesloven, bemærkede  

 retten, at det var en betingelse for anvendelse af reglerne i lov om  

 skattefri virksomhedsomdannelse, at der blev overdraget en bestående  

 virksomhed.
Efter de foreliggende oplysninger fandt retten, at lov om  

 skattefri virksomhedsomdannelse ikke kunne finde anvendelse på  

 klagerens overdragelse af rettighederne i henhold til entreprisekontrakterne.  

 Retten havde herved bl.a. henset til, at klageren alene overdrog et enkelt  

 aktiv, entreprisekontrakterne, og at det omhandlede byggeri ikke var eller  

 blev igangsat.
 De påklagede ansættelser blev  

 stadfæstet.
