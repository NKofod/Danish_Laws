Betænkning afgivet af Klima-, Energi- og Forsyningsudvalget den 12. december 2019 Betænkning over Forslag til lov om ændring af lov om fremme af vedvarende energi, lov om naturgasforsyning og lov om elforsyning (Ændring af støtteordninger til anvendelse af biogas) [af klima-, energi- og forsyningsministeren (Dan Jørgensen)]:
1. Ændringsforslag Der er stillet 22 ændringsforslag til lovforslaget.
Klima-, energi- og forsyningsministeren har stillet ændringsforslag nr. 1-18 og 20-22. Dansk Folkepartis medlemmer af udvalget har stillet ændringsforslag nr. 19.
2. Indstillinger Et flertal i udvalget (udvalget med undtagelse af DF) indstiller lovforslaget til vedtagelse med de af ministeren stillede ændringsforslag.
 Et mindretal i udvalget (DF) indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Radikale Venstre og Enhedslisten Radikale Venstres og Enhedslistens medlemmer af udvalget støtter lovforslaget.
 RV og EL må desværre konstatere, at der meget sent er blevet grebet ind over for den store støtte til biogas, som understøttes økonomisk med over 2,5 mia. kr. om året frem til 2032.
 Der burde tidligere være grebet ind over for den meget store indirekte støtte til landbruget.
 RV og EL finder det væsentligt, at energiaftalen fra 2018 fastlægger, at der løbende skal foretages en vurdering af, om der er tale om overkompensation.
 Hvis der i sidste øjeblik kan sikres en løsning, som medfører mindre udgifter for staten angående håndteringer af dispensationer for skæringsdatoen den 1. januar 2020, er vi positive over for en sådan løsning.
 Partierne ønsker, at der findes en løsning, så biogas ikke kan modtage dobbelt støtte ved eksport.
4. Ændringsforslag med bemærkninger Ændringsforslag Til § 1 Af klima-, energi- og forsyningsministeren, tiltrådt af udvalget:
 1) Den under nr. 5 foreslåede affattelse af § 43 d, stk. 1, affattes således:
»Klima-, energi- og forsyningsministeren kan meddele tilsagn om tilskud, jf. stk. 2, til anvendelse af biogas til varmeproduktion, herunder rumopvarmning, rumafkøling, varmt brugsvand og anden varmeproduktion, som ikke er omfattet af §§ 43 b, 43 c, 43 f eller 43 g eller af § 35 g i lov om naturgasforsyning, hvis der senest den 1. januar 2020 er modtaget en ansøgning om tilsagn.
Tilsagnet falder bort, hvis ikke det er udnyttet senest den 31. december 2022. Tilskud ydes på baggrund af en årsnorm, jf. § 43 i.
Der kan ydes tilskud for en periode på 20 år regnet fra det tidspunkt, hvor der første gang er modtaget tilskud til anvendelse af biogas til varmeproduktion.« [Lovteknisk og sproglig præcisering] 2) I den under nr. 10 foreslåede § 43 f affattes stk. 5 således:
»Stk. 5. For elektricitet produceret på anlæg, som nettilsluttes og begynder at levere elektricitet produceret ved anvendelse af biogas, eventuelt sammen med andre brændsler, til elforsyningsnettet efter den 1. januar 2020, kan klima-, energi- og forsyningsministeren meddele tilsagn om pristillæg efter stk. 1-3, når 1) der senest den 8. februar 2019 er foretaget en irreversibel investering i etablering af elproduktionsanlægget, 2) der er sikret leverance af biogas fra et eksisterende anlæg til produktion af biogas eller fra et planlagt anlæg til produktion af biogas, som senest den 1. juli 2019 er meddelt en tilladelse efter § 25 i lov om miljøvurdering af planer og programmer og af konkrete projekter (VVM), i det omfang anlægget er omfattet af krav herom, og en miljøgodkendelse eller en tilladelse til at påbegynde bygge- og anlægsarbejder efter miljøbeskyttelseslovens § 33, i det omfang anlægget er miljøgodkendelsespligtigt, og, 3) såfremt det eksisterende eller planlagte biogasanlæg ikke har samme ejer som elproduktionsanlægget, der er indgået bindende aftale om køb af biogas til elproduktion fra biogasanlægget senest den 1. juli 2019.« [Lovteknisk præcisering] 3) I den under nr. 10 foreslåede § 43 h affattes stk. 4 således:
»Stk. 4. For udvidelser af elproduktionsanlæg, som er sat i drift efter den 1. januar 2020, kan fastlæggelse af årsnorm efter stk. 3 kun ske, når 1) der senest den 8. februar 2019 er foretaget en irreversibel investering i udvidelse af elproduktionsanlægget og, 2) såfremt udvidelsen omfatter udvidelse af et anlæg til produktion af biogas, der for denne udvidelse senest den 1. juli 2019 er meddelt en tilladelse efter § 25 i lov om miljøvurdering af planer og programmer og af konkrete projekter (VVM), i det omfang udvidelsen er omfattet af krav herom, og en miljøgodkendelse eller en tilladelse til at påbegynde bygge- og anlægsarbejder efter miljøbeskyttelseslovens § 33, i det omfang udvidelsen er miljøgodkendelsespligtig.« [Lovteknisk præcisering] 4) I den under nr. 10 foreslåede § 43 i ændres i stk. 2, 1. pkt., to steder i stk. 3, 1. pkt., og i stk. 4, 1. pkt., »solgt, henholdsvis anvendt,« til: »solgt eller anvendt«.
[Sproglig præcisering] 5) I den under nr. 10 foreslåede § 43 i indsættes i stk. 2, 2. pkt., og stk. 3, 2. pkt., efter »månedlige mængde«: »solgt eller anvendt«.
[Sproglig præcisering] 6) I den under nr. 10 foreslåede § 43 i affattes stk. 5 således:
»Stk. 5. For udvidelser idriftsat efter den 1. januar 2020 kan årsnormen fastlægges efter stk. 4, når 1) der senest den 8. februar 2019 er foretaget en irreversibel investering i udvidelse af anlægget til salg eller anvendelse af biogas eller i udvidelse af et anlæg til produktion af biogas, som skal anvendes til salg til transport, procesformål i virksomheder eller varmeproduktion, og, 2) såfremt udvidelsen omfatter udvidelse af et anlæg til produktion af biogas, der for denne udvidelse senest den 1. juli 2019 er meddelt en tilladelse efter § 25 i lov om miljøvurdering af planer og programmer og af konkrete projekter (VVM), i det omfang udvidelsen er omfattet af krav herom, og en miljøgodkendelse eller tilladelse til at påbegynde bygge- og anlægsarbejder efter miljøbeskyttelseslovens § 33, i det omfang udvidelsen er miljøgodkendelsespligtig.« [Lovteknisk præcisering] 7) Efter nr. 12 indsættes som nyt nummer:
 »01. § 47, stk. 1, nr. 2, affattes således:
»2) andre vedvarende energikilder bortset fra biogas og biomasse, jf. §§ 43 f, 43 g, 45 a og 45 b.«« [Lovteknisk konsekvensrettelse] 8) Efter nr. 15 indsættes som nyt nummer:
»02. I § 47, stk. 10, 4. pkt., ændres »1-3« til: »1 og 2«.« [Ændring af henvisning] 9) Efter nr. 17 indsættes som nye numre:
 »03. I § 50, stk. 1 og 2 og stk. 3, 2. pkt., § 51, stk. 1, 1. pkt., § 53, stk. 1, 1. pkt., § 55, stk. 1 og 2, § 56, stk. 1, og § 57, stk. 1, 1. pkt., ændres »44« til: »45 a«.
04. I § 50, stk. 2, ændres »stk. 9, nr. 1 og 2« til: »stk. 9, nr. 1«.« [Lovtekniske konsekvensrettelser] 10) Efter nr. 18 indsættes som nyt nummer:
 »05. § 50, stk. 3, affattes således:
»Stk. 3. Der ydes ikke pristillæg efter §§ 45 a og 47 for elektricitet fremstillet ved afbrænding af affald.
Der ydes endvidere ikke pristillæg eller andre ydelser efter §§ 43 b-43 g og 45 a-47, hvis der ydes støtte efter § 3, stk. 3, i lov om tilskud til fremme af vedvarende energi i virksomheders produktionsprocesser. 2. pkt. gælder dog ikke pristillæg efter § 45 b, når elektricitet er produceret af et kraft-varme-værk, som ydes støtte efter § 3, stk. 3, nr. 4, i lov om tilskud til fremme af vedvarende energi i virksomheders produktionsprocesser.«« [Lovteknisk præcisering] 11) Den under nr. 20 foreslåede affattelse af § 50, stk. 5, affattes således:
»Stk. 5. Klima-, energi- og forsyningsministeren kan fastsætte nærmere regler om adgangen til og den nødvendige dokumentation for at modtage pristillæg og andre ydelser efter §§ 43 b-43 g, 45 a-47 og 49. Ministeren kan fastsætte regler i overensstemmelse med de til enhver tid gældende kriterier for bæredygtighed og om, at modtagelse af ydelserne er betinget af opfyldelsen af disse kriterier.
Ministeren kan endvidere fastsætte regler om, at krav til begrænsning, tilsyn og kontrol af udslip af drivhusgasser fra anlæg, der producerer, anvender eller sælger biogas, skal overholdes som betingelse for at modtage pristillæg eller tilskud efter §§ 43 b-43 g, og om brugerbetaling.
Ministeren kan herudover fastsætte nærmere regler om, hvordan pristillæg beregnes til VE-elproduktionsanlæg, som anvender forskellige brændsler.
Ministeren fastsætter endvidere regler om krav til installation, tilsyn, kontrol og aflæsning af teknisk måleudstyr for elproduktionsanlæg og andre anlæg til anvendelse af biogas og forgasningsgas omfattet af §§ 43 b-43 g og 45 a.« [Ændring af henvisninger] 12) Efter nr. 20 indsættes som nyt nummer:
 »06. § 50, stk. 5, affattes således:
»Stk. 5. Klima-, energi- og forsyningsministeren kan fastsætte nærmere regler om adgangen til og den nødvendige dokumentation for at modtage pristillæg og andre ydelser efter §§ 43 b-43 g, 45 a-47 og 49. Ministeren kan fastsætte regler i overensstemmelse med de til enhver tid gældende kriterier for bæredygtighed og om, at modtagelse af ydelserne er betinget af opfyldelsen af disse kriterier.
Ministeren kan endvidere fastsætte regler om, at krav til begrænsning, tilsyn og kontrol af udslip af drivhusgasser fra anlæg, der producerer, anvender eller sælger biogas, skal overholdes som betingelse for at modtage pristillæg eller tilskud efter §§ 43 b-43 g, og om brugerbetaling.
Ministeren kan herudover fastsætte nærmere regler om, hvordan pristillæg beregnes til VE-elproduktionsanlæg, som anvender forskellige brændsler.
Ministeren fastsætter endvidere regler om krav til installation, tilsyn, kontrol og aflæsning af teknisk måleudstyr for elproduktionsanlæg og andre anlæg til anvendelse af biogas og forgasningsgas omfattet af §§ 43 b-43 g, 45 a og 45 b.«« [Lovteknisk præcisering] 13) I nr. 24 indsættes efter »§ 50 a, stk. 3, 1. pkt.,«: »stk. 8, 2. pkt.,«.
[Lovteknisk konsekvensrettelse] 14) Efter nr. 27 indsættes som nyt nummer:
»07. I § 51, stk. 2, nr. 1, og stk. 4, 1. pkt., og § 52, stk. 1, 1. pkt., udgår »§ 44, stk. 2,«.« [Ændring af henvisning] Til § 2 15) Nr. 4 affattes således:
»4. I § 35 d, stk. 1, 1. pkt., stk. 3 og stk. 5, 1. og 3. pkt., og to steder i stk. 9, 2. pkt., og i § 35 f, stk. 1, ændres »35 c« til: »35 g«.« [Ændring af henvisning] 16) I den under nr. 7 foreslåede ændring af § 35 d, stk. 7, ændres »35 g, stk. 1, 4. pkt.« til: »35 g, stk. 1, 1. pkt.« [Lovteknisk konsekvens af ændringsforslag nr. 17] 17) I den under nr. 11 foreslåede § 35 g affattes stk. 1 således:
»For opgraderet biogas, som leveres til et sammenkoblet system, og for renset biogas, der leveres til et bygasnet, kan klima-, energi- og forsyningsministeren yde et pristillæg på 82,2 kr. pr. leveret GJ opgraderet eller renset biogas.
Pristillægget ydes til den, der opgraderer eller renser biogassen.
Pristillægget indeksreguleres den 1. januar hvert år på grundlag af 60 pct. af udviklingen i nettoprisindekset i det foregående kalenderår.
Pristillægget er betinget af klima-, energi- og forsyningsministerens tilsagn, jf. stk. 4-6. Stk. 2-12 og §§ 35 h og 35 i finder tilsvarende anvendelse for renset biogas, der leveres til bygasnet.« [Sproglig præcisering] 18) I den under nr. 11 foreslåede § 35 g ændres i stk. 2, 5. pkt., »2. og 3. pkt.« til: »3. og 4. pkt.« [Ændring af henvisning] Af et mindretal (DF):
 19) I den under nr. 11 foreslåede § 35 g indsættes efter stk. 2 som nyt stykke:
»Stk. 3. Såfremt der udstedes bionaturgascertifikater for den opgraderede biogas og disse sælges til udlandet, vil pristillægget efter stk. 1 og 2 være betinget af, at den opgraderede biogas ikke tillige opnår direkte eller indirekte subsidiering i modtagerlandet.« Stk. 3-12 bliver herefter stk. 4-13.
[Certifikater kan ikke benyttes til dobbeltsubsidiering] Af klima-, energi- og forsyningsministeren, tiltrådt af udvalget:
 20) I den under nr. 11 foreslåede § 35 h affattes stk. 1-4 således:
 »Årsnormen beregnes efter en formel baseret på kapaciteten og opgøres i GJ.
 Stk. 2. For anlæg omfattet af § 35 g, stk. 4, der er idriftsat til opgradering af biogas, og hvor der er påbegyndt levering til et sammenkoblet system senest den 8. februar 2019, fastlægges den i stk. 1 nævnte kapacitet som den mindste af følgende værdier:
 1) Kapacitet af tilslutning til et sammenkoblet system, som fremgår af aftale om tilslutning af et opgraderingsanlæg til et sammenkoblet system, som er indgået senest den 8. februar 2019 mellem ejeren af opgraderingsanlægget og distributions- eller transmissionsselskabet, jf. § 35 a, stk. 2.
 2) Den tekniske kapacitet af det opgraderingsanlæg, der er idriftsat senest den 8. februar 2019.
 Stk. 3. For anlæg omfattet af § 35 g, stk. 4, der ikke er idriftsat til opgradering af biogas, og hvor der ikke er påbegyndt levering til et sammenkoblet system senest den 8. februar 2019, og som idriftsættes og påbegynder levering til et sammenkoblet system senest den 1. januar 2020, fastlægges den i stk. 1 nævnte kapacitet som den mindste af følgende værdier:
 1) Kapacitet af tilslutning til et sammenkoblet system, som fremgår af aftale om tilslutning af et opgraderingsanlæg til et sammenkoblet system, som er indgået senest den 1. januar 2020 mellem ejeren af opgraderingsanlægget og distributions- eller transmissionsselskabet, jf. § 35 a, stk. 2.
 2) Den tekniske kapacitet af det opgraderingsanlæg, der er idriftsat senest den 1. januar 2020.
 Stk. 4. For anlæg omfattet af § 35 g, stk. 4, der er idriftsat til opgradering af biogas, hvor der er påbegyndt levering til et sammenkoblet system senest den 8. februar 2019, og hvor der senest den 8. februar 2019 er foretaget en irreversibel investering i udvidelse af anlægget til opgradering af biogas, fastlægges den i stk. 1 nævnte kapacitet som den mindste af følgende værdier, jf. dog stk. 5:
 1) Kapacitet af tilslutning til et sammenkoblet system, som fremgår af aftale om tilslutning af et opgraderingsanlæg til et sammenkoblet system, som er indgået senest den 8. februar 2019 mellem ejeren af opgraderingsanlægget og distributions- eller transmissionsselskabet, jf. § 35 a, stk. 2.
2) Den tekniske kapacitet af det opgraderingsanlæg, der er investeret i senest den 8. februar 2019.« [Sproglige ændringer] Ny paragraf 21) Efter § 3 indsættes som ny paragraf »§ 01 I lov nr. 1532 af 18. december 2018 om ændring af lov om fremme af vedvarende energi og lov om elforsyning (Pristillæg til elektricitet produceret ved afbrænding af biomasse, digitalisering m.v.) foretages følgende ændring:
1. § 1, nr. 6 og 10, ophæves.« [Konsekvensrettelse] Til § 4 22) Paragraffen affattes således:
»§ 4 Stk. 1. Loven træder i kraft den 1. januar 2020, jf. dog stk. 2.
Stk. 2. Klima-, energi- og forsyningsministeren fastsætter tidspunktet for ikrafttrædelse af § 47, stk. 1, nr. 2, i lov om fremme af vedvarende energi som affattet ved denne lovs § 1, nr. 01, § 50, stk. 3, i lov om fremme af vedvarende energi som affattet ved denne lovs § 1, nr. 05, og § 50, stk. 5, i lov om fremme af vedvarende energi som affattet ved denne lovs § 1, nr. 06.« [Konsekvensrettelse] Bemærkninger Til nr. 1 Ændringsforslaget indeholder en nyaffattelse § 43 d, stk. 1. Nyaffattelsen foreslås af lovtekniske grunde, således at der ikke er tvivl om, hvad »herunder« omfatter.
Derudover ændres en henvisning til naturgasforsyningslovens § 35 c til § 35 g, da § 35 c foreslås ophævet med lovforslaget, og det vil herefter være korrekt at henvise til § 35 g, der foreslås indsat med lovforslaget.
Endelig foretages en ændring af ren sproglig karakter, hvor »regnet fra 20 år« ændres til »på 20 år regnet fra«.
 Ændringsforslaget indeholder ingen materielle ændringer.
Til nr. 2 Ændringsforslaget indeholder en lovteknisk præcisering.
Med ændringen undgås det, at der er indsat et punktum inde i et nummer i en opregning, der har form af en ubrudt sætningskæde.
Med ændringsforslaget indsættes endnu et nummer i § 43 f, stk. 5, således at der er tre numre i stedet for to. Ændringsforslaget indeholder ingen materielle ændringer.
Til nr. 3 Ændringsforslaget indeholder en sproglig præcisering.
Med ændringsforslaget tydeliggøres det i relation til udvidelser af elproduktionsanlæg, som er sat i drift efter den 1. januar 2020, at anlægsejere for at få fastsat en årsnorm, der afspejler udvidelsen, skal kunne dokumentere, at der senest den 8. februar 2019 var foretaget en irreversibel investering i udvidelse af elproduktionsanlægget.
Såfremt der også udvides på selve biogasanlægget, er det endvidere en betingelse, at der er meddelt de nødvendige tilladelser (VVM-tilladelse og/eller miljøgodkendelse) senest den 1. juli 2019.
 Ændringsforslaget indeholder ingen materielle ændringer.
Til nr. 4 Ændringsforslaget indeholder en sproglig præcisering.
Det foreslås, at »henholdsvis« ændres til »eller« tre steder i bestemmelsen.
Med ændringen tydeliggøres det, at der i § 43 i, stk. 2, 1. pkt., § 43 i, stk. 3, 1. pkt., og § 43 i, stk. 4, 1. pkt., er tale om den maksimale månedlige mængde biogas, som er enten solgt eller anvendt i 2018.
 Ændringsforslaget indeholder ingen materielle ændringer.
Til nr. 5 Ændringsforslaget indeholder en sproglig præcisering.
Det foreslås, at der to steder i bestemmelsen indsættes »solgt eller anvendt«.
Med ændringen tydeliggøres det, at der i § 43 i, stk. 2, 2. pkt., og § 43 i, stk. 3, 2. pkt., er tale om, at det er den maksimale månedlige mængde biogas, der er enten solgt eller anvendt.
 Ændringsforslaget indeholder ingen materielle ændringer.
Til nr. 6 Ændringsforslaget indeholder en lovteknisk præcisering.
Med ændringsforslaget tydeliggøres det, at det for udvidelser i relation til anlæg, der leverer til salg eller anvendelse til transport, procesformål i virksomheder eller varmeproduktion, og som er sat i drift efter den 1. januar 2020, for at få fastlagt en årsnorm efter bestemmelsens stk. 4, skal kunne dokumenteres, at der senest den 8. februar 2019 er foretaget en irreversibel investering i udvidelse af anlægget til salg eller anvendelse af biogas eller i udvidelse af et anlæg til produktion af biogas, som skal anvendes til salg til transport, procesformål i virksomheder eller varmeproduktion.
 Såfremt der også udvides på selve anlægget til produktion af biogas, er det endvidere en betingelse, at der for denne udvidelse er meddelt de nødvendige tilladelser (VVM-tilladelse og/eller miljøgodkendelse) senest den 1. juli 2019.
 Ændringsforslaget indeholder ingen materielle ændringer.
Til nr. 7 § 47, stk. 1, nr. 2, foreslås ændret med lovforslaget, således, at henvisningen til § 43 a og § 44 ændres til § 43 f og 43 g.
Dette skyldes, at §§ 43 a og 44 foreslås ophævet og erstattet af §§ 43 f og 43 g.
I lov nr. 1532 af 18. december 2018 om ændring af lov om fremme af vedvarende energi og lov om elforsyning (Pristillæg til elektricitet produceret ved afbrænding af biomasse, digitalisering m.v.) ændres § 47, stk. 1, nr. 2, også, da der her indsættes en henvisning til § 45 b, jf. § 1, nr. 6, i lov nr. 1532. Denne bestemmelse er dog endnu ikke trådt i kraft, og det følger af lovens § 3, stk. 3, at klima-, energi- og forsyningsministeren fastsætter tidspunktet for ikrafttrædelse.
Dette skyldes, at § 45 b i lov om fremme af vedvarende energi, som vedtaget med lov nr. 1532, endnu ikke er trådt i kraft.
 § 45 b indeholder en støtteordning, der skal notificeres efter statsstøttereglerne, og kan først sættes i kraft, når Europa-Kommissionens godkendelse foreligger. § 45 b og konsekvensændringer foretaget i lov om fremme af vedvarende energi, vil blive sat i kraft, når og i det omfang denne godkendelse foreligger.
Ændringsforslaget indeholder et forslag til nyaffattelse af § 47, stk. 1, nr. 2. Nyaffattelsen indeholder både de ændringer, der er vedtaget i bestemmelsen med lov nr. 1532 og de ændringer, der foreslås med lovforslag nr.
L 39. Ændringsforslaget skal ses i sammenhæng med ændringsforslag nr. 22 til lovforslagets § 4, hvorefter klima-, energi- og forsyningsministeren skal fastsætte ikrafttræden af nyaffattelse af § 47, stk. 1, nr. 2.
 Ændringsforslaget skal endvidere ses i sammenhæng med ændringsforslag nr. 21, hvor det foreslås at ophæve § 1, nr. 6, i lov nr. 1532.
 Den foreslåede nyaffattelse i ændringsforslaget skal træde i kraft, samtidig med at § 45 b, jf. § 1, nr. 4, i lov nr. 1532 sættes i kraft.
 Ændringsforslaget indeholder ingen materielle ændringer.
Til nr. 8 Ændringsforslaget indeholder en konsekvensrettelse, som følge af at det med lovforslaget foreslås at ophæve § 47, stk. 9, nr. 1, i lov om fremme af vedvarende energi.
Henvisningen i § 47, stk. 10, 4. pkt., skal derfor rettes fra »stk. 9, nr. 1-3« til »stk. 9, nr. 1 og 2«.
 Ændringsforslaget indeholder ingen materielle ændringer.
Til nr. 9 Ændringsforslaget indeholder forslag til et nyt nummer, som indeholder konsekvensrettelser.
En række steder i §§ 50, 51, 53, 55, 56 og 57 i lov om fremme af vedvarende energi, ændres henvisningen til § 44 til en henvisning til § 45 a. Ændringen skyldes, at § 44 foreslås ophævet med lovforslaget, og i stedet foreslås indsat § 45 a.
 Det foreslås endvidere at indsætte et nyt nummer, hvor henvisningen i § 50, stk. 2, til § 47, stk. 9, nr. 1 og 2, ændres til § 47, stk. 9, nr. 1. Ændringen skyldes, at § 47, stk. 9, nr. 1, foreslås ophævet med lovforslaget, hvorefter nr. 2 og 3 bliver nr. 1 og 2. Henvisningen i § 50, stk. 2, skal derfor ændres i overensstemmelse hermed.
 Ændringsforslaget indeholder ingen materielle ændringer.
Til nr. 10 Ændringsforslaget indeholder et forslag til nyaffattelse af § 50, stk. 3. Forslaget til nyaffattelse skal ses i sammenhæng med forslaget til ophævelse af § 1, nr. 10, i lov nr. 1532 af 18. december 2018.
 Når § 45 b, som vedtaget med lov nr. 1532 af 18. december 2018, sættes i kraft, skal dette ændringsforslag endvidere sættes i kraft, da forslaget til nyaffattelse af § 50, stk. 3, indeholder en henvisning til VE-lovens § 45 b.
 Ændringsforslaget indeholder ingen materielle ændringer.
Til nr. 11 Ændringsforslaget indeholder en nyaffattelse af § 50, stk. 5. Nyaffattelsen skyldes, at der i lovforslagets forslag til nyaffattelse af § 50, stk. 5, ved en fejl er henvist til § 45 b, der endnu ikke er trådt i kraft.
 Denne ændring skal træde i kraft den 1. januar 2020.
 Ændringsforslaget indeholder ingen materielle ændringer.
Til nr. 12 Ændringsforslaget indeholder på samme måde som ændringsforslag nr. 11 en nyaffattelse af § 50, stk. 5. I forhold til nyaffattelsen af § 50, stk. 5, som foreslået ved ændringsforslag nr. 11, er der i forslaget til nyaffattelse ved ændringsforslag nr. 12 indsat en henvisning til § 45 b. Ændringsforslag nr. 12 skal først sættes i kraft, når § 45 b sættes i kraft, og vil herefter erstatte bestemmelsen foreslået i ændringsforslag nr. 11.
 Ændringsforslaget indeholder ingen materielle ændringer.
Til nr. 13 Ændringsforslaget indeholder en lovteknisk konsekvensrettelse.
Da § 43 a foreslås ophævet og erstattet af de foreslåede bestemmelser i §§ 43 f og g, foreslås en konsekvensændring i § 50 a, stk. 8, 2. pkt., således at 43 b-43 d ændres til 43 b-43 g.
 Ændringsforslaget indeholder ingen materielle ændringer.
Til nr. 14 Med ændringsforslaget udgår henvisningen til § 44, stk. 2, i § 51, stk. 2, nr. 1, og stk. 4, og i § 52, stk. 1, 1. pkt. Ændringen skyldes, at § 44 foreslås ophævet med lovforslaget.
 Ændringsforslaget indeholder ingen materielle ændringer.
Til nr. 15 Ændringsforslaget indeholder en ændring af en henvisning. Ændringen indebærer, at »§ 35 d, stk. 5, 1. og 2. pkt.« ændres til »§ 35 d, stk. 5, 1. og 3. pkt.«. Ændringen skyldes, at § 35 c ophæves og erstattes af § 35 g.
Ved en fejl er der henvist til 2. pkt. i § 35 d, stk. 5, fremfor til stk. 5, 3. pkt., der er det korrekte.
 Ændringsforslaget indeholder ingen materielle ændringer.
Til nr. 16 Ændringsforslaget  er en lovteknisk konsekvensrettelse, som følge af at der med ændringsforslag nr. 17 foreslås en nyaffattelse af § 35 g, stk. 1.
 Ændringsforslaget indeholder ingen materielle ændringer.
Til nr. 17 Med ændringsforslaget foreslås det, at § 35 g, stk. 1, nyaffattes.
 Nyaffattelsen af § 35 g, stk. 1, er af lovteknisk karakter og præciserer bestemmelsen, således at det helt tydeligt fremgår, at hele bestemmelsen både omfatter opgraderet biogas, som leveres til et sammenkoblet system, og renset biogas, der leveres til et bygasnet.
 Ændringsforslaget indeholder ingen materielle ændringer.
Til nr. 18 Ændringsforslaget indeholder en præcisering.
I det foreslåede § 35 g, stk. 2, ændres »2. og 3. pkt.« til: »3. og 4. pkt.«. Ændringen skyldes, at der ved en fejl er henvist til 2. og 3. pkt.
 Ændringsforslaget indeholder ingen materielle ændringer.
Til nr. 19 I henhold til den gældende bestemmelse i § 35 c i lov om naturgasforsyning, som foreslås afløst af § 35 g, jf. lovforslagets § 2, nr. 11, kan der ydes støtte til biogas, når den opgraderes og tilføres naturgasnettet.
Efter ønske fra naturgashandlere udsteder Energinet på eget initiativ bionaturgascertifikater.
Certifikaternes funktion er dels at muliggøre, at »den grønne værdi« kan handles, dels en dokumentation over for slutkunden på, at en andel eller mængde af den indkøbte gas er opgraderet biogas.
Eurostats og FN's regler foreskriver, at al bionaturgas, der tilføres det danske naturgasnet, betragtes som forbrugt i Danmark.
Det vil sige, at bionaturgas, der er tilført det danske naturgasnet, men sælges i et andet medlemsland via bionaturgascertifikater, medregnes i Danmarks VE-opgørelse.
Det fremgår af biogascertifikaterne, om den pågældende mængde opgraderet biogas har fået opgraderingsstøtte i Danmark.
Desuagtet er det muligt, at biogascertifikaterne eksporteres til andre lande, og at der i modtagerlandet modtages støtte, afgiftsfritagelse eller anden form for subsidiering, som følge af at de anvender opgraderet biogas.
Det vil sige, at der i realiteten ydes støtte til den samme mængde opgraderet biogas to gange.
 Med det formål at undgå direkte eller indirekte dobbeltsubsidiering foreslås det med ændringsforslaget, at hvis bionaturgascertifikater sælges til udlandet, gøres pristillægget efter stk. 1 og 2 betinget af, at den opgraderede biogas ikke tillige opnår direkte eller indirekte subsidiering i modtagerlandet.
Ifølge § 35 e, stk. 3, i lov om naturgasforsyning, som foreslået ændret ved lovforslagets § 2, nr. 10, vil klima-, energi- og forsyningsministeren kunne fastsætte nærmere regler om genoptagelse af pristillæg efter den foreslåede § 35 g.
Det foreslåede ændringsforslag til § 35 g indebærer, at ministeren i medfør af § 35 e, stk. 3, vil kunne fastsætte nærmere regler om genoptagelse med henblik på tilbagebetaling af pristillæg, hvis den opgraderede biogas efterfølgende tillige opnår direkte eller indirekte subsidiering i udlandet.
Til nr. 20 Ændringspunktet indeholder en nyaffattelse af § 35 h, stk. 1-4. Ændringen sikrer, at det tydeligt fremgår, at årsnormen beregnes efter en formel baseret på kapaciteten.
Herudover indeholder nyaffattelsen ændringer af rent sproglig karakter.
 Ændringsforslaget indeholder ingen materielle ændringer.
Til nr. 21 Det foreslås, at der indsættes en ny paragraf i lovforslaget.
Forslaget indebærer, at der indsættes en ny § 4 i lovforslaget, hvoraf det fremgår, at § 1, nr. 6 og 10, i lov nr. 1532 af 18. december 2018 om ændring af lov om fremme af vedvarende energi og lov om elforsyning (Pristillæg til elektricitet produceret ved afbrænding af biomasse, digitalisering m.v.) ophæves.
Ændringen skal ses i sammenhæng med forslaget til nyaffattelse af henholdsvis § 47, stk. 1, nr. 2, og § 50, stk. 5, i lov om fremme af vedvarende energi, hvor der henvises til § 45 b i lov om fremme af vedvarende energi.
VE-lovens § 45 b er endnu ikke trådt i kraft, da statsstøttegodkendelse afventer.
Når statsstøttegodkendelsen foreligger, bliver § 45 b sat i kraft, og det vil derfor være nødvendigt at ændre § 47, stk. 1, nr. 2, og § 50, stk. 5, med dette ændringsforslag.
 Ændringsforslaget indeholder ingen materielle ændringer.
Til nr. 22 Bestemmelsen foreslås ændret, da det er nødvendigt, at klima-, energi- og forsyningsministeren kan fastsætte tidspunktet for ikrafttrædelse af tre af de foreslåede bestemmelser.
De foreslåede bestemmelser har sammenhæng med § 45 b, som vedtaget ved lov nr. 1532 af 18. december 2018, hvor affattelsen af § 45 b endnu ikke er trådt i kraft, da bestemmelsen indeholder en støtteordning, der skal notificeres efter statsstøttereglerne.
Bestemmelserne vil blive sat i kraft, når og i det omfang godkendelsen fra Europa-Kommissionen foreligger.
 Ændringsforslaget indeholder ingen materielle ændringer.
5. Udvalgsarbejdet Lovforslaget blev fremsat den 23. oktober 2019 og var til 1. behandling den 31. oktober 2019. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Et udkast til lovforslaget har inden fremsættelsen været sendt i høring, og klima-, energi- og forsyningsministeren sendte den 10. juli 2019 dette udkast til udvalget, jf.
KEF alm. del  bilag 5, folketingsåret 2018-19, 2. samling.
Den 23. oktober 2019 sendte klima-, energi- og forsyningsministeren høringssvarene og et høringsnotat til udvalget.
Bilag Under udvalgsarbejdet er der omdelt 10 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 16 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Tanja Larsson (S) Henrik Møller (S) Jesper Petersen (S) Jens Joel (S) Orla Hav (S) Ida Auken (RV) fmd.
Zenia Stampe (RV) Rasmus Helveg Petersen (RV) Signe Munk (SF) Carl Valentin (SF) Søren Egge Rasmussen (EL) Mai Villadsen (EL) Rasmus Nordqvist (ALT) Thomas Danielsen (V) Christoffer Aagaard Melson (V) Lars Christian Lilleholt (V) Marie Bjerre (V) Tommy Ahlers (V) Carsten Kissmeyer (V) nfmd.
Morten Messerschmidt (DF) Liselott Blixt (DF) Mette Abildgaard (KF) Orla Østerby (KF) Katarina Ammitzbøll (KF) Peter Seier Christensen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
