Direktoratet har i bekendtgørelse nr. 674 af 9. oktober 1991 med senere ændringer fastsat regler om en arbejdsløshedskasses vejledningspligt over for sine medlemmer.
 Bekendtgørelsen fastsætter de krav, der som minimum stilles til  

 arbejdsløshedskassens informations- og vejledningspligt over for sine  

 medlemmer for at sikre, at arbejdsløshedskassen har et grundlag for i  

 samarbejde med Arbejdsformidlingen at vejlede medlemmerne om beskæftigelse,  

 uddannelse, genoptræning og omskoling.
 Bekendtgørelsen bygger på den forudsætning, at arbejdsløshedskassen og  

 Arbejdsformidlingen i samarbejde tilrettelægger den samlede vejledning,  

 således at den for det enkelte medlem opfattes som en helhed, og således at  

 det enkelte medlem får en opfattelse af, at medlemmet selv skal gøre en aktiv  

 indsats for at komme i beskæftigelse.
Til § 1 Ifølge bestemmelsen har arbejdsløshedskassen pligt til at sikre sig, at  

 medlemmerne er gjort bekendt med alle de rettigheder og pligter, der følger  

 af et medlemskab af en statsanerkendt arbejdsløshedskasse.  

 Arbejdsløshedskassens pligt til at informere medlemmerne om disse rettigheder  

 og pligter kan fx opfyldes ved udlevering af informationsmateriale.  

 Arbejdsløshedskassen har dog altid pligt til at give et medlem individuel og  

 personlig vejledning, både når medlemmet har behov herfor, og når det er et  

 krav efter reglerne i bekendtgørelsen.
Arbejdsløshedskassen har pligt til skriftligt at informere og vejlede  

 medlemmer, der opfylder betingelserne for at overgå til overgangsydelse, om  

 muligheden for og konsekvenserne af at vælge at overgå til overgangsydelse i  

 stedet for at modtage et arbejdstilbud.
Der henvises i øvrigt til de gældende  

 regler om overgangsydelse.
Til § 2 Arbejdsløshedskassen skal især være opmærksom på, at det ved  

 førstegangsledighed vil være påkrævet at yde en særlig vejledningsindsats om  

 rådighedsreglerne.
Arbejdsløshedskassen skal altid informere et ledigt medlem  

 om, hvilke krav der stilles, for at medlemmet kan anses for at stå til  

 rådighed for arbejdsmarkedet, herunder især betydningen af selv at være  

 aktivt arbejdssøgende.
Herudover skal arbejdsløshedskassen informere om  

 konsekvenserne af at afslå et formidlet arbejde, selvforskyldt arbejdsophør,  

 manglende kontakt med Arbejdsformidlingen o.s.v.
Arbejdsløshedskassen skal  

 endvidere oplyse medlemmet om, at arbejdsløshedskassen også skal foretage  

 systematiske rådighedsvurderinger i forbindelse med en samtale med medlemmet,  

 jf. § 4. Informationen kan eventuelt ske ved udlevering af en pjece om  

 rådighedsreglerne.
Til § 2 a Når arbejdsløshedskassen af medlemmet bliver gjort opmærksom på, at  

 medlemmet overvejer at rejse til udlandet for at søge eller overtage arbejde,  

 skal arbejdsløshedskassen tilbyde medlemmet en individuel og personlig  

 samtale, hvor arbejdsløshedskassen vejleder om rettigheder og pligter i  

 forbindelse hermed.
 Når medlemmet ønsker en sådan samtale, skal arbejdsløshedskassen ved  

 samtalen bl.a. oplyse medlemmet om mulighederne for at blive stående i den  

 danske arbejdsløshedskasse, om mulighederne for under visse betingelser at  

 medregne arbejdsperioder i udlandet til bl.a. beskæftigelseskravet i  

 arbejdsløshedsforsikringslovens §§ 55/72 og om mulighederne for at blive  

 genoptaget i arbejdsløshedskassen og dagpengeberettiget ved tilbagevenden til  

 Danmark.
 Arbejdsløshedskassen skal desuden vejlede medlemmet om vigtigheden af at  

 gemme relevant dokumentation.
Hvis medlemmet overvejer at rejse til et andet land, hvor EF-forordning  

 nr. 1408/71 finder anvendelse, skal arbejdsløshedskassen vejlede om de  

 særlige regler, der gælder i forbindelse hermed, herunder om mulighederne for  

 under visse betingelser som udsendt for en dansk arbejdsgiver at forblive  

 omfattet af det danske arbejdsløshedsforsikringssystem.
Desuden skal  

 medlemmet orienteres om mulighederne i EF-forordning nr. 1408/71 for at tage  

 til et andet land i 3 måneder for at søge arbejde med danske dagpenge.
 Arbejdsløshedskassen skal endvidere som led i vejledningen forevise og  

 eventuelt udlevere relevante attester, som medlemmet kan have behov for i  

 forbindelse med opholdet i udlandet og tilbagevenden til Danmark og gøre  

 opmærksom på vigtigheden af at gemme relevant dokumentation.
Til §§ 4 og 5 Indkaldelse til en vejledningssamtale skal ske skriftligt.
Hvis der  

 aftales en ny mødedato med medlemmet, skal arbejdsløshedskassen skriftligt  

 bekræfte mødetidspunktet.
 Medlemmets oplysninger om jobsøgning og deltagelse i kurser og andre  

 beskæftigelsesfremmende aktiviteter skal danne grundlag for vejledningen af  

 medlemmet om realistiske beskæftigelsesmuligheder set i forhold til  

 medlemmets beskæftigelsesmæssige og uddannelsesmæssige baggrund og i forhold  

 til, hvilke stillinger medlemmet søger.
 Arbejdsløshedskassen kan pålægge medlemmet at dokumentere sin  

 jobsøgningsaktivitet m.v. på en hensigtsmæssig og fyldestgørende måde.  

 Arbejdsløshedskassen kan dog ikke kræve, at medlemmet udfylder et  

 jobsøgningsskema.
 Under samtalen bør der ske en afklaring af medlemmets eventuelle  

 uddannelses- og kursusbehov, således at arbejdsløshedskassen kan orientere  

 medlemmet om mulighederne for deltagelse i kurser og uddannelse samt  

 mulighederne for at opnå uddannelses- og iværksætterydelse og arbejdstilbud.
 Sammenlagt ledighed for medlemmet beregnes på grundlag af de timer, for  

 hvilke medlemmet har fået udbetalt arbejdsløshedsdagpenge eller  

 feriedagpenge.
Til §§ 7 og 8 Arbejdsløshedskassen og Arbejdsformidlingen skal registrere medlemmets  

 ønsker og behov og gensidigt udveksle oplysninger herom.
Oplysningerne skal  

 indgå i den fremtidige vejledning af medlemmet såvel i arbejdsløshedskassen  

 som i Arbejdsformidlingen.
Den samlede vejledning skal af medlemmet opleves  

 som en helhed afstemt efter det enkelte medlems behov.
 De oplysninger, der skal udveksles mellem arbejdsløshedskassen og  

 Arbejdsformidlingen, fremgår af bilag 1 til bekendtgørelsen.
 Arbejdsløshedskassen skal registrere de oplysninger, som medlemmet giver  

 under samtalen om medlemmets jobsøgnings- og kursusaktiviteter.
Arbejdsløshedskassen skal kunne dokumentere, at vejledningen af medlemmet  

 har fundet sted.
Medlemmet skal med sin underskrift bekræfte, at vejledningen  

 har fundet sted og indholdet heraf.
Arbejdsløshedskassen skal ligeledes kunne  

 dokumentere, at arbejdsløshedskassen har foretaget den efterfølgende  

 systematiske rådighedsvurdering, jf. de gældende rådighedsregler.
Det skal fremgå af arbejdsløshedskassens registreringer, på hvilket  

 grundlag arbejdsløshedskassen har foretaget sin rådighedsvurdering.
Det skal  

 således bl.a. fremgå, om medlemmet opfylder betingelserne for at kunne anses  

 for aktivt arbejdssøgende, jf. rådighedsbekendtgørelsens § 3 med tilhørende  

 vejledning.
 Det vil som udgangspunkt skulle fremgå af arbejdsløshedskassens  

 registreringer, hvor mange stillinger medlemmet har søgt siden sidste samtale  

 (eller ledighedens start), inden for hvilket faglige område medlemmet har  

 søgt stillinger, om der er søgt fuldtids- eller deltidsstillinger, på hvilken  

 måde stillingerne er søgt (telefonisk, skriftligt eller personligt), på  

 hvilket tidspunkt - fx hvilken kalendermåned - medlemmet har søgt  

 stillingerne, og om medlemmet har deltaget i kursus- eller  

 uddannelsesaktiviteter.
Arbejdsløshedskassen skal registrere resultatet af rådighedsvurderingen og  

 begrundelsen for afgørelsen.
Som eksempler på begrundelse for en positiv  

 rådighedsvurdering kan nævnes, at der ikke eller kun i mindre omfang har  

 været opslået stillinger inden for medlemmets faglige og geografiske område,  

 og at der inden for medlemmets område kun udbydes stillinger i visse perioder  

 af året.
Som eksempler på begrundelse for en negativ rådighedsvurdering kan  

 nævnes, at medlemmet ikke har søgt realistiske stillinger, eller at medlemmet  

 ikke har søgt arbejde på den måde, det er normalt at søge arbejde på inden  

 for medlemmets faglige område.
 Arbejdsløshedskassens registreringer kan ske på skemaet i bilag 2 til  

 bekendtgørelsen.
