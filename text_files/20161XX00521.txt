Skriftlig fremsættelse (10. februar 2017) Kulturministeren (Mette Bock):
 Herved tillader jeg mig for Folketinget at fremsætte:
Forslag til lov om ændring af lov om biblioteksafgift (Indførelse af biblioteksafgift for e-bøger og netlydbøger og ændring af biblioteksafgiftens undergrænse m.v.) (Lovforslag nr.
L 134) Lovforslaget har for det første til formål at gøre det muligt for forfattere m.fl. at modtage biblioteksafgift for e-bøger og netlydbøger.
Dette gøres ved, at en del af den samlede biblioteksafgiftspulje fremover øremærkes til e-bøger og netlydbøger i form af en digital pulje.
Det foreslås, at størrelsen på den digitale pulje udgør 4 % af den samlede biblioteksafgiftspulje i 2018, 6 % i 2019 og 2020, og 8 % i 2021. Fra 2022 overgår ordningen til en dynamisk model, hvor størrelsen på den digitale pulje afhænger af forholdet mellem det fysiske og det digitale udlån.
Ordningen evalueres inden udløbet af den fireårige indfasningsperiode af Kulturministeriet med indhentelse af bidrag fra de relevante parter.
Det foreslås endvidere, at fordelingen af biblioteksafgift fra den digitale pulje sker på grundlag af de samme principper som den fysiske ordning, dvs. baseret på et pointsystem, hvis nærmere udmøntning sker i bekendtgørelsesform.
Endelig lægges der op til, at kulturministeren kan oprette en særlig pulje for indlæsere af netlydbøger.
Lovforslaget har for det andet til formål at nedsætte biblioteksafgiftens undergrænse fra 2.173 kr. til 1.250 kr.
Samtidig foreslås det, at beløb, der ikke kommer til udbetaling som følge af undergrænsen, i stedet fordeles til de berettigede, som ellers ville have fået udbetalt højest 5.000 kr. i biblioteksafgift.
 Endelig foreslås der en række mindre ændringer i biblioteksafgiftsloven.
Forslaget vurderes overordnet set ikke at have væsentlige konsekvenser for stat, kommuner, regioner, erhvervslivet mv. eller borgere.
Forslaget kan imidlertid medføre en stigning eller et fald i udbetalt biblioteksafgift for den enkelte berettigede.
Samtidig forventes det, at der vil ske udbetaling af biblioteksafgift til et større antal forfattere mv. end i dag, hvilket fortrinsvist skyldes nedsættelsen af undergrænsen.
 Det foreslås, at forslaget træder i kraft den 1. januar 2018, og forslaget får derfor betydning allerede fra den udbetaling, der sker i 2018.
 Idet jeg i øvrigt henviser til bemærkningerne til lovforslaget, skal jeg anbefale lovforslaget til Folketingets velvillige behandling.
