 Den 3. oktober 1962 er der afsluttet en overenskomst mellem den danske  

 regering og Forbundsrepublikken Tysklands regering om de her i landet værende  

 tyske krigsgrave fra krigen 1939-45.
 Overenskomsten, der er aftrykt som bilag til nærværende cirkulære,  

 omfatter tyske krigsdøde, hvilket begreb nærmere defineres i overenskomstens  

 artikel 1.
Formålet med overenskomsten er at samle de her i landet begravede tyske  

 krigsdøde - der for tiden er begravet ca. 475 forskellige steder - på et  

 begrænset antal kirkegårde for derved at skabe bedre mulighed for tilsyn med  

 og vedligeholdelse af gravene.
Den danske regering har ved overenskomsten  

 forpligtet sig til at støtte hertil sigtende foranstaltninger, og der vil i  

 den nærmeste fremtid blive optaget forhandlinger med de tyske myndigheder om  

 enkeltheder vedrørende overenskomstens gennemførelse, herunder om, på hvilke  

 kirkegårde de omhandlede grave skal samles.
Det bemærkes i denne forbindelse, at det er tanken fortrinsvis at  

 opretholde begravelsespladserne på de kirkegårde, hvor der i forvejen er  

 begravet et større antal tyske krigsdøde, således at ligflytninger kan  

 begrænses mest muligt.
Der vil herom senere tilgå de lokale  

 begravelsesmyndigheder nærmere underretning, men ministeriet har ikke villet  

 undlade allerede på indeværende tidspunkt at bringe indgåelsen af  

 overenskomsten til begravelsesmyndighedernes kundskab.
Man skal sluttelig henlede opmærksomheden på, at den danske regering har  

 forpligtet sig til at sikre opretholdelsen og vedligeholdelsen af de  

 nuværende grave som hidtil, indtil den i overenskomsten forudsatte samling af  

 gravstederne har fundet sted.
Der må derfor ikke under nogen form ske indgreb  

 i de omhandlede gravsteder uden nærværende ministeriums samtykke.
 Det fornødne antal eksemplarer af nærværende cirkulære vedlægges til  

 fordeling blandt provstiudvalgene og begravelsesmyndighederne på de steder,  

 hvor der findes grave af den omhandlede art.
 Kirkeministeriet, den 27. oktober 1962.
 Bodil Koch.
/Aug.
Roesen.
 Bilag.
 Overenskomst mellem Kongeriget Danmarks regering og Forbundsrepublikken  

 Tysklands regering angående tyske krigsgrave i Danmark fra den anden  

 verdenskrig.
