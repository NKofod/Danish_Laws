Bekendtgørelse om lægers elektroniske indberetning af vaccinationer mod influenza A(H1N1) I medfør af §§ 19 og 82 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 1350 af 17. december 2008 fastsættes:
 § 1. Læger, der forestår vaccination mod influenza A(H1N1)v, skal afgive ugentlige elektroniske indberetninger til Sundhedsstyrelsen herom efter reglerne i denne bekendtgørelse.
 Stk. 2. Indberetning skal ske til Statens Serum Institut som databehandler for Sundhedsstyrelsen, jf. dog stk.3.
 Stk. 3. Indberetning skal ikke foretages, hvis oplysningerne modtages via Ydelsesregisteret.
 § 2. Den ugentlige indberetning skal omfatte oplysning om de personer, som er blevet vaccineret mod A(H1N1)v i den foregående uge.
 Stk. 2. Indberetning foretages elektronisk til Statens Serum Instituts webbaserede modul til indberetning af vaccinationer mod influenza A(H1N1)v, i overensstemmelse med den brugermanual, som udfærdiges af Statens Serum Institut, og som er tilgængelig på Statens Serum Instituts hjemmeside.
 § 3. Efter § 82 i lov om autorisation af sundhedspersoner og om sundhedsfaglig virksomhed, straffes den læge, der gør sig skyldig i overtrædelse af bekendtgørelsen, med bøde.
 § 4. Bekendtgørelsen træder i kraft den 12. november 2009.
