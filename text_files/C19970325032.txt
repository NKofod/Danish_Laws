 Ankenævnet fandt, at en kommune ikke havde hjemmel i lov om orlov eller  

 regler udstedt i henhold til denne lov til at betinge udbetaling af  

 orlovsydelsen af indgivelse af ansøgning herom til kommunen.
 Arbejdsformidlingen bevilgede den 30. maj 1996 en ikke forsikret  

 orlovsperson orlov til børnepasning i perioden 25. juni 1996 - 23. juni 1997.
 Orlovspersonen søgte kommunen om et supplerende tilskud til orlovsydelsen  

 i henhold til bistandslovens § 69 b.
 Da orlovspersonen ikke modtog orlovsydelsen, rettede hun ultimo august  

 1996 henvendelse til kommunen, der oplyste, at hun først kunne få udbetalt  

 orlovsydelsen og det supplerende tilskud, når kommunen havde modtaget  

 ansøgningsskemaer.
 Orlovspersonen fik udleveret to ansøgningsskemaer, som kommunen modtog den  

 2. september 1996.
 Første udbetaling skete den 30. september 1996 for perioden 2. - 30.  

 september 1996.
 Orlovspersonen klagede over, at kommunen ikke ville udbetale orlovsydelse  

 fra den 25. juni 1996 i henhold til bevillingen.
 Kommunen traf afgørelse om, at orlovspersonen i henhold til lov om orlov  

 først kunne få udbetalt orlovsydelsen fra den dag, hvor kommunen havde  

 modtaget ansøgning om udbetaling af orlovsydelse.
 Ved afgørelsen henviste kommunen til socialministeriets vejledende  

 udtalelse om udbetaling af supplerende tilskud i henhold til bistandslovens §  

 69 b, hvorefter dette kan ydes månedsdagen efter ansøgningstidspunktet eller  

 fra orlovens start, hvis ansøgningen er indgivet inden orlovens start.
 Kommunen sidestillede orlovsydelsen med ansøgning om et supplerende  

 tilskud i henhold til bistandslovens § 69.
 Ankenævnet fandt, at kommunen ikke havde hjemmel i lov om orlov eller  

 regler udstedt i henhold til denne lov til at betinge udbetaling af  

 orlovsydelse af indgivelse af ansøgning herom til kommunen.
 Kommunen var således forpligtet til at udbetale orlovsydelsen i henhold  

 til den bevilgede orlov, jf. orlovsbekendtgørelsens § 75, stk. 1.
