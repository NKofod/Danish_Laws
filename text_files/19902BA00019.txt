Nr BSF 19 Forslag til folketingsbeslutning om ændring af aktieselskabsloven Fremsat af Rahbæk Møller (SF) Tommy Dinesen (SF) Jes Lunde (SF) Ebba  

 Strange (SF) den 25. januar 1991 Folketinget opfordrer industriministeren til at fremsætte forslag til lov om ændring af aktieselskabsloven, således at det præciseres, hvilke dispositioner der kun er gyldige, hvis det fremgår af et godkendt bestyrelsesreferat, at dispositionen har været behandlet og godkendt på et bestyrelsesmøde, og at direktionen har pligt til at informere bestyrelsen om forhandlinger vedrørende større planlagte økonomiske dispositioner.
Bemærkninger til forslaget Nordisk Fjer-skandalen har atter aktualiseret spørgsmålet om  

 bestyrelsesmedlemmers ansvar i forbindelse med aktie- og anpartsselskaber.  

 Forslagsstillerne finder det for tidligt at gå nærmere ind på dette spørgsmål  

 på nuværende tidspunkt.
 Derimod bør der allerede nu rettes op på et andet forhold, nemlig  

 bestyrelsesmedlemmers muligheder for faktisk at vide og dermed tage et ansvar  

 for, hvad der foregår i et selskab.
 Som eksempel kan nævnes et tilfælde i forbindelse med flytning af en  

 virksomhed til udlandet, hvor virksomhedens bygninger var solgt, uden at  

 medarbejderrepræsentanterne i bestyrelsen var orienteret om det endsige havde  

 godkendt det.
Det bør derfor præciseres i loven, at visse dispositioner - f.eks. køb og  

 salg af fast ejendom - ikke er gyldige, medmindre det fremgår af et  

 bestyrelsesreferat, at handelen har været behandlet på et bestyrelsesmøde og  

 er godkendt der.
Bestemmelsen skal naturligvis ikke forhindre, at bestyrelsen  

 kan give direktionen fuldmagt til at foretage dispositioner under en vis på  

 forhånd fastsat grænse, men i så fald skal fuldmagten fremgå af et godkendt  

 bestyrelsesreferat.
 Desuden bør det i loven præciseres, at direktionen har pligt til at  

 informere bestyrelsen om større planlagte økonomiske dispositioner såsom salg  

 af virksomhedens produktionsapparat, fusioner og lignende.
