Nr BSF 61 Forslag til folketingsbeslutning om indskrænkning af de tre offentlige  

 forvaltningsled til to Fremsat af Torben Rechendorff (KF) Bendt Bendtsen (KF) Jens Jørgensen (KF)  

 Henriette Kjær (KF) Stefan G.
Rasmussen (KF) den 7. februar 1995 Folketinget pålægger regeringen at iværksætte et udvalgs- eller  

 kommissionsarbejde med henblik på at fremkomme med forslag til, hvordan de  

 nuværende tre offentlige forvaltningsled, staten, amterne og kommunerne, kan  

 indskrænkes til to, og til, hvordan de nuværende opgaver kan løses i andet  

 regi i forhold til i dag.
Arbejdet skal afsluttes så betids, at forslagene  

 kan træde i kraft med virkning fra og med udløbet af indeværende valgperiode.
Bemærkninger til forslaget Indledning Et land af Danmarks størrelse med ca. 5 mio. indbyggere har ikke behov for  

 tre nationale forvaltningsled og skatteudskrivende myndigheder, staten,  

 amterne og kommunerne.
Med tre forvaltningsled er der en overhængende risiko  

 for manglende effektivitet, for, at opgaver ikke bliver løst bedst og  

 billigst, samt for, at selve forvaltningsstrukturen bliver en hæmsko for  

 udviklingen af den offentlige sektor og dens tilpasning til nye opgaver og  

 krav.
Den nuværende kommunale struktur Den nuværende struktur er et resultat af kommunalreformen fra 1970.  

 Kommunalreformen medførte en sammenlægning af både amter og kommuner.
Siden kommunalreformen er samfundet fundamentalt forandret.
Den offentlige  

 sektor er blevet kraftigt udbygget.
Det danske samfund er præget af den  

 stigende internationalisering.
 Disse overordnede forhold bevirker, at der er behov for at se på den  

 offentlige sektors forvaltningsstruktur.
 De seneste års udvikling af den offentlige sektor har endvidere ført til,  

 at store effektiviseringsgevinster forudsætter, at der sker strukturelle og  

 organisatoriske tilpasninger af forvaltningsstrukturen.
 Målet med en ny forvaltningsstruktur skal være, at opgaverne løses bedst  

 og billigst med mindst muligt bureaukrati så tæt på borgerne som muligt.
Ny struktur, nye samarbejdsformer Så længe flere administrative led laver dobbeltadministration, og når  

 flere offentlige myndigheder administrerer samme eller beslægtede opgaver,  

 vil der være muligheder for at opnå effektiviseringsgevinster.
Primærkommunerne varierer i størrelse fra 2.500 til over 250.000  

 indbyggere, og amterne varierer fra 45.000 til over 600.000 indbyggere.
Når  

 de tre niveauer indskrænkes til to og der fremtidig alene bliver tale om at  

 dele opgaverne mellem staten og et lokalt niveau, stilles der naturligvis  

 andre krav til dette niveau, end der stilles til de nuværende primærkommuner.  

 Der bliver derfor behov for øget interkommunalt samarbejde, både hvad angår  

 de formelle rammer og opgaverne.
Allerede i dag findes flere eksempler på  

 interkommunalt samarbejde, navnlig inden for områderne teknik og miljø,  

 skattevæsen og sociale forhold.
Det kan med fordel udbygges både i bredden og  

 i dybden.
Det skal være muligt i langt større udstrækning at indgå samarbejde i de  

 former og på de områder, som man lokalt og regionalt anser det for mest  

 hensigtsmæssigt.
Alene de geografiske forskelligheder tilsiger, at de  

 fremtidige kommuner gives langt friere vilkår for at lægge deres opgaver i  

 fællesselskaber efter eget valg.
Det skal alene være op til Folketinget at  

 fastlægge en ensartet (minimums)standard for de offentlige opgaver.
Hvordan  

 og i samarbejde med hvem den enkelte lokale myndighed løser opgaven, skal  

 være et lokalt anliggende.
Ud over udvidet samarbejde vil indskrænkningen til et lokalt niveau  

 muligvis medføre behov for og lokale ønsker om en tilpasning af nogle af de  

 nuværende kommunegrænser.
Det er Folketingets opgave at sikre, at sådanne  

 ønsker nyder fremme og eventuelt støttes i en overgangsperiode.
En gennemgribende ændring af den offentlige sektors struktur skal også  

 føre til en entydig sammenhæng mellem løsning af opgaver og det finansielle  

 ansvar.
Det forudsættes i denne forbindelse, at de penge, som i dag anvendes  

 i amter og kommuner, overalt flytter med opgaverne, således at princippet om  

 sammenhæng mellem kompetence og økonomisk ansvar fastholdes.
Større borgerindflydelse Det er i alles interesse, at den offentlige sektor fungerer optimalt for  

 brugerne.
Opdelingen af den offentlige sektor i tre selvstændige niveauer  

 står i skærende kontrast til denne målsætning.
Det virker reelt hæmmende for  

 borgernes aktive indflydelse, at der er to lokale niveauer, der så at sige  

 konkurrerer om de aktive borgeres tid og energi.
Samtidig har amterne en  

 størrelse, der bevirker, at de af befolkningen opfattes som store centrale  

 enheder relativt fjernt fra borgerne.
Det er derfor oplagt at tage  

 udgangspunkt i en nedlæggelse af amterne, når de tre forvaltningsled skal  

 blive til to.
En nærmere gennemgang af sammensætningen af amternes udgifter viser, at  

 ikke mindre end 62,2 pct. af udgifterne i 1993 anvendtes til sundhedsvæsenet  

 og yderligere 10,1 pct. til undervisningsformål.
Der er således tale om, at  

 næsten 75 pct. af de amtsligt administrerede midler anvendes til afgrænsede  

 og veldefinerede formål.
Det forudsætter ikke nødvendigvis en selvstændig  

 administrativ og skatteudskrivende myndighed.
Borgerne skal i større omfang kunne vælge frit mellem offentlige  

 serviceydelser og serviceudbydere.
Den offentlige sektor skal være mere  

 brugerstyret og mindre styret fra centralt hold.
Når en så stor del af  

 nationalindkomsten kanaliseres gennem de offentlige kasser, som tilfældet er,  

 er øget brugerindflydelse en forudsætning for befolkningens fortsatte accept  

 af den offentlige sektor og for, at den offentlige sektor producerer de  

 ydelser, borgerne ønsker.
 En større brugerstyring er også en forudsætning for, at flest muligt af de  

 nye behov, som et samfund med en stigende andel af ældre borgere vil have,  

 vil kunne imødekommes.
Større brugerindflydelse betyder ikke, at der skal ændres på, at det  

 fortsat skal være en opgave for de folkevalgte at udstikke rammerne for den  

 offentlige aktivitet, herunder udgifterne.
Det er detailstyringen, der i  

 større udstrækning skal flyttes tættere på brugerne.
Nye løsningsmodeller - eksempler på ændret opgavekompetence En indskrænkning til kun et lokalt niveau medfører nødvendigvis, at de  

 nuværende opgaver, specielt de amtslige, vil skulle løses i andet regi.
I de senere år har forskellige former for fælleskommunale arrangementer  

 vist sig som gode løsninger på en række kommunale opgaveområder.
På nogle  

 områder har der også ad denne vej vist sig mulighed for, at flere kommuner  

 sammen har kunnet påtage sig de opgaver, som i dag er placeret i amterne, og  

 små kommuner kunne overveje at henlægge opgaver, der bliver for tunge i  

 fælles regi.
De mange opgaver, som amterne i dag udfører, skal kunne løses i  

 forskelligt regi afhængigt af, hvad der foretrækkes på den enkelte egn.
Det  

 er således sandsynligt, at den samme type opgave vil blive løst i forskelligt  

 regi forskellige steder i landet.
Herved sikres maksimal lokal tilpasning.
 I det følgende nævnes nogle eksempler på, hvordan man kunne forestille sig  

 nogle af de opgaver, som amterne i dag udfører, varetaget på anden vis efter  

 indskrænkningen til et lokalt niveau.
Sygehuse.
Sygehuse er i dag et vidt begreb, og amternes formåen er  

 i dag også varierende.
Behovet for samarbejde på landsplan vil på grund af  

 specialiseringen og den teknologiske udvikling altid være til stede, og  

 behovet er formentlig voksende.
Der foreligger flere ideer til, hvordan sygehusdrift kunne praktiseres  

 under andre organisatoriske rammer end amter.
Etableringen af Hovedstadens  

 Sygehusselskab er et konkret eksempel herpå.
Før det konkrete valg træffes,  

 er det ikke blot afgørende at beslutte, hvor effektivt og åbenlyst man vil  

 lade de centrale sundhedsmyndigheder trække specialiseringsgrænsen lokalt.  

 Man skal også forholde sig til den fremtidige beslutningsproces for  

 placeringen af kommende sygehuse.
Sygesikringen.
Der er for alle praktiske formål tale om en  

 national opgave, der primært består i indgåelse af overenskomster og diverse  

 betalingsforhold, som er landsdækkende.
På det udførende plan er lægernes  

 samarbejdspartnere først og fremmest kommunernes socialvæsen.
Det amtslige  

 islæt er derfor ulogisk.
Socialvæsen.
Løsning af langt de fleste sociale problemer og  

 opgaver er i dag placeret i kommunerne.
Særforsorgen, misbrugsbehandling og  

 belastede børn og unge er dog amtslige opgaver.
Her er et eksempel på nært  

 beslægtede områder, der alligevel administreres af to selvstændige led.  

 Amterne driver endda konsulentvirksomhed for kommunerne på flere sociale  

 områder.
Området er oplagt til effektivisering gennem placering et sted.
Undervisning.
Den almene uddannelse udføres i dag af kommunerne,  

 mens amterne driver de traditionelle gymnasier og voksenuddannelsen.
Flere af  

 de nye gymnasiale uddannelser og tekniske og handelsgymnasier drives af  

 staten.
Samtlige tre offentlige led varetager således i dag almindelige  

 uddannelsesopgaver.
Med det teknologiske samfunds stadig stigende behov for en både stor og  

 god uddannelsesindsats er det blevet tydeligt, at meget små enheder har  

 vanskeligt ved at løse opgaverne tilfredsstillende.
På det gymnasiale niveau  

 er den lokale indflydelse reelt beskeden.
Der er således allerede nu behov  

 for en ny opgaveplacering - både for at udnytte ressourcerne bedre og for at  

 skabe en bedre sammenhæng i uddannelsessystemet.
Vejvæsen.
Vejloven umiddelbart efter kommunalreformen gav den  

 nuværende ansvarsfordeling mellem staten, amterne og kommunerne.
Den har  

 været kilde til politisk uro lige siden.
En ændret fordeling har været under  

 overvejelse i flere omgange og er blevet endevendt i flere udvalg.  

 Konsulentundersøgelser har bekræftet, at tredelingen er uhensigtsmæssig, og  

 at der vil kunne spares trecifrede millionbeløb ved en reduktion til to  

 niveauer.
På området gør der sig det helt specielle forhold gældende, at der er  

 uudnyttet kapacitet.
Endvidere er der gode muligheder og i nogen grad også  

 tradition for udlicitering.
Det bør yderligere stimuleres.
Miljø. Miljøstandarder bør fastlægges på EU-plan med mulighed for  

 skrappere nationale krav.
Det er derfor reelt ministeriet, der i Danmark  

 fastlægger standarderne.
For at give lige vilkår i hele landet skal disse efterleves på samme måde  

 overalt.
Kontrollen hermed skal varetages i et samspil mellem virksomhederne  

 og den kommunale miljømyndighed med klageadgang til Miljøklagenævnet.
 Decentraliseringen, som påbegyndtes med planloven af 1991, skal  

 videreføres på det kommunale plan, så det lokale ansvar for den fysiske  

 planlægning styrkes.
Koordineringen må varetages interkommunalt med klageadgang til Skov- og  

 Naturstyrelsen.
Samtidig skal den statslige vetoret af hensyn til nationale  

 interesser fastholdes, ligesom staten fortsat kan udstede  

 landsplandirektiver.
Andre.
Ud over de ovenfor nævnte opgaver løser både amter og  

 kommuner i dag mange opgaver, som det bliver nødvendigt at vurdere den mest  

 hensigtsmæssige placering af.
Vigtigt er det, at der på alle områder åbnes  

 mulighed for, at den instans - offentlig eller privat - der kan løse  

 opgaverne bedst og billigst, gives muligheden derfor.
Kun med en øget  

 gennemsigtighed og overskuelighed i forvaltningen og gennem fair konkurrence  

 sikres skatteyderne den service, de ønsker, til den rigtige pris.
 Derfor vil alternativerne til den nuværende opgaveplacering bl.a. kunne  

 være:
 - Beliggenhedskommune med betaling efter benyttelse.
 - Kommunale fællesskaber.
 - Selvejende institutioner.
 - Private selskaber.
 - Halv- og heloffentlige selskaber.
 - Statslig opgavevaretagelse.
