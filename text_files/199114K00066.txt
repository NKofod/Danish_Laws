Nr BTL 66 Betænkning over Forslag til lov om ændring af lov om samordning af  

 fremgangsmåderne ved indgåelse af offentlige bygge- og anlægskontrakter og  

 offentlige indkøb m.v. (Udbud af bygge- og anlægsarbejder og indkøb inden for  

 vand- og energiforsyning samt transport og telekommunikation i De Europæiske  

 Fællesskaber)   

 Nr L 66 1991-92, 1. samling Afgivet af Boligudvalget Afgivet: 19920508 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
Udvalget har endvidere haft arbejdsministeren i samråd.
En række af udvalgets spørgsmål og boligministerens svar herpå er optrykt som bilag til denne betænkning.
Boligministeren har over for udvalget tilkendegivet, at de øvrige  

 Nordsølande inden for EF-kredsen, dvs.
Holland, Tyskland og Storbritannien,  

 ifølge oplysninger fra energiministeren alle har søgt eller meddelt deres  

 beslutning om at søge om undtagelse efter forsyningsvirksomhedsdirektivets  

 artikel 3 for deres offshorevirksomheder fra direktivets regler om  

 tilbudsgivning.
På baggrund heraf har regeringen også indgivet ansøgning til  

 Kommissionen om undtagelse for Danmark, for at den danske offshoreindustri  

 ikke skal arbejde under snævrere rammer end konkurrenterne i disse lande.
 Regeringen har over for Kommissionen tilkendegivet, at man lægger vægt på,  

 at sagen kan være færdigbehandlet inden den 1. januar 1993, og at man gerne  

 bistår Kommissionen, således at behandlingen af sagen fremmes mest muligt.
Under alle omstændigheder vil regeringen arbejde for, at det sikres, at  

 bekendtgørelsen af loven og den efterfølgende administration af loven ikke  

 stiller den danske offshoresektor ringere end offshoresektoren i de øvrige  

 ansøgerlande.
Der tænkes her særlig på undgåelse af konkurrenceforringelse  

 for danske offshorevirksomheder i den tidsperiode, der kan opstå mellem denne  

 lovs ikrafttræden og opnåelsen af en undtagelse for Danmark og den danske  

 offshoreindustri.
 Arbejdsministeren har over for udvalget tilkendegivet, at de offentlige  

 kontrakter, lovforslaget omhandler, falder ind under ILO-konvention nr. 94 om  

 arbejdsklausuler i offentlige kontrakter, som er gennemført ved  

 Arbejdsministeriets cirkulæreskrivelse nr. 114 af 18. maj 1966, indskærpet  

 ved cirkulæreskrivelse nr. 115 af 27. juni 1990 samt cirkulæreskrivelse af 6.  

 juli 1990 fra Kommunernes Landsforening.
I den forbindelse har Arbejdsministeriet også indskærpet den pligt, der  

 efter konventionens artikel 1, stk. 2, påhviler hvert ministerium til at  

 træffe bestemmelse om konventionens anvendelse på kontrakter, der indgås af  

 andre end centrale myndigheder, herunder statslige virksomheder,  

 koncessionerede virksomheder og institutioner m.v.
I kommunecirkulæret er  

 området angivet som kontrakter efter tilsvarende retningslinjer som dem, der  

 gælder for statslige kontrakter.
 Arbejdsministeren vil efter lovforslagets vedtagelse om fornødent udstede  

 en ny indskærpelse, der udtrykkeligt fastslår, at der skal anvendes  

 arbejdsklausuler i alle de af loven omfattede kontrakter.
 Arbejdsministeren har endvidere over for udvalget bekræftet, at  

 lovforslaget ikke indebærer ændringer i det fagretlige system, som sikrer  

 indgåelse og overholdelse af kollektive overenskomster som bindende  

 retsakter.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse  

 uændret .
 Et mindretal inden for flertallet (Socialdemokratiets og Det Radikale  

 Venstres medlemmer af udvalget) kan tilslutte sig dispositionen om at søge  

 undtagelse for offshorevirksomheder i Danmark fra direktivets regler om  

 tilbudsgivning.
 Det skal i den forbindelse understreges, at det er en forudsætning for  

 mindretallet, at der ikke hermed tilkendegives nogen form for forhåndsaccept  

 af snævrere rammer for den danske tildeling af koncessioner til undergrunden.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 2. behandling.
Baadsgaard (S) fmd.
Pia Gjellerup (S) Lissa Mathiasen (S) Jørn Pedersen  

 (S) Grete Schødts (S) Else Marie Mortensen (S) Holger K.
Nielsen (SF) Pelle  

 Voigt (SF) Svend Aage Jensen (CD) Pernille Sams (KF) Fischer (KF) John  

 Vinther (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Nogle af udvalgets spørgsmål til boligministeren og dennes besvarelse  

 heraf Spørgsmål 1:
»Hvad dækker vendingen »bestemmelserne om beskyttelse på  

 arbejdspladsen og arbejdsforholdene i øvrigt« (jf. de almindelige  

 bemærkninger pkt. 5)?» Svar:
Bestemmelsen skal forstås i overensstemmelse med den i ILO-konvention nr.  

 94 anvendte terminologi om arbejdsklausuler i offentlige kontrakter.
Der  

 forstås herved bl.a. bestemmelser om løn, arbejdstid og andre arbejdsvilkår.
 Spørgsmål 2:
»Vil ministeren fastsætte regler, der forpligter ordregiveren til at  

 oplyse i udbudsmaterialet, hos hvilken myndighed de bydende kan få  

 oplysninger om, hvilke forpligtelser der gælder for de pågældende arbejder i  

 henhold til bestemmelserne om beskyttelse på arbejdspladsen og  

 arbejdsforholdene i øvrigt, (jf. de almindelige bemærkninger pkt. 5)?» Svar:
 Jeg mener ikke, det er nødvendigt at fastsætte regler, der forpligter  

 ordregiveren til at oplyse i udbudsmaterialet, hos hvilken myndighed de  

 bydende kan få oplysninger om, hvilke forpligtelser der gælder for de  

 pågældende arbejder i henhold til bestemmelserne om beskyttelse på  

 arbejdspladsen og arbejdsforholdene i øvrigt.
 Hvis der kræves arbejdsklausuler i den kontrakt, udbudet tager sigte på,  

 vil det dog være hensigtsmæssigt at gøre opmærksom herpå i udbudsmaterialet.  

 I en kommende vejledning om forsyningsvirksomhedsdirektivet vil dette blive  

 præciseret.
 Jeg kan i øvrigt oplyse, at myndigheder under Arbejdsministeriet og  

 Boligministeriet gerne formidler oplysninger og kontakter til  

 arbejdsgiverforeninger og fagforeninger, der har detailkendskab til det  

 danske arbejdsmarked.
 Spørgsmål nr. 3:
»Vil de bydende ved at bekræfte, at de ved afgivelsen af deres  

 tilbud har taget hensyn til forpligtelser, der gælder om beskyttelse på  

 arbejdspladsen og arbejdsforholdene, herunder være forpligtet til at  

 overholde danske overenskomster og regler om arbejdsforhold i øvrigt?» Svar:
I henhold til ILO-konvention nr. 94 og Arbejdsministeriets  

 cirkulæreskrivelse af 27. juni 1990 om arbejdsklausuler i offentlige  

 kontrakter skal statslige myndigheder i de kontrakter, de indgår, indsætte  

 bestemmelser, de såkaldte »arbejdsklausuler«, der tilsikrer  

 vedkommende arbejdere løn, arbejdstid og andre arbejdsvilkår, som ikke er  

 mindre gunstige end dem, der gælder for arbejde af samme art inden for  

 vedkommende fag eller industri på den egn, hvor arbejdet udføres.
I  

 Arbejdsministeriets cirkulæreskrivelse henstilles det, at der, også i  

 kontrakter som amter og kommuner indgår, indsættes en sådan arbejdsklausul.  

 Herved sikres det, at de bydende overholder forpligtelserne til at overholde  

 danske overenskomster og arbejdsforhold i øvrigt.
 I øvrigt vil jeg gerne understrege, at en bekræftelse fra de bydende om,  

 at de ved afgivelsen af deres tilbud har taget hensyn til forpligtelser, der  

 gælder om beskyttelse på arbejdspladsen og arbejdsforholdene, ikke kan  

 erstatte en arbejdsklausul i selve kontrakten.
 Spørgsmål 4:
»Finder ministeren, at det er rimeligt over for danske virksomheder,  

 hvis udenlandske konkurrenter får adgang til at operere i Danmark uden at  

 være forpligtet til at overholde danske overenskomster og regler om  

 arbejdsforhold i øvrigt?» Svar:
 Det fremgår af svaret på spørgsmål 3, at hensigten med bestemmelserne i  

 ILO-konvention nr. 94 og Arbejdsministeriets cirkulæreskrivelse af 27. juni  

 1990 er, at der i kontrakter, som offentlige ordregivere indgår, indsættes  

 arbejdsklausuler, som sikrer, at de pågældende virksomheder er forpligtet til  

 at overholde danske overenskomster og regler om arbejdsforhold i øvrigt.
I de tilfælde, hvor ordregiveren ikke efter ovennævnte bestemmelser har  

 været forpligtet til at indsætte en arbejdsklausul i kontrakten og en sådan  

 ikke er indsat, vil vedkommende udenlandske virksomheder være undergivet  

 samme vilkår som tilsvarende danske.
Det er opfattelsen i Arbejdsministeriet  

 - som har fået forelagt spørgsmålet - at det fagretlige system i Danmark i  

 sådanne tilfælde giver tilstrækkelige muligheder for de faglige  

 organisationer til at få etableret en overenskomst eller aftale, der sikrer  

 overenskomstmæssige løn- og arbejdsvilkår.
 Spørgsmål 5:
»Kan ministeren oplyse, om Vestkraft er et koncessioneret selskab? I  

 benægtende fald bedes det oplyst, hvad forskellen er på DONG's og Vestkrafts  

 selskabsform.« Svar:
I henhold til lov om elforsyning skal elproduktionsanlæg som Vestkraft  

 have bevilling af energiministeren for at kunne udøve elforsyningsvirksomhed.  

 Ved bevillingen fastsættes de nærmere regler og vilkår for udøvelsen af  

 virksomheden.
Vestkraft må sidestilles med et koncessioneret selskab.
 Jeg kan i øvrigt oplyse, at medens DONG's bevilling indeholder visse  

 bestemmelser om eneret til import/eksport, transmission og lagring, er der  

 ikke lignende bestemmelser i Vestkrafts bevilling.
 Spørgsmål 6:
»Er de koncessionerede virksomheder bundet af Kommunernes  

 Landsforening og Amtsrådsforeningens cirkulære, ifølge hvilket de tiltræder  

 ILO 94?» Svar:
 Spørgsmål 6 har været forelagt Arbejdsministeriet, som har afgivet  

 følgende udtalelse:
 »Ifølge ILO-konvention nr. 94 skal den kompetente myndighed bestemme,  

 i hvilket omfang og på hvilken måde konventionen skal finde anvendelse på  

 kontrakter, der tildeles af andre end centrale myndigheder.
 Denne bestemmelse er indskærpet i Arbejdsministeriets cirkulæreskrivelse  

 nr. 114 af 18. maj 1966, punkt 2 i.f.
 I Arbejdsministeriets cirkulæreskrivelse nr. 115 af 27. juni 1990, punkt  

 3, er bestemmelsen på ny indskærpet således:
 »3. Samtidig indskærpes cirkulæreskrivelsen fra 1966 over for  

 samtlige ministerier.
I særdeleshed understreges bestemmelsen om konventionens artikel 1, stk.  

 2, hvorefter det påhviler hvert ministerium at træffe bestemmelse om, i  

 hvilket omfang og på hvilken måde konventionen skal anvendes på kontrakter,  

 der indgås af andre end centrale myndigheder, herunder statslige  

 virksomheder, koncessionerede virksomheder og institutioner m.v.« For så vidt en koncessioneret virksomhed ejes eller styres af en eller  

 flere kommuner eller amtskommuner, skal virksomheden følge den bestemmelse,  

 som træffes af det ministerium, som koncessionen hører under.
 I øvrigt rummer cirkulæreskrivelsen følgende henstilling til kommunerne:
»Arbejdsministeriet henstiller derfor herved, efter drøftelse med  

 repræsentanter for Amtsrådsforeningen, Kommunernes Landsforening og  

 Københavns og Frederiksberg Kommuner, til alle kommuner og amtskommuner, at  

 der optages en arbejdsklausul i alle kontrakter vedrørende offentlige bygge-  

 og anlægsarbejder efter tilsvarende retningslinjer som dem, der gælder for  

 statslige kontrakter, jf. cirkulæreskrivelsen fra 1966.«» Jeg kan henholde mig til Arbejdsministeriets udtalelse.
