 Et medlem ophørte den 1. januar 1992 med udøvelse af selvstændig  

 virksomhed, idet han overdrog »Bodega NN« til 2 købere, nemlig til  

 samleveren og til en tredjemand.
Ankenævnet fandt, at medlemmet var omfattet af § 2, stk. 2, i  

 bekendtgørelse nr. 418 af 14. juni 1989 og ikke kunne anses for ledig.
Nævnet  

 lagde ved afgørelsen vægt på, at medlemmet også ved delvis overdragelse til  

 samlever havde mulighed for at øve indflydelse på virksomhedens drift.
 Et medlem af en arbejdsløshedskasse for selvstændige oplyste på  

 ledighedserklæring, at han pr. 1. januar 1992 ophørte med at drive  

 »Bodega NN«, idet denne var overdraget til hans samlever og en  

 tredjemand.
 Ifølge købekontrakt af 2. januar 1992 mellem medlemmet og som køber  

 samleveren og tredjemand var handlen for alle parter betinget af, at der blev  

 ydet køberne iværksætterydelse.
 Ved erklæring af 3. februar 1992 bekræftede køberne, at de siden den 1.  

 januar 1992 havde bestyret bodegaen uden hjælp fra personale eller den  

 tidligere ejer.
 Arbejdsløshedskassen meddelte, at medlemmet ikke var dagpengeberettiget,  

 da han havde solgt bodegaen til 2 købere, hvoraf den ene var hans samlever.  

 Kassen henviste til § 2, stk. 2, i bekendtgørelse nr. 418 af 14. juni 1989.
Medlemmet har anført, at han har haft bodegaen til salg et års tid, men at  

 de indkomne tilbud ikke var acceptable.
Tredjemanden var meget interesseret,  

 men kunne ikke magte det økonomisk alene.
Derfor kom samleveren med som  

 partner, på betingelse af at hun kunne få iværksætterydelse.
 Medlemmet anførte, at handlen ikke var lavet for at omgå reglerne, men  

 medlemmets revisor havde oplyst til medlemmet, at der ikke ville blive  

 dagpengemæssige problemer, når der var flere købere, der tilsammen kunne  

 rejse den nødvendige kapital.
Direktoratet for Arbejdsløshedsforsikringen meddelte, at medlemmet ikke  

 kunne anses for ledig pr. 2. januar 1992, da den ene af de 2 købere medlemmet  

 havde overdraget virksomheden til var medlemmets samlever.
Direktoratet  

 henviste til § 2, stk. 2, i bekendtgørelse nr. 418 af 14. juni 1989.
 Medlemmet anførte i klagen, at han var fyldt 60 år og som følge af  

 afgørelsen tvinges ud på arbejdsmarkedet for at komme ind i systemet igen og  

 blive dagpenge/efterlønsberettiget.
 Direktoratet fastholdt den trufne afgørelse.
 Ankenævnet fandt, at medlemmet ved at overdrage sin virksomhed til sin  

 samlever og tredjemand var omfattet af § 2, stk. 2, i bekendtgørelse nr. 418  

 af 14. juni 1989.
 Ankenævnet lagde vægt på, at medlemmet også ved en delvis overdragelse til  

 samlever har mulighed for at øve indflydelse på virksomhedens drift.
 Ankenævnet tiltrådte således Direktoratet for Arbejdsløshedsforsikringens  

 afgørelse.
