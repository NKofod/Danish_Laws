 Den pågældende blev dømt for overtrædelse af straffelovens § 267, stk.  

 1, ved at have fremsat udtalelser, som retten fandt, at der ikke var ført  

 bevis for, og udtalelser retten fandt ubeføjet.
 I skrivelse af 8. april 1992 har byrådet i henhold til § 101, stk. 4, i  

 den kommunale valglov indberettet, at byrådsmedlem NN ved Østre Landsrets dom  

 af 17. marts 1992 er blevet idømt 20 dagbøder a 250 kr. med forvandlingsstraf  

 af hæfte i 20 dage, for overtrædelse af straffelovens § 267, stk. 1. Den  

 pågældende blev samtidig dømt til at betale en tortgodtgørelse på 10.000 kr.  

 til kommunen, jf. erstatningsansvarslovens § 26.
Det fremgår af sagen, at den pågældende i TVA-Søndag den 26. februar 1989  

 udtalte: »Hvis det f.eks. ligger ham (borgmesteren) på sinde at hjælpe  

 de stakkels undertrykte kvinder, så vil det være oplagt at støtte dem, hvis  

 de f.eks. kommer ud for skilsmisse, hvad der rent faktisk er flere og flere,  

 der gør.
For de er ved at blive integrerede.
Men vi har f.eks. en konkret sag  

 med en kone, hvor manden forlod hende.
Hen var alene med 4 børn, og det hus,  

 de boede i, røg på tvangsauktion.
Hun henvendte sig selvfølgelig på kommunen  

 for at få hjælp, og den besked hun fik, det var den enkle.
Ja du kan komme på  

 kvindehjem, og dine børn kan komme på børnehjem.« Retten fandt, at der ikke var ført bevis for udtalelsens sandhed, og fandt  

 tillige, at udtalelsen var ærekrænkende både over for sagsøgeren (kommunen)  

 og de medarbejdere, der var ansat i kommunens socialforvaltning.
 Endvidere fremgår det af sagen, at den pågældende i et TV-interview  

 udsendt i Kanalen den 10. oktober 1989 i udsendelsen morgenflimmer udtalte:  

 »YY (borgmesteren) er racist«.
Retten fandt udtalelsen udbeføjet.
Udtalelsen fandtes at være en  

 ærekrænkende sigtelse mod borgmesteren for et strafbart forhold, der - hvis  

 sigtelsen var sand - var egnet til at nedsætte borgmesteren i medborgeres  

 agtelse.
Den fremsatte sigtelse fandtes endvidere, når den blev vurderet i  

 lyset af den sammenhæng, den blev fremsat i - nemlig en politisk debat,  

 hvorunder sagsøgte navnlig begrundede sin sigtelse mod borgmesteren med, at  

 der i kommunen fandt racediskrimination sted inden for blandt andet bolig- og  

 skoleområdet - tillige at krænke sagsøgerens ære som offentlig myndighed på  

 strafbar måde.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
