 En efterladt, der på tidspunktet for skadelidtes død havde samlevet  

 med pågældende i næsten 5 år, fandtes ikke berettiget til et overgangsbeløb  

 efter arbejdsskadeforsikringslovens § 30, stk. 3.
 Under hensyn til at skadelidte og samleveren havde indgået forlovelse  

 den 2. juni 1979, og at samlivet på tidspunktet for skadelidtes død havde  

 bestået i næsten 5 år, fandtes der at foreligge sådanne særlige  

 omstændigheder, at der burde tilkendes samleveren et overgangsbeløb efter  

 arbejdsskadeforsikringslovens § 30, stk. 4.
 REDEGØRELSE FOR SAGEN:
En skadelidt afgik ved døden den 3. juni 1986 som følge af en  

 arbejdsskade.
Skadelidte efterlod sig en samlever.
 Over for Sikringsstyrelsen havde samleveren oplyst, at hun var blevet  

 forlovet med skadelidte den 2. juni 1979, og at samlivet havde bestået siden  

 maj 1981.
 Forsikringsselskabet bestred denne oplysning med henvisning til, at  

 samleveren ifølge folkeregisteroplysning var fraflyttet sin tidligere adresse  

 til skadelidtes adresse den 25. juni 1981.
I december 1986 oplyste samleverens advokat over for Sikringsstyrelsen, at  

 skadelidte og samleveren mødte hinanden i 1977 og blev forlovet den 2. juni  

 1979. Skadelidte, der var i lære som elektriker, fortsatte med at bo hjemme,  

 mens samleveren efter endt studentereksamen påbegyndte en uddannelse på en  

 højere læreanstalt, således at hun fra 1. september 1980 boede på et  

 kollegium i nærheden af uddannelsesstedet.
I januar 1981 besluttede parterne  

 at etablere samliv med fælles bolig og fælles økonomi.
Mens de på skift boede  

 sammen på deres respektive adresser, søgte de en egnet bolig, og det lykkedes  

 at finde en sådan i maj 1981. Den 6. maj 1981 underskrev skadelidte  

 slutseddel vedrørende en ejerlejlighed.
Af formelle grunde fastsattes  

 overtagelsesdatoen til den 11. juni 1981, idet såvel sælger som  

 ejendomsmægler fandt det hensigtsmæssigt at lade overtagelsen finde sted i  

 terminen.
Advokaten anførte, at det ægteskabslignende samliv var etableret  

 ved parternes beslutning om at leve sammen, og at denne beslutning blev  

 realiseret så godt det var muligt på deres respektive boliger, indtil de ved  

 købet af ejerlejligheden den 6. maj 1981 fik realiseret ønsket om at  

 fortsætte deres samliv under mere velfungerende boligforhold.
 AFGØRELSEN, DER KLAGES OVER:
 Sikringsstyrelsen fandt, at samleveren var berettiget til et  

 overgangsbeløb på 34.500 kr. i henhold til arbejdsskadeforsikringslovens §  

 30, stk. 3.
 KLAGEN TIL ANKESTYRELSEN:
 Forsikringsselskabet henviste til de tidligere fremkomne oplysninger fra  

 folkeregistret, hvorefter samleveren først var fraflyttet sin tidligere  

 adresse den 25. juni 1981.
 SUPPLERENDE OPLYSNINGER EFTER ANKEN:
 Folkeregistret oplyste, at skadelidte den 12. juni 1981 tilflyttede den  

 nye lejlighed, og at samleveren den 25. juni 1981 tilflyttede samme adresse.
 Samleverens advokat udtalte, at der måtte lægges vægt på datoen for  

 underskrift af slutsedlen, idet der på dette tidspunkt klart var disponeret  

 med henblik på etablering af samlivsforhold.
 LOVGRUNDLAG:
 Lov om arbejdsskadeforsikring, § 30, stk. 3 og stk. 4.
 ANKESTYRELSENS AFGØRELSE:
Da den lejlighed, som skulle tjene som fælles bolig for skadelidte og  

 samleveren, først blev overtaget af skadelidte den 11. juni 1981, finder  

 Ankestyrelsen, at samlivet på tidspunktet for skadelidtes død den 3. juni  

 1986 ikke havde bestået i 5 år.
Ankestyrelsen finder derfor, at der ikke er  

 grundlag for at tilkende samleveren et overgangsbeløb efter  

 arbejdsskadeforsikringslovens § 30, stk. 3. Imidlertid finder Ankestyrelsen  

 under hensyn til, at skadelidte og samleveren havde indgået forlovelse den 2.  

 juli 1979, og at samlivet på tidspunktet for skadelidtes død havde bestået i  

 næsten 5 år, at der foreligger sådanne særlige omstændigheder, at der bør  

 tilkendes skadelidte et overgangsbeløb efter arbejdsskadeforsikringslovens §  

 30, stk. 4.
 Ankestyrelsen tiltræder med denne begrundelse Sikringsstyrelsens  

 afgørelse.
