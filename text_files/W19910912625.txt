Ankestyrelsens principafgørelse O-18-91 om kontanthjælp - udmåling - fradrag for indtægter - diæter Resume:
 En sælgers diæter til dækning af udgifter til fortæring var en indtægt, der for hvert af de enkelte år skulle fradrages i udmålt kontanthjælp.
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 817 af 6. december 1990 - § 37 og § 38 Vejledninger:
Socialministeriets vejledning nr. 49 af 5. marts 1987 om kontanthjælp efter bistandsloven - pkt. 10 Sagsfremstilling:
 En sælger S uden fast arbejdssted havde i en længere årrække i perioder fået supplerende kontanthjælp til arbejdsindtægt, idet han på grund af sygdom ikke kunne arbejde på fuld tid.
Han fik udbetalt diæter, der blev beskattet som A-indkomst, til dækning af udgifter til fortæring.
Kommunen fratrak beløbet i kontanthjælpen med den begrundelse, at grundydelsen (tidligere underholdsbeløbet) skal dække udgiften til mad.
Ved Statsskattedirektoratets cirkulære 1989-7 af 7. februar 1989 blev der åbnet adgang for fradrag af diæter som S's ved opgørelsen af den skattepligtige indkomst for årene 1982-87. Som følge af denne efterregulering fik S udbetalt et beløb i overskydende skat.
Dette blev modregnet i kontanthjælp for juni 1989.
 Da skattevæsenet således med tilbagevirkende kraft havde anerkendt diæterne som fradragsberettigede, ønskede S også berigtigelse med hensyn til kontanthjælpen.
 Kommunen fastholdt dog, at diæterne skulle trækkes fra i kontanthjælpen.
 Amtsankenævnet hjemviste sagen til fornyet beregning i kommunen.
Amtsankenævnet lagde ved sin afgørelse vægt på, at modregning af diæter i den udbetalte kontanthjælp skulle ske med det fulde beløb efter fradrag af skat.
Herefter skulle den overskydende skat for de omhandlende indkomstår modregnes i udbetalt kontanthjælp.
Sagen blev antaget til principiel behandling til afklaring af, om diæter skal modregnes i kontanthjælpen.
 Afgørelse:
 Ankestyrelsen tiltrådte nævnets afgørelse med den givne begrundelse.
