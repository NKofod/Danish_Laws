 Pressenævnet udtalte, at det var Pressenævnets  

 opfattelse, at artikelseriens udsagn i det store og hele ikke var udtryk for,  

 at god presseskik var tilsidesat, men på et par enkelte punkter fandt  

 nævnet dog grundlag for at kritisere bladet.
Nævnet fandt i forhold til artiklen med overskriften  

 "Fiasko koster borgerne dyrt" bragt den 2. oktober 2001, at  

 oplysningen om, at der samtidig med udgiften på kr. 800.000 til et  

 Dewaster-anlæg udløses en årlig leasingudgift på kr.  

 650.000, burde have været ledsaget af en oplysning om, at denne udgift  

 ifølge kommunen vil kunne afholdes inden for  

 biogasfællesanlæggets driftsbudget, idet der som følge af  

 Dewaster-anlægget vil være en besparelse på andre  

 udgiftsposter inden for samme budget.
Ved ikke at bringe denne oplysning  

 havde bladet handlet i strid med god presseskik, og nævnet udtalte sin  

 kritik.
 Med hensyn til artiklen bragt den 4. oktober 2001 fandt  

 nævnet, at bladet havde handlet i strid med god presseskik ved ikke at  

 have sikret sig, at oplysningen om kommunens fravalg af en snild og effektiv  

 løsning til at fjerne lugten fra affaldsanlægget for at spare  

 penge var korrekt, og nævnet udtalte tillige på dette punkt sin  

 kritik.
 Nævnet fandt ikke, at der var grundlag for at  

 efterkomme klagers krav om genmæle.
Kendelse fra Pressenævnet i sag nr.  

 113/2001 Århus Kommune, Magistratens 5. afd., har klaget til  

 Pressenævnet over en artikelserie bragt i Århus Stiftstidendes  

 Netavis i perioden 29. september 2001 - 4. oktober 2001, idet man mener, at  

 god presseskik er tilsidesat.
Der er endvidere klaget over, at netavisen har  

 afvist at bringe yderligere genmæle.
 I en artikel bragt den 29. september 2001 med overskriften  

 "TEMA: Borgere boykotter sortering" fremgik  

 følgende:
"Ét er teori.
Et andet praksis.
Borgerne i  

 Århus gider ikke affalds-sorteringen, så ordningen har givet et  

 dårligt resultat.
Maskineriet har ellers været dyrt.
Avisen har skrevet en serie artikler om det, der skulle  

 have været en af de mest ambitiøse affalds-satsninger i den  

 vestlige verden.
Vi har lagt rapporterne bag os, skruet ned for de store ord  

 fra skrivebordene og stukket næsen ud, hvor skraldet rent faktisk  

 befinder sig.
Hvor der virkelig er noget, der lugter.
 For næsten et halvt år siden modtog hver  

 eneste husstand i hele Århus Kommune en sending plasticposer og  

 affaldsstativer, som de ikke havde bestilt, men dog kommer til at betale  

 for.
Samtidig tændte kommunen for verdens største  

 og dyreste sorteringsanlæg til grønne og sorte poser.
I teorien  

 skulle kommunen nu levere 17.000 tons finsorteret bioaffald klar til at  

 gå ind i et økologisk kredsløb som gødning  

 på markerne.
Men borgerne gider ikke affalds-sorteringen, og maskinen  

 virker så dårligt, at der højst kommer 4000 tons  

 "grønt" ud af skraldebilernes miskmask af papstykker,  

 øldåser og fladmaste poser i alle regnbuens farver.
Sidste uges  

 resultat, det hidtil bedste, var på bare 14-18 tons pr. arbejdsdag.  

 På en skala fra "succes" til "fiasko" ligner  

 samfundsændringen under køkkenvasken mest fiasko.
 Nogle borgere hjemmekomposterer i forvejen, hvilket  

 også miljømæssigt er at foretrække.
Andre, især mange enlige, gider ikke besværet  

 med at have en lille sjat kartoffelskræller, pandefedt og fiskeben til  

 at stå og gære under køkkenvasken.
Hele bolig-komplekser  

 har slet ikke sat stativerne op.
Mange er ligeglade.
Rigtigt mange endda.
Især i  

 midtbyen og områder med mange indvandrere ligner det regulær  

 boykot.
Og så er der naturligvis de borgere, der gør,  

 præcis som kommunen har befalet.
Men deres grønne poser med  

 sirlige knuder drukner i en stinkende flod, hvor 100 liters  

 plastiksække, pap, skårede kaffekander og rådne  

 kødstykker omslutter dem.
Kommunen siger dog, at det går fremad dag for  

 dag." Den 30. september 2001 bragte netavisen en artikel med  

 overskriften "Sorteret affald hældes direkte i den store  

 ovn", hvori det hed:
"Sortering af affald er en fiasko.
Skraldemænd  

 får ordre til at køre alt fra blandt andet midtbyen uden om nyt  

 anlæg:
Du sorterer.
Kommunen blander sammen.
 Verdens største sorteringsanlæg til  

 husholdnings-affald ender med at blive verdens største fiasko, hvis  

 der ikke snart sker afgørende forbedringer.
Indtil videre har borgerne i Århus fået  

 skylden for, at højteknologien i Lisbjerg må melde pas.
Vi er  

 ikke gode nok til de nye påbud om grønne og sorte poser og husk  

 nu knuden, hvis der ryger en Netto-pose med i spanden.
Avisen kan i dag afsløre, at kommunens  

 affaldskontor har beordret over en tredjedel af affaldet kørt direkte  

 til forbrænding i den store ovn i Lisbjerg.
Det gælder blandt  

 andet samtlige distrikter i midtbyen.
Uanset hvor godt borgerne har sorteret og bundet knuder,  

 skal skraldemændene ganske enkelt lukke øjnene for det fine  

 sorterings-anlæg, når de ankommer til Lisbjerg.
I stedet skal de  

 køre hen til nabobygningen og tippe hele læsset ned i siloen til  

 forbrændingen.
 Miljøteam Århus bekræfter, at det i den  

 forløbne uge drejede sig om 10-12 ud af 29-30 vogne.
Andre kilder hævder, at tallet er større, og  

 at sorterings-maskinen slet ikke kan modtage hele kommunens skrald.
Det er  

 underdimensioneret.
Da man en dag i sommer prøvede at lade alle  

 skraldevogne køre til det, gik det helt galt.
Overingeniør  Bjarne  Munk  Jensen, der er leder af  

 kommunens affaldskontor, fastholder dog, at systemet kun har midlertidige  

 problemer.
Det er stadig hensigten, at alle skralde-distrikter skal  

 køre til sortering.
 Spørgsmålet er så, om deres indhold  

 overhovedet kan sorteres.
Da avisen beså anlægget en onsdag formiddag,  

 var der langt mellem de grønne poser.
Masser af affald var ikke pakket  

 ind, og andet var i kasser eller sække, der er for store til at  

 fortsætte på de nyinstallerede transportbånd.
Et læs var helt håbløst.
Så da  

 det var tippet af, kom en maskine med en stor grab, samlede det hele op igen  

 og kørte det væk.
Det gik også direkte til  

 forbrænding." Den 30. september 2001 bragte netavisen endnu en artikel  

 med overskriften "Ring og få hentet din paraply med  

 lastbil", hvori det blandt andet hed:
----- "Sæt den gamle symaskine ved fortovskanten  

 på en bestemt ugedag, og den bliver hentet.
Den erfaring lærte Århus ikke af, inden der  

 også blev en Århus-model.
Blandt andet derfor er skraldespandene  

 i Århus fyldte med alt muligt, der river de spinkle poser (tyndere end  

 i Vejle) i stykker, når det hele bliver presset sammen i  

 skraldebilen." ----- I en artikel bragt den 2. oktober 2001 med overskriften  

 "89 kroner per gang for at få spanden tømt"
hed det blandt andet:
----- "Den investering afdrages naturligvis over nogle  

 år, men allerede nu lyder prisen for at få tømt sin  

 skraldespand på følgende beløb: 87 kroner.
Pr. gang! Byrådets budgetforlig for 2002 indebærer, at  

 prisen næste år stiger til 89 kroner.
 Som figuren viser, overstiger prisen langt de byer, som  

 Århus normalt kan sammenlignes med: Odense, Aalborg, Randers og  

 Esbjerg.
 Og så hører det endda med, at servicen i  

 Århus er ringere.
 I tre ud af fem byer kommer skraldemanden hver uge og  

 henter en beholder på 110-120 liter.
Kun i Århus og Odense må skraldet stå og  

 simre i to uger og det endda i beholdere, der ikke er dobbelt så store,  

 men på kun 190 liter." ----- Artiklen i netavisen var modsat artiklen i den trykte  

 udgave af avisen ikke ledsaget af en faktaboks vedrørende prisen for  

 renovation i fem større byer, heriblandt Århus.
 I en anden artikel med overskriften "Fiasko koster  

 borgerne dyrt" bragt i netavisen den 2. oktober 2001 hed det blandt  

 andet:
----- "Alene for i år skal nogen   og der er  

 sådan set kun skatteyderne og de affaldsproducerende borgere at pege  

 på   ryste op med en merudgift på 17,8 millioner  

 kroner." ----- "Med i bevillingen er også 0,9 mio. kr. til  

 reparation af biogasanlægget, 0,7 mio. kr. i renter og 0,8 mio. kr. til  

 et udstyr, der kan rense det grønne affald en sidste gang.
Det sidste udløser i øvrigt en årlig  

 udgift.
Kommunen går på leasing-markedet og skal hvert år  

 betale 650.000 kroner til det nye ekstraapparat.
Betales senere De store tal i årets fejl-kalkulation ser  

 sådan ud:
 - Merudgift til det optiske sorteringsanlæg: 2,8  

 mio. kr.
 - Merudgift til biogasanlægget: 7,9 mio. kr.
 - Mindreindtægt fra biogasanlægget: 5,5 mio.  

 kr.
Udgiften fordeles over nogle år.
Især  

 biogasanlæggets budget må  holde for i både 2002 og 2003,  

 fremgår det af magistratens anbefaling." I en artikel bragt den 4. oktober 2001 med overskriften  

 "Affaldet stinker mere end det behøver" hed det:
 "Tag hele Århus Kommunes dagsrenovation.
 Bred den godt ud, så det hele ligger i ét  

 lag.
 Og rør så godt rundt i det.
 Nu har du forklaringen på, at en kvalm stank har  

 lagt sig over Lisbjerg, og at et splinternyt sorterings-anlæg truer med  

 at reducere antallet af campingpladser i Århus Kommune fra tre til  

 to.
Men sådan havde det slet ikke behøvet at  

 være.
Avisen kan i dag afsløre, at embedsmændene med  

 åbne øjne fravalgte en snild løsning, der har været  

 kendt i årevis.
Metoden findes endda i fuld skala på  

 forbrændingsanlægget lige ved siden af.
I al sin enkelthed  

 går den ud på, at den dårlige luft fra affaldsdyngerne  

 bliver suget ind gennem ilden, brugt som forbrændingsluft og sendt  

 højt til vejrs igennem den store skorsten, der står som vartegn  

 over Lisbjerg.
 Så lugter der i hvert fald ikke af rådne  

 grøntsager og babybleer mere.
Men det gør det nye anlæg, hvor kommunens  

 folk nu kæmper med at få 50-60 store filtre til at virke.
De  

 koster 3000 kroner stykket og holder kun en måneds tid.
 Affaldschef  Bjarne  Munk  Jensen   siger, at man nu  

 skifter filtertype.
Udsugningen gennem forbrændingen dur ikke, for  

 så megen luft skal ilden ikke have.
Så bliver temperaturen for  

 høj, siger han.
 Men andre kilder siger til avisen, at det slet ikke er den  

 egentlige forklaring:
"Da budgettet på oprindelig 50 mio. kr.  

 løb løbsk for embedsmændene, og pilen snarere pegede  

 på 100 mio. kr., begyndte byrådet at mukke.
Så gik den  

 store jagt ind på besparelser.
 Størrelser blev skrumpet   så kommunen nu er  

 nødt til at køre over en tredjedel af det (i princippet)  

 kildesorterede affald uden om sorteringsanlægget for at blive  

 færdig til fyraften.
 Og den effektive løsning med udsugning, som  

 oprindelig var med i projektet, blev skåret fra, fordi anlægget  

skulle i gang.
 Derfor stinker affaldet mere end nødvendigt, derfor  

 må gæsterne flygte fra campingpladsen, og det bliver næppe  

 bedre, siger disse kilder.
Århus Nord Camping forbereder retssag mod  

 Århus Kommune." Ved brev af 16. oktober 2001 anmodede klager netavisen om  

 genmæle på en række punkter.
 Den 19. oktober 2001 bragte netavisen følgende:
"Genmæle I forbindelse med serien for nylig om renovation i  

 Århus har Århus Kommune bedt om dette genmæle:
 Den 4. oktober 2001 bragte Århus Stiftstidende en  

 forsideartikel med overskriften "Affaldet stinker mere end det  

 behøver", hvor der i selve artiklen står: "Da  

 budgettet på oprindelig 50 mio. kr. løb løbsk for  

 embedsmændene, og pilen snarere pegede på 100 mio. kr., begyndte  

 byrådet at mukke.
Så gik den store jagt ind på besparelser.  

 Størrelser blev skrumpet   så kommunen nu er nødt til at  

 køre over en tredjedel af det (i princippet) kildesorterede affald  

 uden om sorteringsanlægget for at blive færdig til fyraften.
Og  

 den effektive løsning med udsugning, som oprindelig var med i  

 projektet, blev skåret fra, fordi anlægget skulle i  

 gang".
 Disse oplysninger er urigtige.
 Indskrænkninger i bygningsstørrelserne har  

 ikke berørt sorteringsanlæggets kapacitet, og valget af det  

 system, der skal fjerne luft fra kommunens sorteringsanlæg, skete  

 på grundlag af tekniske hensyn, ikke på grund af  

 økonomiske.
Den løsning, netavisen omtaler, ville ifølge  

 entreprenørens tilbud have kostet 350.000 kr., mens den  

 løsning, kommunen valgte, kostede 850.550 kr. " Klageren har indledningsvis anført, at artiklerne  

 indeholder en række urigtige og direkte vildledende oplysninger, der  

 for fleres vedkommende er skadelige for kommunens bestræbelser på  

 at opnå en så stor genanvendelse af affald som muligt og dermed  

 en så effektiv miljøindsats som muligt, fordi de kan motivere  

 borgerne i Århus til at undlade affaldssorteringen.
Klager har samtidig  

 afvist, at klagen har til formål at bremse kritisk journalistik.
Det er  

 i øvrigt ikke en relevant distinktion, når netavisen  

 anfører, at der er tale om konkluderende og ikke kommenterende  

 journalistik, idet det afgørende er, om det er gjort klart, hvad der  

 er faktiske oplysninger, og hvad der er kommentarer.
Klageren har vedrørende artiklen bragt den 29.  

 september 2001 anført, at oplysningen om, at " borgerne gider  

 ikke affaldssorteringen " er ukorrekt.
Affaldet fra 20 ud af 28  

 distrikter, der leverer ca. 2/3 af affaldet i kommunen, er ifølge  

 offentligt tilgængelige statistikker så tilfredsstillende  

 sorteret, at det umiddelbart kan fordeles i kommunens sorteringsanlæg.  

 Ligeledes er oplysningen om, at sorteringsanlægget "...virker  

 så dårligt, at der højst kommer 4000 tons  

 "grønt" ud af skraldebilernes miskmask "
urigtig, idet sorteringsmaskinen fungerer efter hensigten, men kan  

 på grund af mangelfuld sortering i 8 af de 28 distrikter, der leverer  

 ca. 1/3 af affaldet, ikke sortere denne affaldsmængde.
Klageren har i samme forbindelse anført, at  

 journalisten forud for artiklens tilblivelse mødtes med den ansvarlige  

 kommunale chef og derfor har haft rig lejlighed til at skaffe sig oplysninger  

 fra kompetent hold.
Det er på den baggrund klagers opfattelse, at  

 netavisen ved enten at undlade at efterprøve oplysninger eller ved  

 ligefrem bevidst at viderebringe urigtige oplysninger har handlet i strid med  

 god presseskik.
 Klageren har yderligere anført, at der ikke i  

 artiklen er gengivet svar på artiklens hovedpåstand om borgernes  

 påståede boykot, hvilket tillige er i strid med god presseskik.
Endelig har klageren anført, at den  

 pågældende artikel i strid med god presseskik har et stærkt  

 kommenterende præg, idet der anvendes udtryk som "Et er teori.
Et  

 andet er praksis" og "På en skala fra "succes" til  

 "fiasko" ligner samfundsændringen under køkkenvasken  

 mest fiasko".
For så vidt angår artiklen bragt den 30.  

 september 2001 under overskriften "Sorteret affald hældes direkte  

 i den store ovn" har klager anført, at overskriften sammen  

 med udsagnet i artiklens indledning "Du sorterer.
Kommunen blander  

 sammen" er vildledende, fordi læsere uden nærmere indsigt i  

 affaldsordningen, efterlades med det indtryk, at der er tale om en generel  

 praksis, hvilket understreges af artiklens stærkt kommenterende form.  

 Kommunen har ikke på noget tidspunkt blandet indholdet af  

 renovationsvogne med sorteret affald med indholdet af renovationsvogne med  

 usorteret affald.
De 2/3 af alle affaldslæs, der er sorteret korrekt,  

 viderebehandles i sorteringsanlægget og blandes derfor ikke med  

 mangelfuldt sorteret affald.
Klageren har videre anført, at oplysningen om, at  

 sorteringsanlægget er underdimensioneret, ligeledes er urigtig.  

 Anlægget er   i overensstemmelse med byrådets beslutning  

 dimensioneret til at kunne klare sortering af 80.000 tons tilfredsstillende  

 sorteret affald.
Den årlige affaldsmængde i kommunen er  

 anslået til 66.000 tons.
Klageren har yderligere anført, at udsagnet fra den  

 ansvarlige chef for anlægget, hvor han " [dog] fastholder, at  

 systemet kun har midlertidige problemer, og at det stadig er hensigten, at  

 alle skraldedistrikter skal køres til sortering", ikke opfylder  

 kravet til efterprøvelse i særlig grad af skadelige oplysninger,  

 herunder navnlig oplysningen om at anlægget er underdimensioneret.
Der  

 ses endvidere ikke at være sammenhæng mellem angreb og svar, idet  

 artiklens forfatter har valgt at bringe et citat, der ikke forholder sig til  

 det angreb, som artiklen indeholder.
Klageren har vedrørende artiklen med overskriften  

 "Få afhentet paraplyen med lastbil" bragt den 30. september  

 2001 gjort gældende, at oplysningen om, at de affaldsposer, der er  

 fordelt til Århus´ borgere, skulle have en anden tykkelse end de  

 affaldsposer, der anvendes i Vejle, er urigtig, idet Århus Kommune  

 benytter poser af nøjagtig samme plasttykkelse som i Vejle.
Den  

 pågældende oplysning kunne uden vanskelighed afprøves, og  

 det udgør efter klagers opfattelse et brud på god presseskik, at  

 en sådan efterprøvelse ikke fandt sted.
Sammenholdt med de  

 øvrige påklagede, urigtige eller vildledende påstande,  

 tegner det billedet af en kampagne, hvor alle kneb bruges for at  

 latterliggøre de politisk og administrative ansvarlige.
I  

 øvrigt udgør en sletning i arkivteksten i forhold til det  

 oprindeligt offentliggjort indhold hverken en berigtigelse eller et  

 genmæle.
Klageren har med hensyn til artiklen med overskriften  

 "89 kroner per gang for at få spanden tømt" bragt den  

 2. oktober 2001 anført, at prisoplysningerne i artiklen er forkerte,  

 idet prisen ifølge indstilling om renovationsgebyrer for 2001 for  

 afhentning af affald hver 14. dag er godt 30 kr. pr. gang, hvortil kommer  

 behandling af affaldet på affaldscentret og statsafgift på  

 tilsammen 15 kr.
Udgifter til storskraldsordningen, genbrugsstationer etc. er  

 uafhængige af tømning af affaldsspande og kan som sådan  

 ikke indregnes i tømningsprisen.
Klager har særligt  

 anført, at det udgør en skærpende omstændighed, at  

 artiklen i netavisen i modsætning til artiklen i den trykte udgave af  

 avisen ikke indeholder en forklarende faktaboks.
Klageren har i forhold til artiklen "Fiasko koster  

 borgerne dyrt" bragt samme dag særligt fremhævet udsagnet:  

 "Med i bevillingen er også 0,9 mio. kr. til reparation af  

 biogasanlægget, 0,7 mio. kr. i renter og 0,8 mio. kr. til et udstyr,  

 der kan rense det grønne affald en sidste gang.
Det sidste  

 udløser i øvrigt en årlig udgift". Klager har  

 anført, at denne oplysning er stærkt vildledende, idet udgiften  

 på 800.000 kr.   skal korrekt være 650.000 kr.   ifølge  

 det offentliggjorte bevillingsmateriale til byrådsmødet den 3.  

 oktober 2001 i modsætning til de øvrige poster ikke er en  

 nettoudgift.
Dette fremgår af magistratens indstilling.
Det  

 pågældende materiale til byrådsbehandlingen har   uanset at  

 netavisen tidligere har forsvaret sig med, at man ikke havde kendskab til  

 dette   været offentligt tilgængelig, og journalisten citerer i  

 øvrigt fra affaldskontorets indstilling i en faktaboks, der blev bragt  

 i tilknytning til artiklen i den trykte udgave af avisen.
På den  

 baggrund finder klager, at journalisten i strid med god presseskik har  

 undladt at viderebringe denne nødvendige oplysning, uagtet at han  

 havde adgang til den.
Med hensyn til artiklen den 4. oktober 2001 har klager  

 særligt fremhævet udsagnet: "Da budgettet på  

 oprindeligt 50 mio. kr. løb løbsk for embedsmændene og  

 pilen snarere pegede på 100 mio. kr., begyndte byrådet at mukke.  

 Så gik den store jagt ind på besparelser.
Størrelser blev  

 skrumpet   så kommunen nu er nødt til at køre over en  

 tredjedel af det (i princippet) kildesorterede affald uden om  

 sorteringsanlægget for at blive færdig til fyraften.
Og den  

 effektive løsning med udsugning, som oprindeligt var med i projektet,  

 blev skåret fra, fordi anlægget skulle i gang".
Klageren har anført, at disse oplysninger er  

 urigtige.
Indskrænkninger i bygningsstørrelserne har ikke  

 berørt sorteringsanlæggets kapacitet, hvilket også  

 fremgår af funktionskravene til anlægget samt tilbud på  

 anlægget.
Valget af det system, der skal fjerne luft fra kommunens  

 sorteringsanlæg, skete på grundlag af tekniske hensyn   ikke  

 på grund af økonomiske.
Den løsning, netavisen omtaler,  

 ville ifølge entreprenørens tilbud have kostet 350.000 kr.,  

 mens den løsning, kommunen valgte, kostede 850.550 kr.
Netavisen har  

 uden vanskelighed kunnet fremskaffe de korrekte oplysninger fra kommunen, og  

 ved at have undladt dette har netavisen handlet i strid med god  

 presseskik.
 Endvidere er det klagers opfattelse, at man også i  

 denne artikel har valgt at citere den ansvarlige embedsmand for en udtalelse,  

 der ikke er et svar på artiklens angreb, hvilket også er i strid  

 med god presseskik.
 Klageren har særligt i forhold til  

 spørgsmålet om genmæle anført, at klager havde  

 anmodet netavisen om at bringe et genmæle vedrørende 7  

 fejlagtige oplysninger i artikelserien, men at netavisen den 19. oktober 2001  

 alene har bragt et delvist genmæle, der berører et enkelt  

 forhold.
Netavisen har indledningsvis anført, at man har  

 handlet i overensstemmelse med god presseskik, og at der ikke fra klagers  

 side er belæg for at påstå, at der er yderligere ting at  

 berigtige (ved genmæle) end der, hvor det allerede er sket.
Efter  

 netavisens opfattelse har sagen ikke haft skadelig virkning for affalds- og  

 miljøarbejdet i kommunen.
Der er blot set på det med kritiske  

 øjne, og netavisen finder det højest uheldigt, hvis kommunen  

 ønsker at bremse kritisk journalistik ved at rejse sager mod pressen.  

 Det er i øvrigt en af netavisens væsentligste roller at se  

 kritisk på det offentlige system på borgernes vegne, og det er  

 hvad netavisen har gjort.
Hvis der er tale om et system, der fungerer  

 dårligt, skal det frem til offentligheden, som skal have lejlighed til  

 at vurdere, om det bør ændres eller standses.
Der er tale om en  

 meget grundig research, hvor journalisten i flere perioder har opholdt sig  

 på stedet, hvor skraldet afleveres og behandles.
På grundlag af  

 sine mange oplysninger og iagttagelser har journalisten draget nogle  

 konklusioner, og det skal ses i forhold til kommunens påstand om, at  

 det er kommentarer.
Det er konkluderende journalistik, ikke kommenterende.  

 Det fremgår i øvrigt tydeligt af artiklerne, hvad der er  

 faktiske oplysninger, og hvad der er kommentarer.
Vedrørende den del af klagen, der omhandler  

 artiklen bragt den 29. september 2001, har netavisen anført, at  

 klagepunktet synes at basere sig på den påstand, at borgerne i 20  

 ud af 28 skraldedistrikter sorterer så tilfredsstillende, at affaldet  

 umiddelbart kan passere anlægget, hvilket imidlertid er irrelevant,  

 idet artiklen handler om, hvad der kommer ud af den totale anstrengelse,  

 nemlig mindre end en fjerdedel af den mængde bio-affald, som var  

 forudsat.
Det begrunder ordene i indledningen "Ét er teori.
Et  

 andet praksis". Det forholder sig næppe sådan, at borgerne i  

 et skraldedistrikt sorterer 100% perfekt, mens de i naboområdet  

 undlader sortering 100%.
Det er desuden netavisens opfattelse, at klager benytter  

 sig af "citatfusk", idet udsagnet "maskinen virker så  

 dårligt, at der højst kommer 4000 tons grønt miskmask  

 " er taget ud af sammenhængen.
Artiklen skelner ikke imellem,  

 hvilken del af fiaskoen der kan tilskrives borgernes manglende lyst til at  

 sortere, og hvilken der skyldes maskinens manglende kapacitet til at sortere  

 det produkt, den rent faktisk får tilført.
At man i den  

 pågældende artikel skulle sammenblande kommentar og reportage er  

 ikke korrekt.
En indledning som "Ét er teori.
Et andet er  

 praksis" er ikke kommentar, men sammenfatning af forhold, som siden  

 beskrives nærmere.
For så vidt angår klagen over artiklen bragt  

 den 30. september 2001 under overskriften "Sorteret affald hældes  

 direkte i den store ovn" har netavisen anført, at denne del af  

 klagen tilsyneladende baserer sig på en påstand om, at 2/3 af  

 alle affaldslæs er sorteret korrekt.
Både avisens billeder og  

 journalistens iagttagelser modbeviser helt indlysende denne påstand.  

 Det samme gør kommunens egne tal, idet det af disse fremgår, at  

 andelen af faktisk frasorteret "grønt" affald udgør  

 mindre end 25% af det forudsatte og en endnu mindre andel af det teoretisk  

 mulige.
Kommunen forsøger også her at fordreje virkeligheden i  

 retning af, at visse læs er perfekte, mens andre er helt umulige.  

 Sådan er virkeligheden imidlertid ikke.
Den enkelte borger kan ikke  

 have nogen anelse om, hvorvidt hans sorterede affald fra køkkenet  

 lander i sorteringsanlægget eller direkte i forbrændingen.  

 Udsagnet i indledningen er derfor ikke en kommentar, men en sammenfatning af  

 de på daværende tidspunkt faktiske forhold, nemlig at en stor del  

 af affaldet køres direkte til forbrænding   uanset at en del  

 borgere har haft ulejlighed med at sortere en del af disse læs.  

 Artiklens indhold er således fuldstændig korrekt.
Netavisen har videre anført, at citatet om, at  

 sorteringsmaskinen er underdimensioneret, som klager særligt har  

 fremdraget, er taget ud af en sammenhæng, idet det i artiklen  

 fremgår, at det er kilder, der hævder, at det forholder sig  

 sådan.
Påstanden kan blandt andet findes i et notat udarbejdet af  

 kommunens affaldsentreprenør.
Klager har ifølge netavisen  

 modtaget det pågældende notat i kopi, men har aftalt med  

 entreprenøren, at det ikke må udleveres til netavisen.
Man har  

 dog forsøgt at få det udleveret i medfør af  

 offentlighedsloven.
 Det er endvidere netavisens opfattelse, at der i artiklen  

 bringes et relevant og dækkende svar fra kommunens overingeniør  

  Bjarne  Munk  Jensen.
Netavisen har i forhold til artiklen den 30. september  

 2001 med overskriften "Ring og få hentet din paraply med  

 lastbil" anført, at man har fjernet den fejlagtige oplysning om  

 plastikposernes tykkelse.
Samtidig er oplysningen rettet i den trykte udgave  

 af avisen   en rettelse, der fyldte mere i avisen end fejlen, der alene  

 bestod af fire ord i en parentes.
Hvad angår den del af klagen, der vedrører  

 sammenligningen af renovationsgebyrerne i en række byer i netavisen den  

 2. oktober 2001, har netavisen bemærket, at eftersom alle de byer, der  

 sammenlignes med, også inkluderer genbrugspladser, papircontainere og  

 lignende i deres service er der ikke noget at komme efter.
Det er relevant at  

 foretage beregningen.
Det præciseres også i artiklen  

 udtrykkeligt, at alle borgere skal betale det samme pr. skraldespand, hvad  

 enten de bidrager med grønt affald til det nye sorteringssystem, eller  

 de vælger at hjemmekompostere.
Desuden lægges det af netavisen  

 til grund, at afregningen af de generelle ydelser også fra klagers side  

 opgøres som en betaling pr. skraldespand.
Netavisen har i samme  

 forbindelse bemærket, at klager ved rådmand  Poul  B.  Skou i en  

 artikel bragt i den trykte udgave af avisen den 5. oktober 2001 er citeret  

 udførligt for sine indvendinger mod netavisens beregninger, selvom  

 netavisen på ingen måde deler klagers synspunkter.
Netavisen har i forhold til klagen over artiklen bragt den  

 2. oktober 2001 under overskriften "Fiasko koster borgerne dyrt"  

 anført, at de 0,8 mio. kr. er en éngangsudgift til den  

 såkaldte Dewaster, og at 0,65 mio. kr. er en årlig driftsudgift  

 til leasing.
Affaldschefen har over for netavisen oplyst, at man opnår  

 en mindre kørsel mellem sorterings- og biogasanlæg ved den  

 foretagne investering henholdsvis leasing.
Netavisen betvivler imidlertid, at  

 anlægget kan spare udgifter for et tilsvarende beløb som  

 leasingprisen ved mindre kørsel af nogle små restfraktioner i  

 det grønne affald, når den samlede mængde af grønt  

 affald kun udgør ca. 500 tons pr. måned svarende til 20-30  

 billæs, der skal køres nogle få kilometer.
Beregningen i  

 den citerede indstilling til byrådet skønnes derfor at  

 være behæftet med ret stor usikkerhed/utroværdighed, men da  

 det drejer sig om en mindre detalje i det store regnestykke, har man fra  

 netavisens side ikke ønsket at bruge plads på alle  

 mellemregninger og har derfor valgt kort at angive de to hovedtal.
Netavisen har i relation til artiklen den 4. oktober 2001  

 oplyst, at man af bevismæssige grunde kan blive nødt til at  

 anerkende, at den effektive løsning på lugtproblemet, som blev  

 omtalt i artiklen, ikke blev sparet væk, sådan som netavisen  

 skrev.
Den billigere løsning blev derimod fravalgt, hvilket dog ikke  

 gør den store forskel og snarere gør dispositionen så  

 meget desto mere uforståelig.
Som netavisen har fortalt har klager  

 dermed påført omgivelserne omkring det omdiskuterede anlæg  

 en lugtgene, som både indebærer store gener i lokalområdet  

 og en betydelig overskridelse af anlæggets miljøtilladelse.
I sagens behandling har følgende  

 nævnsmedlemmer deltaget: Jørgen Nørgaard, Finn Rowold,  

 Kaare R.
Skou og Kirsten Dyregaard.
 Pressenævnet udtaler:
 Pressenævnet bemærker indledningsvis, at det  

 er nævnets opfattelse, at folkevalgte politikere, blandt andet som et  

 led i vælgernes kontrol, i højere grad end personer i  

 almindelighed må tåle kritiske udtalelser og angreb, og at der i  

 forbindelse hermed   og i den politiske debat i øvrigt   består  

 et frisprog, der rækker videre end i mange andre tilfælde.  

 Tilsvarende må offentlige myndigheder i højere grad end andre  

 tåle at være genstand for pressens kritiske  

 bedømmelse.
For så vidt angår udsagnet i artiklen den 29.  

 september 2001 om, at " borgerne ikke gider affaldssorteringen "  

 bemærker nævnet, at klager selv har oplyst, at 8 ud af 28  

 distrikter, der leverer ca. 1/3 af affaldet, ikke sorterer affaldet så  

 tilfredsstillende, at det vil kunne indgå i affaldssorteringen.  

 Endvidere fremgår det, at der genereredes langt mindre bioaffald end  

 beregnet.
På den baggrund finder nævnet, at det  

 pågældende udsagn, der er udtryk for netavisens vurdering, ligger  

 inden for rammerne af den redaktionelle formuleringsfrihed.
Nævnet  

 finder derfor ikke, at netavisen har handlet i strid med god presseskik, og  

 klager har heller ikke krav på genmæle.
For så vidt angår udsagnet om, at  

 sorteringsmaskinen fungerer dårligt, finder nævnet ikke at kunne  

 afgøre, hvorvidt den ringe mængde grønt affald skyldes  

 borgernes utilstrækkelige sortering eller maskinens  

 sorteringskapacitet.
På den baggrund finder nævnet ikke at kunne  

 kritisere, at netavisen   hvis journalist efter det oplyste har iagttaget  

 maskinen i brug   har vurderet, at maskinen ikke fungerer efter hensigten.  

 Nævnet finder heller ikke grundlag for genmæle på dette  

 punkt.
 Nævnet finder ikke, at netavisen har handlet i strid  

 med god presseskik ved de nævnte udsagn.
For så vidt angår udsagnene i artiklen den 30.  

 september 2001 om, at sorteret affald hældes i den store ovn, og om at  

 kommunen blander sorteret affald sammen, bemærker nævnet, at det  

 efter det oplyste forholder sig således, at ca. 2/3 af  

 affaldslæssene viderebehandles i affaldsanlægget, hvorimod den  

 sidste 1/3 køres direkte til forbrændingen, fordi de  

 pågældende affaldslæs generelt set er for dårligt  

 sorteret.
Disse oplysninger er gengivet i den indklagede artikel, hvor det  

 tillige er anført, at oplysningerne stammer fra kommunens  

 affaldskontor.
Da det må antages, at der i de affaldslæs, der  

 køres direkte til forbrænding, er affald fra husholdninger, der  

 sorterer efter kommunens anvisninger, finder nævnet ikke, at netavisens  

 udsagn i den pågældende artikel er af en sådan karakter, at  

 god presseskik derved er tilsidesat.
Nævnet finder ej heller på  

 dette punkt grundlag for genmæle.
Nævnet finder heller ikke anledning til at  

 kritisere, at netavisen har gengivet det synspunkt, at  

 sorteringsanlægget er utilstrækkeligt, idet det af  

 sammenhængen fremgår, at der er tale om et synspunkt, der stammer  

 fra nogle af netavisens kilder.
Nævnet finder i øvrigt, at det  

 bragte citat fra kommunens ansvarlige ingeniør udgør et  

 tilstrækkeligt svar i forhold til det af netavisen anførte.
Udsagnet i den anden artikel bragt samme dag om, at de til  

 borgerne uddelte plastikskraldeposer i Århus skulle være af en  

 tyndere kvalitet end i Vejle, er utvivlsomt ukorrekt.
Nævnet er enig  

 med klager i, at en sletning i arkivteksten ikke udgør et  

 genmæle i medieansvarslovens forstand, men da oplysningen om  

 posetykkelsen efter nævnets opfattelse ikke er egnet til at  

 påføre klageren nogen skade af betydning, finder nævnet  

 ikke, at klager har krav på genmæle vedrørende  

 oplysningen.
Henset til oplysningens karakter samt til, at klager   foruden  

 sletningen af oplysningen i netavisens arkivtekst   har fået lejlighed  

 til at korrigere oplysningen i den trykte udgave af avisen den 5. oktober  

 2001, finder nævnet ikke grundlag for at udtale kritik af netavisen  

 på dette punkt.
For så vidt angår klagen over artiklen bragt  

 den 2. oktober 2001 finder nævnet ikke grundlag for at udtale kritik  

 af, at netavisen ved angivelse af prisen for tømning af skraldespande  

 har valgt at medtage udgifter til andet end den blotte afhentning af affald.  

 Nævnet bemærker i den forbindelse, at rådmand  Poul  B.  

  Skou   i en artikel i den trykte udgave af avisen bragt den 5. oktober 2001  

 blandt andet er citeret for, at det efter hans opfattelse savner nogen mening  

 at opgøre beløbet for tømning af skraldespande  

 sådan, som netavisen har gjort det.
Nævnet finder ikke grundlag  

 for genmæle heller på dette punkt.
Nævnet finder i forhold til artiklen med  

 overskriften "Fiasko koster borgerne dyrt" bragt den 2. oktober  

 2001, at oplysningen om, at der samtidig med udgiften på 800.000 kr.  

 til et Dewaster-anlæg udløses en årlig leasingudgift  

 på kr. 650.000, burde have været ledsaget af en oplysning om, at  

 denne udgift ifølge kommunen vil kunne afholdes inden for  

 biogasfællesanlæggets driftsbudget, idet der som følge af  

 Dewaster-anlægget vil være en besparelse på andre  

 udgiftsposter inden for samme budget.
Ved ikke at bringe denne oplysning har  

 netavisen handlet i strid med god presseskik, og nævnet udtaler sin  

 kritik.
Nævnet finder dog ikke grundlag for genmæle, idet det  

 udfra sagens oplysninger må lægges til grund, at der rent faktisk  

 vil være en årlig udgift på 650.000 i forbindelse med  

 erhvervelsen af Dewaster-anlægget.
For så vidt angår artiklen den 4. oktober 2002  

 finder nævnet ikke at kunne tage stilling til, hvorvidt  

 indskrænkninger i bygningsstørrelserne har berørt  

 sorteringsanlæggets kapacitet.
Nævnet finder imidlertid, at  

 netavisen har handlet i strid med god presseskik ved ikke at have sikret sig,  

 at oplysningen om kommunens fravalg af en snild og effektiv løsning  

 til at fjerne lugten fra affaldsanlægget for at spare penge var  

 korrekt, og nævnet udtaler tillige på dette punkt sin kritik.
Da  

 netavisen den 19. oktober 2001 har bragt klagers genmæle  

 vedrørende dette punkt, finder nævnet ikke tilstrækkeligt  

 grundlag for at udtale kritik af den manglende berigtigelse vedrørende  

 disse oplysninger.
Nævnet finder ikke grundlag for at kritisere det af  

 netavisen bragte citat fra kommunens ansvarlige ingeniør.
 Nævnet finder ikke i øvrigt, at netavisen har  

 handlet i strid med god presseskik, eller at klager har krav på  

 genmæle.
 I medfør af medieansvarslovens § 49  

 pålægges det herefter den ansvarshavende redaktør af  

 Århus Stiftstidendes Netavis at offentliggøre  

 følgende:
"Kendelse fra  

 Pressenævnet I perioden den 29. september - 4. oktober 2001 bragte  

 Århus Stiftstidendes Netavis en artikelserie om affaldsorteringen i  

 Århus Kommune. Århus Kommune, Magistratens 5. Afd., har klaget  

 til Pressenævnet, idet man finder, at der i forbindelse med adskillige  

 af de bragte udsagn foreligger tilsidesættelse af god presseskik.
 Efter Pressenævnets opfattelse er artikelseriens  

 udsagn i det store og hele ikke udtryk for, at god presseskik er tilsidesat,  

 men på et par enkelte punkter finder nævnet dog grundlag for at  

 kritisere netavisen:
Pressenævnet finder i forhold til artiklen med  

 overskriften "Fiasko koster borgerne dyrt" bragt den 2. oktober  

 2001, at oplysningen om, at der samtidig med udgiften på 800.000 til et  

 Dewaster-anlæg udløses en årlig leasingudgift på kr.  

 650.000, burde have været ledsaget af en oplysning om, at denne udgift  

 ifølge kommunen vil kunne afholdes inden for  

 biogasfællesanlæggets driftsbudget, idet der som følge af  

 Dewaster-anlægget vil være en besparelse på andre  

 udgiftsposter inden for samme budget.
Ved ikke at bringe denne oplysning har  

 netavisen handlet i strid med god presseskik, og nævnet udtaler sin  

 kritik.
 Med hensyn til artiklen bragt den 4. oktober 2001 finder  

 nævnet, at netavisen har handlet i strid med god presseskik ved ikke at  

 have sikret sig, at oplysningen om kommunens fravalg af en snild og effektiv  

 løsning til at fjerne lugten fra affaldsanlægget for at spare  

 penge var korrekt, og nævnet udtaler tillige på dette punkt sin  

 kritik.
København den 20. marts 2002 Jørgen Nørgaard, Finn Rowold, Kaare R.
Skou  

 og Kirsten Dyregaard." Kendelse afsagt den 20. marts 2002.
