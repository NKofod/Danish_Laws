Bekendtgørelse om efterregulering af det kommunale beskæftigelsestilskud for 2014, midtvejsregulering af det kommunale beskæftigelsestilskud samt opgørelsen af den særlige tilskudsordning for 2015 og opgørelsen af det foreløbige kommunale beskæftigelsestilskud for 2016 I medfør af § 23 a, stk. 4, 5 og 8, og § 23 b, stk. 2 og 4, i lov om kommunal udligning og generelle tilskud til kommuner, jf. lovbekendtgørelse nr. 798 af 24. juni 2013, og efter forhandling med beskæftigelsesministeren fastsættes:
Kapitel 1 Anvendelsesområde § 1. Bekendtgørelsen finder anvendelse ved efterreguleringen af det kommunale beskæftigelsestilskud for 2014, midtvejsreguleringen af det kommunale beskæftigelsestilskud for 2015, opgørelsen af det foreløbige kommunale beskæftigelsestilskud for 2016 og det særlige tilskud i forbindelse med beregningen af det kommunale beskæftigelsestilskud for 2015 efter § 23 a og § 23 b i lov om kommunal udligning og generelle tilskud til kommuner, jf. lovbekendtgørelse nr. 798 af 24. juni 2013 som ændret ved lov nr. 1610 af 26. december 2013.
Kapitel 2 Opgørelse af efterreguleringen for 2014 § 2. I 2015 opgøres en efterregulering af merudgiftsbehovet for 2014. Merudgiftsbehovet opgøres for den enkelte landsdel som de samlede faktiske kommunale nettoudgifter omfattet af beskæftigelsestilskuddet i 2014 for kommunerne i landsdelen fratrukket grundtilskuddet til disse kommuner.
 Stk. 2. Inden for landsdelen fordeles merudgiftsbehovet på kommunerne i forhold til bruttoledigheden for dagpengemodtagere (ledige og aktiverede, samt modtagere af uddannelsesydelse) opgjort i fuldtidspersoner i 2012 på baggrund af Styrelsen for Arbejdsmarked og Rekrutterings målesystem Jobindsats.dk.
Stk. 3. Der anvendes følgende landsdelsinddeling: København og Østsjælland, Nordsjælland, Vest- og Sydsjælland og Bornholm, Fyn, Sydjylland, Østjylland, Vestjylland og Nordjylland.
Fordelingen af kommuner på de 8 landsdele fremgår af bilag 1.
 Stk. 4. Den endelige opgørelse af kommunernes udgifter består af nettoudgifterne i 2014 på følgende funktioner i budget- og regnskabssystemet for kommuner: Funktion 5.57.78 - »Dagpenge til forsikrede ledige«, dranst 1, grp. 001, 002 og 004-011, samt 70 pct. af udgifterne på grp. 003. Funktion 5.68.91  »Beskæftigelsesindsats for forsikrede ledige«, dranst 1, grp. 006-008 og 102-107 samt dranst 2, grp. 003-006.
Kapitel 3 Opgørelse af midtvejsreguleringen for 2015 § 3. Midtvejsreguleringen af beskæftigelsestilskuddet for 2015 udgøres af forskellen mellem en fornyet beregning af merudgiftsbehovet for 2015 og det oprindeligt beregnede merudgiftsbehov for 2015, jf. § 23 a i lov om kommunal udligning og generelle tilskud til kommuner.
§ 4. Merudgiftsbehovet for hele landet opgøres som de skønnede kommunale nettoudgifter omfattet af beskæftigelsestilskuddet i 2015 fratrukket grundtilskuddet.
Merudgiftsbehovet fordeles på kommunerne i forhold til bruttoledigheden for dagpengemodtagere (ledige og aktiverede) opgjort i fuldtidspersoner i 2013 på baggrund af Styrelsen for Arbejdsmarked og Rekrutterings målesystem Jobindsats.dk.
Kapitel 4 Udgifter omfattet af beskæftigelsestilskuddet for 2015 og 2016 § 5. For 2015 omfatter beskæftigelsestilskuddet følgende kommunale nettoudgifter:
 1) 70 pct. af udgifterne til arbejdsløshedsdagpenge i passive perioder efter karensperioden og i perioder efter karensperioden, hvor den ledige deltager i øvrige vejlednings- og opkvalificeringstilbud, jf. § 82 a i lov om arbejdsløshedsforsikring m.v.
 2) 50 pct. af udgifterne til arbejdsløshedsdagpenge i perioder efter karensperioden, hvor den ledige deltager i tilbud i form af ordinær uddannelse, eller nytteindsats og virksomhedspraktik, jf. § 82 a i lov om arbejdsløshedsforsikring m.v.
 3) 50 pct. af udgifterne til løntilskud til private og offentlige arbejdsgivere, som ansætter forsikrede ledige efter kapitel 12 i lov om en aktiv beskæftigelsesindsats og modtagere af midlertidig arbejdsmarkedsydelse efter kapitel 13 d i lov om en aktiv beskæftigelsesindsats, jf.§ 120, stk. 1, nr. 1, i lov om en aktiv beskæftigelsesindsats, herunder forsikrede ledige, der er omfattet af § 2, nr. 8, i lov om en aktiv beskæftigelsesindsats.
 4) 50 pct. af udgifterne til personlig assistance til handicappede efter kapitel 3 og 4 i lov om kompensation til handicappede i erhverv m.v., jf. § 17 b i lov om kompensation til handicappede i erhverv m.v.
 5) 50 pct. af udgifterne til befordringsgodtgørelse til forsikrede ledige efter lov om en aktiv beskæftigelsesindsats § 82 og til modtagere af midlertidig arbejdsmarkedsydelse efter lov om en aktiv beskæftigelsesindsats § 75 t, jf. § 75 x og § 109, stk. 3, i lov om en aktiv beskæftigelsesindsats.
 6) 50 pct. af udgifter til hjælpemidler til forsikrede ledige og beskæftigede efter §§ 76, 77 og 100 i lov om en aktiv beskæftigelsesindsats, bortset fra undervisningsmaterialer, jf. § 120, stk. 1, nr. 2, og § 123, stk. 3, herunder forsikrede ledige, der er omfattet af § 2, nr. 8, i lov om en aktiv beskæftigelsesindsats, og 50 pct. af udgifter til undervisningsmaterialer efter §§ 76-77 og § 99 i lov om en aktiv beskæftigelsesindsats til forsikrede ledige, der er omfattet af § 2, nr. 8, i lov om en aktiv beskæftigelsesindsats, jf. § 119 i lov om en aktiv beskæftigelsesindsats.
 7) 70 pct. af udgifterne til midlertidig arbejdsmarkedsydelse i passive perioder, jf. § 52 o i lov om arbejdsløshedsforsikring m.v.
 8) 50 pct. af udgifterne til midlertidig arbejdsmarkedsydelse i perioder, hvor den ledige deltager i tilbud i form af ordinær uddannelse eller nytteindsats og virksomhedspraktik, jf. § 52 o i lov om en arbejdsløshedsforsikring m.v.
 § 6. For 2016 omfatter beskæftigelsestilskuddet følgende kommunale nettoudgifter:
 1) 20 pct. af udgifterne til arbejdsløshedsdagpenge, midlertidig arbejdsmarkedsydelse og til løntilskud til private og offentlige arbejdsgivere, som ansætter forsikrede ledige efter kapitel 12 i lov om en aktiv beskæftigelsesindsats og modtagere af midlertidig arbejdsmarkedsydelse efter kapitel 13 d i lov om en aktiv beskæftigelsesindsats, jf.§ 120, stk. 1, nr. 1, i lov om en aktiv beskæftigelsesindsats, herunder forsikrede ledige, der er omfattet af § 2, nr. 8, i lov om en aktiv beskæftigelsesindsats, i de første 4 uger med ydelser, jf. § 3, stk. 1, nr. 1, 2 og 13, samt § 5, stk. 2 og 3 i lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne.
 2) 60 pct. af udgifterne til arbejdsløshedsdagpenge, midlertidig arbejdsmarkedsydelse og til løntilskud til private og offentlige arbejdsgivere, som ansætter forsikrede ledige efter kapitel 12 i lov om en aktiv beskæftigelsesindsats og modtagere af midlertidig arbejdsmarkedsydelse efter kapitel 13 d i lov om en aktiv beskæftigelsesindsats, jf. § 120, stk. 1, nr. 1, i lov om en aktiv beskæftigelsesindsats, herunder forsikrede ledige, der er omfattet af § 2, nr. 8, i lov om en aktiv beskæftigelsesindsats, fra den 5. til og med den 26. uge med ydelser, jf. § 3, stk. 1, nr. 1, 2 og 13, samt § 5, stk. 2 og 3 i lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne.
 3) 70 pct. af udgifterne til arbejdsløshedsdagpenge, midlertidig arbejdsmarkedsydelse og til løntilskud til private og offentlige arbejdsgivere, som ansætter forsikrede ledige efter kapitel 12 i lov om en aktiv beskæftigelsesindsats og modtagere af midlertidig arbejdsmarkedsydelse efter kapitel 13 d i lov om en aktiv beskæftigelsesindsats, jf.§ 120, stk. 1, nr. 1, i lov om en aktiv beskæftigelsesindsats, herunder forsikrede ledige, der er omfattet af § 2, nr. 8, i lov om en aktiv beskæftigelsesindsats, fra den 27. til og med den 52. uge med ydelser, jf. § 3, stk. 1, nr. 1, 2 og 13 samt § 5, stk. 2 og 3 i lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne.
 4) 80 pct. af udgifterne til arbejdsløshedsdagpenge, midlertidig arbejdsmarkedsydelse og til løntilskud til private og offentlige arbejdsgivere, som ansætter forsikrede ledige efter kapitel 12 i lov om en aktiv beskæftigelsesindsats og modtagere af midlertidig arbejdsmarkedsydelse efter kapitel 13 d i lov om en aktiv beskæftigelsesindsats, jf.§ 120, stk. 1, nr. 1, i lov om en aktiv beskæftigelsesindsats, herunder forsikrede ledige, der er omfattet af § 2, nr. 8, i lov om en aktiv beskæftigelsesindsats, fra den 53. uge med ydelser, jf. § 3, stk. 1, nr. 1, 2 og 13 samt § 5, stk. 2 og 3 i lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne.
 5) 50 pct. af udgifterne til personlig assistance til handicappede efter kapitel 3 og 4 i lov om kompensation til handicappede i erhverv m.v., jf. § 17 b i lov om kompensation til handicappede i erhverv m.v.
 6) 50 pct. af udgifterne til befordringsgodtgørelse til forsikrede ledige efter § 82 i lov om en aktiv beskæftigelsesindsats og til modtagere af midlertidig arbejdsmarkedsydelse efter § 75 t, jf. § 75 x og § 109, stk. 3, i lov om en aktiv beskæftigelsesindsats.
 7) 50 pct. af udgifterne til hjælpemidler til forsikrede ledige og beskæftigede efter §§ 76, 77 og 100 i lov om en aktiv beskæftigelsesindsats, bortset fra undervisningsmaterialer, jf. § 120, stk. 1, nr. 2, og § 123, stk. 3, herunder forsikrede ledige, der er omfattet af § 2, nr. 8, i lov om en aktiv beskæftigelsesindsats, og 50 pct. af udgifter til undervisningsmaterialer efter §§ 76-77 og § 99, i lov om en aktiv beskæftigelsesindsats til forsikrede ledige, der er omfattet af § 2, nr. 8, i lov om en aktiv beskæftigelsesindsats, jf. § 119 i lov om en aktiv beskæftigelsesindsats.
Kapitel 5 Den særlige tilskudsordning for 2015 § 7. Det særlige tilskud for 2015 ydes til kommuner, hvor udviklingen i bruttoledigheden for dagpengemodtagere og modtagere af midlertidig arbejdsmarkedsydelse (ledige og aktiverede) ifølge foreløbige opgørelser fra Styrelsen for Arbejdsmarked og Rekrutterings målesystem Jobindsats.dk i perioden 1. kvartal 2014 til 1. kvartal 2015 overstiger udviklingen i landsdelen tillagt 5 procentpoint, jf. § 23 b, stk. 1, i lov om kommunal udligning og generelle tilskud til kommuner.
 § 8. Tilskuddet udgør 118.500 kr. pr. bruttoledig ganget med det antal ledige, hvormed udviklingen i ledigheden i kommunen overstiger udviklingen i landsdelen tillagt 5 procentpoint dog fratrukket 0,01 pct. af kommunens budgetterede beskatningsgrundlag for tilskudsåret.
 Stk. 2. Tilskuddet pr. bruttoledig er fastsat på grundlag af de skønnede kommunale nettoudgifter for tilskudsåret 2015 og antallet af bruttoledige dagpengemodtagere og modtagere af midlertidig arbejdsmarkedsydelse (ledige og aktiverede), der ligger til grund for dette skøn.
 § 9. Samtlige kommuner bidrager til den særlige tilskudsordning i forhold til den enkelte kommunens andel af det samlede befolkningstal som opgjort af Danmarks Statistik.
 Stk. 2. Ved befolkningsopgørelsen henregnes personer, for hvilken en kommune har den generelle betalingsforpligtelse til folketallet i kommunen.
Kapitel 6 Opgørelsen af det foreløbige beskæftigelsestilskud for 2016 § 10. Beskæftigelsestilskuddet for 2016 opgøres som summen af grundtilskuddet for 2016 og merudgiftsbehovet for 2016, jf. § 23 a, stk. 2, i lov om kommunal udligning og generelle tilskud til kommuner.
 § 11. Grundtilskuddet udgør den enkelte kommunes samlede tilskud for 2014, jf. § 23 a, stk. 2, nr. 1 i lov om kommunal udligning og generelle tilskud til kommuner, reguleret efter stk. 2-4.
 Stk. 2. Det samlede grundtilskud for kommunerne som opgjort efter stk. 1 reguleres herefter med den samlede virkning af ændringer i følgende love og regler på de områder, der er omfattet af beskæftigelsestilskuddet:
 1) Lov nr. 1365 af 28. december 2011 om ændring af lov om arbejdsløshedsforsikring m.v. og flere andre love (Forhøjelse af efterlønsalder, forkortelse af efterlønsperiode og tilbagebetaling af efterlønsbidrag m.v.).
 2) Lov nr. 17 af 15. januar 2012 om ændring af lov om en aktiv beskæftigelsesindsats (Ophævelse af ret og pligt til tilbud af mindst 6 måneders varighed for unge under 30 år og ophævelse af ret og pligt for dagpengemodtagere til fuldtidsaktivering efter 123 ugers ledighed m.v.).
 3) Lov nr. 268 af 27. marts 2012 om ændring af lov om en aktiv beskæftigelsesindsats (Nedsættelse af varighedskrav til ret og pligt-tilbud og ændring af tidspunktet for gentagen aktivering for ikke arbejdsmarkedsparate kontanthjælpsmodtagere, der er fyldt 30 år, m.v.).
 4) Bekendtgørelse nr. 1350 af 16. december 2011 om forsøgsordninger efter lov om ansvaret for og styringen af den aktive beskæftigelsesindsats, lov om en aktiv beskæftigelsesindsats og lov om sygedagpenge.
 5) Bekendtgørelse nr. 1295 af 14. december 2012 om forsøg på beskæftigelses- og sygedagpengeområdet.
 6) Lov nr. 1377 af 23. december 2012 om ændring af lov om en aktiv beskæftigelsesindsats (Midlertidig forhøjelse af jobrotationsydelsen til private arbejdsgivere, individuel aftale om mentorstøtte og midlertidig sænkelse af driftsloftet over de kommunale aktiveringsudgifter).
 7) Lov nr. 1379 af 23. december 2012 om ændring af lov om seniorjob og lov om arbejdsløshedsforsikring m.v. (Ret til seniorjob til medlemmer, der er født i perioden den fra den 1. juli 1955 til og med den 31. december 1957).
 8) Lov nr. 1380 af 23. december 2012 om ændring af lov om en aktiv beskæftigelsesindsats, lov om aktiv socialpolitik, lov om social pension og forskellige andre love (Reform af førtidspension og fleksjob, herunder indførelse af ressourceforløb, rehabiliteringsteam, fleksløntilskud m.v.).
 9) Lov nr. 895 af 4. juli 2013 om ændring af lov om en aktiv beskæftigelsesindsats, lov om ansvaret for og styringen af den aktive beskæftigelsesindsats og forskellige andre love. (Reform af kontanthjælpssystemet, uddannelsespålæg, uddannelsesrettet indsats til unge, jobrettet indsats til kontanthjælpsmodtagere, helhedsorienteret indsats til udsatte m.v.).
 10) Lov nr. 1610 af 26. december 2013 om ændring af lov om arbejdsløshedsforsikring m.v., lov om en aktiv beskæftigelsesindsats og flere andre love (Midlertidig arbejdsmarkedsydelse, indsatsen for modtagere af midlertidig arbejdsmarkedsydelse, sikring af ret til syge- og barselsdagpenge, målretning af danskuddannelsestilbud mv.).
 11) Lov nr. 720 af 25. juni 2014 om ændring af lov om sygedagpenge, lov om en aktiv beskæftigelsesindsats, lov om ansvaret for styringen af den aktive beskæftigelsesindsats, lov om arbejdsløshedsforsikring m.v. og forskellige andre love. (Ny sygedagpengemodel med tidlig opfølgning og indsats, jobafklaringsforløb, arbejdsløshedsdagpenge under sygdom mv.).
 12) Lov nr. 1486 af 23. december 2014 om ændring af lov om en aktiv beskæftigelsesindsats, lov om arbejdsløshedsforsikring m.v. og forskellige andre love (Reform af beskæftigelsesindsatsen, et fælles og intensiveret kontaktforløb, uddannelsesløft, styrket rådighed og målretning af virksomhedsrettede tilbud m.v.).
 13) Lov nr. 1487 af 23. december 2014 om ændring af lov om en aktiv beskæftigelsesindsats og lov om aktiv socialpolitik (Joblog, sanktion ved udeblivelse fra tilbud samt 6 ugers jobrettet uddannelse for modtagere af ledighedsydelse).
 14) Lov nr. 488 af 23. december 2914 om ændring af udlændingeloven, integrationsloven og lov om Det Centrale Personregister (Reform af international rekruttering m.v.).
 15) Bekendtgørelse nr. 1566 af 23. december 2014 om forsøg på beskæftigelsesområdet.
 16) Lov nr. 994 af 30. august 2015 om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne.
 Stk. 3. Den samlede regulering efter stk. 2 fordeles på kommunerne i forhold til den enkelte kommunes andel af grundtilskuddet opgjort efter stk. 1.
 Stk. 4. Det beregnede grundtilskud efter stk. 1-3 opreguleres fra 2014- til 2016 pris- og lønniveau med den forventede pris- og lønudvikling i den kommunale sektor.
 § 12. Merudgiftsbehovet for 2016 beregnes som forskellen mellem grundtilskuddet for 2016 og de skønnede kommunale nettoudgifter for tilskudsåret, jf. § 23 a, stk. 2, nr. 2, i lov om kommunal udligning og generelle tilskud til kommuner.
 Stk. 2. Merudgiftsbehovet fordeles på kommuner i forhold til bruttoledigheden for dagpengemodtagere og modtagere af midlertidig arbejdsmarkedsydelse (ledige og aktiverede) i 2014 opgjort i fuldtidspersoner, ifølge foreløbige opgørelser fra Styrelsen for Arbejdsmarked og Rekrutterings målesystem Jobindsats.dk.
 § 13. Opgørelse af bruttoledigheden for dagpengemodtagere og modtagere af midlertidig arbejdsmarkedsydelse efter §§ 2, 4, 7 og 12, opgørelsen af udgifterne omfattet af beskæftigelsestilskuddet efter §§ 2, 3 og 10 samt opgørelsen af tilskudsbeløbet til den særlige forsikringsordning efter § 8 sker på baggrund af data senest opgjort den 30. juni 2015.
Kapitel 7 Ikrafttræden § 14. Bekendtgørelsen træder i kraft den 12. september 2015 og finder anvendelse for efterreguleringen af beskæftigelsestilskuddet for 2014, midtvejsreguleringen og opgørelsen af det særlige tilskud i forbindelse med beskæftigelsestilskuddet for 2015 og beskæftigelsestilskuddet for 2016.
