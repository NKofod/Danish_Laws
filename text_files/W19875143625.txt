Fundet det særdeles kritisabelt, at en stillingsbesættende virksomhed  

 undlod at give en registreret indsigt i de oplysninger, der på tidspunktet  

 for begæringens fremsættelse var registreret om den pågældende, og at  

 virksomheden tilintetgjorde det registrerede materiale således, at man ikke  

 kunne give registerindsigt i henhold til § 6 i Justitsministeriets  

 bekendtgørelse om virksomheder, der erhvervsmæssigt yder bistand ved  

 stillingsbesættelse.
Desuden indskærpet overholdelse af de formelle regler i  

 bekendtgørelsens § 6.
 I beretningsåret har Registertilsynet behandlet en klage over, at en  

 stillingsbesættende virksomhed nægtede den registrerede indsigt i de  

 oplysninger, virksomheden havde registreret om den pågældende.
Klageren havde i forbindelse med en stillingsansøgning bl.a. gennemgået  

 virksomhedens tests, og anmodede efterfølgende virksomheden om at fremsende  

 originalen af det besvarede spørgeskema.
Virksomheden meddelte, at man ikke  

 ønskede at udlevere dette materiale, og tilintetgjorde herefter papirer  

 vedrørende klageren.
 Registertilsynet fandt, at virksomheden var omfattet af bekendtgørelsen og  

 udtalte på denne baggrund, at ansøgerens anmodning om virksomhedens  

 fremsendelse af det originale, besvarede spørgeskema måtte antages at  

 indeholde en anmodning om registerindsigt.
 Registertilsynet fandt det herefter særdeles kritisabelt, at virksomheden  

 undlod at give den registrerede indsigt i de oplysninger, der på tidspunktet  

 for begæringens fremsættelse var registreret om den pågældende, og at  

 virksomheden tilintetgjorde det registrerede materiale således, at man ikke  

 kunne give registerindsigt i henhold til bekendtgørelsens § 6.
 Tilsynet indskærpede over for virksomheden, at der i henhold til  

 bekendtgørelsens § 6 fremover på begæring af en registreret inden fire uger  

 skal meddeles denne indholdet af de oplysninger og bedømmelser, som  

 virksomheden har videregivet om den pågældende inden for de sidste seks  

 måneder, samt indholdet af de øvrige oplysninger, som virksomheden på  

 tidspunktet for begæringens fremsættelse er i besiddelse af, herunder  

 indholdet af foreliggende bedømmelser af den registrerede.
 Registertilsynets årsberetning 1987 s. 84.
