Landsskatteretskendelse Virksomhedsoverdragelse, momsregulering.
Forventningsprincippet A Amts Entreprenørforenings klage vedrører  

 følgende:
 Ikke godkendt momsregulering ved overdragelse af driftsmidler som led i  

 delvis virksomhedsoverdragelse.
 Det fremgår, at virksomheden ved kontrakt underskrevet den 17.  

 december 1999 overdrog virksomhedens aktiviteter, herunder driftsmidler, til  

 et entreprenørselskab med overtagelse pr. 1. juli 1999.
 Af købekontraktens punkt 16 om moms fremgår  

 følgende:
 "Køber er eller bliver i forbindelse med overtagelsen af  

 virksomheden momsregistreret, hvorfor overdragelsen er momsfri.
Køber indtræder i sælgerens  

 momsreguleringsforpligtelse, idet sælger udarbejder opgørelse af  

 reguleringsforpligtelsen til brug for købers indlevering af udfyldt og  

 underskrevet registreringsblanket til told- og skatteregionen." Af virksomhedens revisors henvendelse af 18. august 1999 til told- og  

 skatteregionen fremgår følgende:
"Vedr. kompenserende momsregulering I forbindelse med, at amtet agter at udskille en del af sin  

 entreprenørdivision til et selvstændigt  

 entreprenøraktieselskab, er vi ved at opgøre de  

 momsmæssige reguleringer for investeringsgoder i henhold til momslovens  

 §§ 43-44 og momsbekendtgørelsens §§ 19-20.
 Vi er opmærksom på, at denne udskillelse må anses som  

 delvis virksomhedsoverdragelse efter momslovens § 8, stk. 1, 3. pkt., og  

 derfor skal ske uden beregning af moms.
Endvidere er vi opmærksomme på, at amtet efter momslovens §  

 43, stk. 3, nr. 4, skal regulere for købsmomsen i forbindelse med  

 overdragelsen af fast ejendom og efter momslovens § 43, stk. 3, nr. 5, for  

 købsmomsen af de driftsmidler, som overdrages.
Vi kan oplyse, at det  

 nye selskab overtager reguleringsforpligtelserne, og at amtet således  

 ikke skal indbetale noget momsbeløb i denne forbindelse.
 Vi har imidlertid også set på momslovens § 43, stk. 3, nr. 3,  

 der giver adgang til kompenserende momsregulering i de tilfælde, hvor  

 et investeringsgode, hvor der ikke ved anskaffelsen er opnået fuld  

 fradragsret, sælges af virksomheden, dog undtagen fast ejendom,  

 nævnt i § 43, stk. 3, nr. 4.
 Amtet har kun haft delvis fradragsret for de nævnte driftsmidler,  

 der overdrages efter bestemmelsens nr. 5, og dermed ikke omfattet af  

 undtagelsen i bestemmelsens nr. 4. Vi er i den forbindelse opmærksomme  

 på, at den kompenserende regulering ikke må overstige 25 % af  

 overdragelsessummen for de pågældende driftsmidler ekskl.  

 moms.
 Det forhold, at overdragelsen efter momslovens § 8, stk. 1, 3. pkt., skal  

 ske uden beregning af moms, er efter vor opfattelse alene en værnsregel  

 for statskassen mod momstab for at undgå tilfælde, hvor en  

 nødlidende sælger ikke er i stand til at afregne den salgsmoms  

 af overdragelsessummen, som køberen efter de almindelige momsregler  

 har fradragsret for.
 Denne værnsregel indeholder endvidere som et udtrykkeligt krav for  

 sådan overdragelse uden moms, at køberen skal drive  

 momsregistreret virksomhed, ligesom det i momsbekendtgørelsens § 19,  

 stk. 1, yderligere er fastlagt, at køberen - for at overtage hele  

 momsreguleringsforpligtelsen - skal have mindst samme momsfradragsret for  

 investeringsgodet, som sælgeren havde på anskaffelsestidspunktet.  

 Vi kan oplyse, at det nye entreprenøraktieselskab vil have fuld  

 momsfradragsret, og at de pågældende driftsmidler overgår  

 til fuld momspligtig anvendelse.
På denne baggrund er det vor opfattelse, at amtet er berettiget til  

 at foretage kompenserende momsregulering for årene 1995-1999 for de  

 driftsmidler, der overdrages til det nye entreprenøraktieselskab,  

 hvilket vi beder regionen bekræfte.
Vi kan for en god ordens skyld  

 oplyse, at den kompenserende momsregulering for perioden udgør over 1  

 mio. kr.
Til orientering kan anføres, at overdragelse til selskab vil  

 finde sted med skæring 1/7 1999." Følgende fremgår af told- og skatteregionens skrivelse af 30.  

 august 1999 til virksomhedens revisor:
"Kompenserende momsregulering Revisionsselskabet har i brev af 18. august 1999 anmodet regionen  

 bekræfte at A Amts Entreprenørafdeling kan foretage en  

 kompenserende momsregulering for årene 1995-1999. Reguleringen er for  

 de driftsmidler, der i forbindelse med overdragelse af den hidtidige  

 entreprenørafdelings aktiviteter, overdrages til det nye  

 entreprenøraktieselskab pr. 1. juli 1999.
Regionen kan bekræfte at der kan foretages kompenserende  

 momsregulering ved salg af driftsmidler der er investeringsgoder, når  

 der ikke ved anskaffelsen m.v. er opnået fuld fradragsret, jf.  

 momslovens § 43, stk. 3, nr. 3, idet salget sidestilles med  

 investeringsgodets overgang til fuld fradragsberettiget anvendelse.
Der kan,  

 som De anfører i brevet, kun foretages regulering for ændringer,  

 som indtræder inden for de første 5 regnskabsår efter  

 anskaffelsen inkl. det regnskabsår, hvori driftsmidlet er anskaffet,  

 jf. § 44, stk. 1.
Det bemærkes, at beløbsgrænsen for investeringsgoder  

 med virkning fra den 1. januar 1996 er hævet fra 50.000 kr. til 75.000  

 kr." Virksomhedens repræsentant har oplyst, at salgssummen for de  

 overdragne aktiviteter blev aftalt med køberen efter modtagelsen af  

 told- og skatteregionens brev af 30. august 1999, og at den blev fastsat  

 under hensyn til, at virksomheden ville modtage den deri godkendte  

 momsregulering.
Det er endvidere oplyst, at der ikke foreligger skriftlig  

 dokumentation for meddelelsens indvirkning på fastsættelsen af  

 salgssummen.
 Ved brev af 11. februar 2000 til virksomheden meddelte told- og  

 skatteregionen, at man havde revurderet udtalelsen af 30. august 1999, idet  

 regionen anførte, at et kompenserende momsfradrag ifølge  

 momslovens § 43, stk. 3, nr. 3, kun kunne anvendes i tilfælde af salg,  

 hvor der opkræves moms af salgsprisen og således ikke, når  

 der var tale om overdragelse af en virksomhed eller en del af denne.
 Virksomheden protesterede heroverfor.
Regionen har ved den påklagede afgørelse fundet, at  

 virksomheden ikke ved overdragelse af driftsmidler i forbindelse med en hel  

 eller delvis overdragelse af virksomheden kan anvende momslovens § 43, stk.  

 3, nr. 3, og derved opnå et yderligere momsfradrag.
Regionen har herved  

 henset til, at ved overdragelse af investeringsgoder i forbindelse med hel  

 eller delvis overdragelse af virksomheden, jf. § 43, stk. 3, nr. 5,  

 åbner momsbekendtgørelsen mulighed for, at  

 reguleringsforpligtelsen kan overdrages i forbindelse med salget.
Dette  

 bevirker, at der ikke skal ske momsberegning i forbindelse med overdragelsen.  

 Den reguleringsforpligtelse, køber kan overtage, er, jf.  

 momsbekendtgørelsens § 19, stk. 1, reguleringsforpligtelsen for den  

 resterende del af reguleringsperioden og på betingelse af, at  

 køber har mindst samme fradragsret for investeringsgodet, som  

 sælger havde på tidspunktet for godets anskaffelse.
Ved at  

 overtage reguleringsforpligtelsen opnår køber ret til regulering  

 ifølge § 43, stk. 3, for den resterende periode.
 Klagerens repræsentant har nedlagt påstand om, at virksomheden  

 har ret til kompenserende momsregulering i forbindelse med overdragelsen.
Han har til støtte herfor bl.a. henvist til 6. momsdirektivs art.  

 20, stk. 3, hvorefter levering af investeringsgoder i berigtigelsesperioden  

 betragtes, som om de af den afgiftspligtige person fortsat var blevet anvendt  

 i forbindelse med økonomisk virksomhed indtil udløbet af  

 berigtigelsesperioden.
Denne økonomiske virksomhed anses for fuldt  

 momspligtig, såfremt leveringen af nævnte gode er momspligtig, og  

 berigtigelsen foretages på en gang for hele den berigtigelsesperiode,  

 der endnu ikke er forløbet.
Det er videre anført, at  

 bestemmelsen i 6. momsdirektiv art. 5, stk. 8, alene regulerer forholdet  

 vedrørende leverancer og salgsmoms i forbindelse med  

 virksomhedsoverdragelse, mens forholdet om regulering af købsmoms er  

 fastlagt i artikel 20.
Repræsentanten har anført, at der i dette tilfælde er  

 tale om salg af momspligtigt entreprenørmateriel.
Det forhold, at  

 salget i medfør af momslovens § 8, stk. 1, 3. pkt., er sket momsfrit  

 som følge af, at det indgår i en virksomhedsoverdragelse,  

 medfører ikke, at retten til momsregulering efter artikel 20, stk. 3,  

 bortfalder.
Repræsentanten har gjort gældende, at momslovens § 43, stk. 3,  

 nr. 5, hvorefter overdragelse omfattet af momslovens § 8, stk. 1, 3. pkt.,  

 sidestilles med driftsmidlets overgang til ikke-fradragsberettiget  

 anvendelse, ikke er i overensstemmelse med 6. momsdirektivs art. 20. Art. 20,  

 stk. 4, giver ganske vist medlemsstaterne en adgang til at fastsætte  

 værnsregler vedrørende anvendelsen af art. 20, stk. 2-3, blandt  

 andet for at sikre, at berigtigelse ikke medfører en uberettiget  

 fordel ved reguleringen af købsmoms.
Momslovens § 43, stk. 3, nr. 5,  

 kan imidlertid ikke karakteriseres som en værnsregel med hjemmel i  

 artikel 20, stk. 4. Repræsentanten har anført, at det her  

 omhandlede salg må sidestilles med den situation, at virksomheden i  

 reguleringsperioden var blevet 100 % momspligtig.
I så fald havde  

 virksomheden været berettiget til momsregulering.
Til støtte for den subsidiære påstand er det gjort  

 gældende, at  virksomheden kan støtte ret på praksis  

 vedrørende retsbeskyttet forventning, idet regionens bindende udsagn  

 af 30. august 1999 er klar i sin ordlyd.
Endvidere har regionens  

 tilkendegivelse om den momsmæssige stilling medført et tab for  

 virksomheden, idet salgssummen blev fastsat under hensyn til indholdet af  

 denne tilkendegivelse.  Repræsentanten har henvist til Østre  

 landsrets dom af 15. december 1997 (TfS 1998.139).
 Landsskatteretten skal udtale:
 Efter momslovens § 8, stk. 1, 3. pkt., anses overdragelse af aktiver som  

 led i en overdragelse af virksomheden eller en del af denne ikke som levering  

 mod vederlag, når den nye ejer driver registreret virksomhed.
 Denne bestemmelse har hjemmel i 6. momsdirektivs artikel 5, stk. 8,  

 hvorefter medlemsstaterne kan anlægge den betragtning, at der, ved hel  

 eller delvis overdragelse af en samlet formuemasse, mod eller uden vederlag,  

 eller i form af indskud i et selskab ikke er sket nogen levering af goder, og  

 at modtageren træder i overdragerens sted.
 Konsekvensen af, at en overdragelse af aktiver i forbindelse med en hel  

 eller delvis virksomhedsoverdragelse ikke anses som levering mod vederlag i  

 medfør af momslovens § 8, stk. 1, 3. pkt., er, at overdragelsen skal  

 ske momsfrit.
 Efter momslovens § 43, stk. 3, nr. 3, skal registreringspligtige personer  

 foretage regulering af den fradragsberettigede afgift i følgende  

 tilfælde:
"3) Når et investeringsgode, for hvilket der ikke ved anskaffelsen  

 m.v. er opnået fuld fradragsret, sælges af virksomheden, jf. dog  

 nr. 4. Salget sidestilles med investeringsgodets overgang til fuld  

 fradragsberettiget anvendelse.
Reguleringsbeløbet kan ikke overstige  

 25 pct. af salgssummen ekskl. afgiften efter denne lov." I henhold til § 43, stk. 3, nr. 5, foretages der endvidere regulering i  

 følgende tilfælde:
"5) Når et driftsmiddel overdrages som led i overdragelse af  

 virksomheden eller af en del af denne, jf. § 8, stk. 1, 3. pkt.
Overdragelsen  

 sidestilles med driftsmidlets overgang til ikke fradragsberettiget  

 anvendelse.
Regulering kan dog udelades i det omfang, køberen  

 overtager reguleringsforpligtelsen." 6. momsdirektiv art. 20, stk. 3, har følgende ordlyd:
"I tilfælde af levering i berigtigelsesperioden skal  

 investeringsgoder betragtes som om de af den afgiftspligtige person fortsat  

 var blevet anvendt i forbindelse med økonomisk virksomhed indtil  

 udløbet af berigtigelsesperioden.
Denne økonomiske virksomhed  

 anses for fuldt afgiftspligtig, såfremt leveringen af nævnte gode  

 er afgiftspligtig; den anses for fuldstændig afgiftsfri, såfremt  

 leveringen er afgiftsfri.
Berigtigelsen foretages på én gang for  

 hele den berigtigelsesperiode, der endnu ikke er forløbet.
Medlemsstaterne kan dog i sidstnævnte tilfælde undlade at  

 kræve berigtigelse, såfremt erhververen er en afgiftspligtig  

 person, som udelukkende anvender det pågældende investeringsgode  

 til transaktioner, for hvilken afgiften er fradragsberettiget." Landsskatteretten finder ikke, at momslovens § 43, stk. 3, nr. 5, er i  

 strid med 6. momsdirektivs art. 20, stk. 3. Retten har herved henset til, at  

 afgiftsfri levering, jf. art. 20, stk. 3, tillige findes at omfatte  

 sådanne afgiftsfrie leveringer, som EU´s medlemsstater har vedtaget med  

 hjemmel i 6. momsdirektivs art. 5, stk. 8.
Landsskatteretten finder videre, at virksomhedens overdragelse af  

 driftsmidlerne har været omfattet af  reguleringsforpligtelsen i  

 momslovens § 43, stk. 3, nr. 5. Da køberen har overtaget  

 reguleringsforpligtelsen, er regulering for virksomhedens vedkommende dog  

 undladt.
Da lovens § 43, stk. 3, nr. 5, er en særregel i forhold til §  

 43, stk. 3, nr. 3, kan overdragelsen ikke tillige anses for omfattet af  

 retten til regulering efter denne sidstnævnte bestemmelse, og  

 virksomheden kan derfor ikke anses for berettiget til momsregulering To retsmedlemmer, herunder retsformanden, finder ikke, at told- og  

 skatteregionens tilkendegivelse af 30. august 1999 kan antages at have  

 bibragt virksomheden en retsbeskyttet forventning om at være berettiget  

 til momsregulering efter momslovens §  43, stk. 3, nr. 3.
Retsmedlemmerne har herved lagt vægt på, at der på  

 afgiftsområdet ikke som på skatteområdet er mulighed for  

 opnåelse af bindende forhåndsbeskeder.
En told- og skatteregions  

 udtalelse om de momsmæssige konsekvenser af en påtænkt  

 disposition findes derfor - i hvert tilfælde i det omfang udtalelsen  

 herom beror på ren lovfortolkning - at måtte forstås som en  

 vejledende udtalelse, der ikke har bindende virkning, jf. herved også  

 Landsskatterettens afgørelse i TfS 1999.887. Selv om det som  

 udgangspunkt må påhvile en told- og skatteregion i en situation  

 som den foreliggende at gøre opmærksom på, at der alene er  

 tale om en vejledende udtalelse, findes der ikke i den foreliggende praksis  

 om anvendelse af forventningsprincippet grundlag for at antage at undladelse  

 heraf medfører, at den, som udtalelsen har rettet sig mod, kan  

 støtte rette på forventningsprincippet.
Det bemærkes  

 herved, at det ligger uden for Landsskatterettens kompetence at tage stilling  

 til eventuel erstatning.
Den af repræsentanten påberåbte dom i TfS 1998.139 kan  

 ikke føre til et andet resultat.
Den der omhandlede udtalelse  

 vedrørte således ikke de momsmæssige konsekvenser af en  

 påtænkt disposition, men var en udtalelse afgivet af  

 Skatteministeriets departement under en verserende retssag om, hvorledes det  

 pågældende selskab vedrørende allerede gennemførte  

 dispositioner momsmæssigt skulle stilles.
Dommen er derfor ikke udtryk  

 for, at sagsøgeren kunne støtte ret på  

 forventningsprincippet.
 Et retsmedlem finder, at told- og skatteregionens tilkendegivelse af 30.  

 august 1999 kan antages at have bibragt virksomheden en retsbeskyttet  

 forventning om at være berettiget til momsregulering efter momslovens §  

  43, stk. 3, nr. 3, idet dette retsmedlem - under hensyn til, at  

 prisfastsættelsen skete efter regionens tilkendegivelse var afgivet -  

 har lagt vægt på, at man ved henvendelse til en myndighed i et  

 retssamfund skal kunne tillade sig at regne med svaret.
 Der træffes afgørelse efter stemmeflertallet, og  

 påklagede afgørelse stadfæstes derfor.
