Fremsat den 1. april 2008 af finansministeren (Lars Løkke Rasmussen) Forslag til Lov om ændring af lov om tjenestemænd og forskellige andre love (Ophævelse af den generelle pligtige afgangsalder på 70 år m.v.) § 1 I lov om tjenestemænd, jf. lovbekendtgørelse nr. 531 af 11. juni 2004, som ændret ved § 2 i lov nr. 527 af 24. juni 2005 og § 6 i lov nr. 1587 af 20. december 2006, foretages følgende ændringer:
 1. I § 29 udgår »fylder 70 år eller«.
 2. I overskriften til kapitel 7 ændres »retsassessorer m.v.« til: »andre tjenestemandsansatte jurister ved domstolene«.
 3. I § 34, stk. 1, ændres »retsassessor« til: »tjenestemandsansat jurist ved domstolene«.
 4. I § 34 indsættes efter stk. 1 som nyt stykke:
»Stk. 2 . Dommere og andre tjenestemandsansatte jurister ved domstolene afskediges fra udgangen af den måned, hvori de fylder 70 år.« 5. I § 34, stk. 3, der bliver stk. 4, ændres to steder »justitssekretærer og retsassessorer« til: »andre tjenestemandsansatte jurister ved domstolene«.
 6. Efter § 43 indsættes:
»§ 43 a.
Præster, provster og biskopper afskediges fra udgangen af den måned, hvori de fylder 70 år.« 7. I § 52, stk. 2, 3. pkt., udgår »fylder 70 år eller i øvrigt«.
§ 2 I lov om tjenestemandspension, jf. lovbekendtgørelse nr. 230 af 19. marts 2004, som ændret ved § 3 i lov nr. 527 af 24. juni 2005, lov nr. 1150 af 7. december 2005 og § 5 i lov nr. 1587 af 20. december 2006, foretages følgende ændringer:
 1. I § 7, stk. 1 ,  ændres »det tidspunkt, hvor den pågældende skulle have været afskediget fra sin stilling på grund af alder« til: »udgangen af den måned, hvori den pågældende fylder 70 år«.
 2. I § 12, stk. 3, 3. pkt., ændres »den pligtige afgangsalder« til: »udgangen af den måned, hvori den pågældende ville være fyldt 70 år«.
§ 3 I lov om pensionering af flyveledere, jf. lovbekendtgørelse nr. 674 af 31. juli 1995, foretages følgende ændring:
 1. I § 2, stk. 1 og 2 ,  ændres »den aldersgrænse, der er fastsat som afgangsalder for tjenestemænd i almindelighed« til: »udgangen af den måned, hvori den pågældende fylder 70 år«.
§ 4 I lov om hegn, jf. lovbekendtgørelse nr. 59 af 19. januar 2007, foretages følgende ændring:
 1. § 29, stk. 2, 1. pkt., ophæves.
§ 5 I lov om mark- og vejfred, jf. lovbekendtgørelse nr. 61 af 19. januar 2007, foretages følgende ændring:
 1. § 22, stk. 2, 1. pkt., ophæves.
§ 6 I lov om arbejdsskadesikring, jf. lovbekendtgørelse nr. 154 af 7. marts 2006, som ændret senest ved § 7 i lov nr. 577 af 6. juni 2007, foretages følgende ændring:
 1. § 61, stk. 5, 3. pkt . ,  ophæves.
§ 7 I retsplejeloven, jf. lovbekendtgørelse nr. 1261 af 23. oktober 2007, foretages følgende ændring:
 1. § 1021, stk. 7, ophæves.
§ 8 I lov om Arbejdsgivernes Elevrefusion, jf. lovbekendtgørelse nr. 977 af 20. juli 2007, foretages følgende ændring:
 1. § 3, stk. 3, 3. pkt., ophæves.
§ 9 Stk. 1. Loven træder i kraft dagen efter bekendtgørelsen i Lovtidende.
 Stk. 2. Tjenestemandslovens § 29, som ændret ved denne lovs § 1, nr. 1, berører ikke ansøgte eller uansøgte afskedigelser, der er foretaget før lovens ikrafttræden.
§ 10 Stk. 1. Lovens §§ 4-8 gælder ikke for Færøerne.
 Stk. 2. Loven gælder ikke for Grønland, men lovens § 6 kan ved kongelig anordning sættes i kraft for Grønland med de ændringer, som de særlige grønlandske forhold tilsiger.
Bemærkninger til lovforslaget Almindelige bemærkninger 1. Lovforslagets formål, baggrund og indhold Lovforslaget har til formål at ophæve den generelle pligtige afgangsalder på 70 år for tjenestemænd og visse andre aldersgrænser.
 Forslaget skal navnlig ses på baggrund af aftalen af 20. juni 2006 mellem regeringen (Venstre og Det Konservative Folkeparti) og Socialdemokraterne, Dansk Folkeparti og Det Radikale Venstre om fremtidens velstand og velfærd og investeringer i fremtiden, hvorefter der generelt ikke bør være pligtige aldersgrænser for tilbagetrækning fra arbejdsmarkedet.
 Ifølge regeringsgrundlaget, Mulighedernes Samfund, fra november 2007 vil regeringen ophæve den pligtige afgangsalder, der gælder i forhold til tjenestemandsloven, således at tjenestemænd ikke afskediges, fordi de fylder 70 år.
 Lovforslaget indeholder i overensstemmelse hermed forslag om ophævelse af tjenestemandslovens regler om en generel pligtig afgangsalder på 70 år samt konsekvensændringer.
 Lovforslaget indeholder endvidere efter aftale med de berørte ministerier forslag om ophævelse af aldersgrænserne for synsmænd i lov om hegn, vurderingsmænd i lov om mark- og vejfred, bestyrelsesmedlemmer i Arbejdsmarkedets Erhvervssygdomssikring, medlemmer af politiklagenævn samt bestyrelsesmedlemmer i Arbejdsgivernes Elevrefusion.
2. Gældende regler 2.1. Den generelle pligtige afgangsalder for tjenestemænd Efter tjenestemandslovens § 29 afskediges tjenestemænd i staten og folkekirken fra udgangen af den måned, hvori de fylder 70 år eller opnår den alder, der efter den øvrige lovgivning er foreskrevet som aldersgrænse for vedkommende stilling, eller opnår den alder over 60 år, som er fastsat ved aftale, jf. tjenestemandslovens § 45.
Den nugældende regel stammer fra tjenestemandsreformen i 1969, men også de tidligere love om statens tjenestemænd indeholdt bestemmelser om pligtig afgangsalder.
Efter 1919-loven var enhver tjenestemand således forpligtet til at søge sin afsked fra udgangen af den måned, hvori vedkommende fyldte 70 år.
Denne bestemmelse gjaldt dog ikke for dommere, for hvem der først i 1933 blev indført en aldersgrænse, jf. nedenfor pkt. 3.2.
Der er i dag ikke mulighed for, at ansættelsen kan fortsætte på tjenestemandsvilkår, efter at tjenestemanden er fyldt 70 år.
Selv om både ansættelsesmyndigheden og tjenestemanden måtte ønske, at tjenestemanden skal fortsætte, skal den pågældende således afskediges fra tjenestemandsstillingen fra udgangen af den måned, hvori vedkommende fylder 70 år.
Hvis ansættelsesmyndigheden og tjenestemanden ønsker, at den pågældende skal fortsætte efter det 70. år, må ansættelsesmyndigheden og den pågældende inden for rammerne af reglerne om aflønning af pensionerede indgå en individuel aftale om ansættelse og om vilkårene for ansættelsen.
En sådan aftale kan ikke indeholde bestemmelser om fortsat optjening af tjenestemandspension, selv om den pågældende ikke har opnået den højeste pensionsalder på 37 år.
2.2. Særligt om dommere, der er udpeget som dommere i Tjenestemandsretten Formanden for Tjenestemandsretten og dennes stedfortræder udpeges af Højesterets præsident blandt Højesterets dommere.
To andre dommere og disses stedfortrædere udpeges af præsidenten for Østre Landsret blandt Østre Landsrets dommere.
 De dommere, der er udpeget som dommere i Tjenestemandsretten, er tillige dommere i Den Kommunale og Regionale Tjenestemandsret, jf. § 1, stk. 2, i lov om en kommunal og regional tjenestemandsret.
 Udpegningen gælder efter tjenestemandslovens § 52, stk. 2, 3. pkt., indtil udløbet af den måned, hvori den pågældende fylder 70 år eller i øvrigt ikke længere opfylder betingelserne for at kunne udpeges.
3. Overvejelser om ændring af reglerne 3.1. Den generelle pligtige afgangsalder for tjenestemænd Der bør som nævnt i velfærdsaftalen fra 2006 generelt ikke være pligtige aldersgrænser for tilbagetrækning fra arbejdsmarkedet, hverken i lovgivningen eller i overenskomster.
Hvornår man skal stoppe på arbejdsmarkedet, skal ikke afgøres af utidssvarende regler.
 De ansatte bør således ikke tvinges ud af arbejdsmarkedet, fordi de når en bestemt alder, men bør have mulighed for at fortsætte, så længe de har lyst og evne til det.
 Der er i dag relativt få tjenestemænd, der forbliver ansat, til de når den pligtige afgangsalder på 70 år, men bl.a. i lyset af den generelt stigende levealder bør tjenestemandslovgivningen ikke indeholde barrierer for, at tjenestemænd kan fortsætte, efter at de er fyldt 70 år.
 Det foreslås derfor at ophæve den generelle pligtige afgangsalder på 70 år i tjenestemandslovens § 29.
Forslaget omfatter som udgangspunkt alle tjenestemænd i staten og folkekirken, herunder tjenestemænd, der i forbindelse med opgaveomlægninger eller selskabsdannelser har opretholdt deres ansættelsesforhold til staten under tjeneste i forskellige myndigheder, f.eks. kommuner og færøske myndigheder, eller aktieselskaber m.v. (udlånte tjenestemænd). Finansministeriet er rede til med de færøske myndigheder at drøfte eventuelle konkrete problemer, der måtte opstå som følge af, at den generelle pligtige afgangsalder på 70 år ophæves for udlånte tjenestemænd.
Finansministeriet vil i den forbindelse være indstillet på at acceptere, at de færøske myndigheder, hvis de måtte ønske det, bringer udlånet til ophør, når en udlånt tjenestemand fylder 70 år.
I givet fald vil de danske myndigheder tilbyde den pågældende tjenestemand en anden passende stilling, som vedkommende har pligt til at overtage.
Hvis dette ikke er muligt, vil tjenestemanden blive afskediget med pension efter de almindelige regler herom.
 Forslaget får endvidere direkte betydning bl.a. for tjenestemænd i »den lukkede gruppe« i folkeskolen m.v.
For enkelte grupper af tjenestemænd er der dog behov for særlige overvejelser af spørgsmålet om pligtig afgangsalder.
Det drejer sig om dommere og andre tjenestemandsansatte jurister ved domstolene samt præster, provster og biskopper.
På den baggrund er disse grupper ikke omfattet af forslaget om at ophæve den pligtige afgangsalder på 70 år.
Der henvises til pkt. 3.2 om dommere og andre tjenestemandsansatte jurister ved domstolene og pkt. 3.3 om tjenestemænd i folkekirken.
 For så vidt angår statens tjenestemænd i Grønland henvises til pkt. 5.
 Forslaget vil direkte berøre ca. 43.000 tjenestemænd.
Den foreslåede ophævelse af tjenestemandslovens pligtige afgangsalder på 70 år vil indebære, at der kan ske ansættelse på tjenestemandsvilkår, selv om den, der ansættes, er fyldt 70 år, og at tjenestemænd kan forblive ansat på tjenestemandsvilkår, selv om de fylder 70 år.
Der skal således ikke indgås kollektive eller individuelle aftaler om ophævelse af denne afgangsalder.
En ophævelse af den pligtige afgangsalder på 70 år har ikke betydning for tjenestemændenes ret til at søge sig afskediget, og de vil i forhold til retten til pension være stillet på samme måde som hidtil, hvis de vælger at søge sig afskediget ved det fyldte 70. år.
Der er således efter Finansministeriets opfattelse ikke noget tjenestemandsretligt til hinder for at ophæve den pligtige afgangsalder på 70 år.
 Tjenestemænd, der ansættes eller fortsætter efter det fyldte 70. år, vil være omfattet af tjenestemandslovgivningen og herunder optjene pensionsalder, indtil de opnår den højeste pensionsalder på 37 år.
Ansættelsesforholdet fortsætter, indtil tjenestemanden afskediges efter ansøgning eller uden ansøgning.
Saglige grunde til uansøgt afsked kan på samme måde som for tjenestemænd under 70 år f.eks. være sygdom eller uegnethed.
Alder vil derimod ikke længere være en saglig afskedsgrund, medmindre der i lovgivningen er fastsat en aldersgrænse, eller der er aftalt en pligtig afgangsalder.
Ophævelsen af den generelle pligtige afgangsalder på 70 år berører ikke ansøgte eller uansøgte afskedigelser, der er foretaget før lovens ikrafttræden.
En tjenestemand, der før lovens ikrafttræden er afskediget ansøgt eller uansøgt på grund af den nuværende generelle afgangsalder på 70 år, fratræder således på det fastsatte fratrædelsestidspunkt, også selv om tjenestemanden først fylder 70 år efter lovens ikrafttræden.
Der vil dog ikke være noget til hinder for, at ansættelsesmyndigheden kan trække afskedigelsen tilbage, hvis ansættelsesmyndigheden og tjenestemanden er enige om, at ansættelsesforholdet skal fortsætte.
Ansættelsesforholdet fortsætter i givet fald uændret på tjenestemandsvilkår.
3.2. Dommere og andre tjenestemandsansatte jurister ved domstolene Grundlovens § 64 om dommernes uafhængighed har følgende ordlyd:
»§ 64. Dommerne har i deres kald alene at rette sig efter loven.
De kan ikke afsættes uden ved dom, ej heller forflyttes mod deres ønske, uden for de tilfælde, hvor en omordning af domstolene finder sted.
Dog kan den dommer, der har fyldt sit 65. år, afskediges, men uden tab af indtægter indtil det tidspunkt, til hvilket han skulle være afskediget på grund af alder.« Når det i bestemmelsen fastslås, at administrativ afskedigelse af en dommer, som er fyldt 65 år, skal ske uden tab af indtægter, skyldes det, at der af hensyn til dommernes uafhængighed ikke skal være mulighed for fra administrationens (regeringens) side at lægge økonomisk pres på en dommer.
Ordene »indtil det tidspunkt, til hvilket han skulle være afskediget på grund af alder« blev indføjet i grundlovens § 64 ved grundlovsrevisionen i 1953, efter at lovgivningsmagten i 1933 havde valgt i tjenestemandsloven at indsætte en fast aldersgrænse på 70 år for dommere.
Indtil da havde der ikke været nogen aldersgrænse for dommere.
Efter regeringens opfattelse vil bestemmelsen i grundlovens § 64, 3. punktum, 2. led, uanset sin ordlyd næppe være til hinder for, at den afgangsalder på 70 år for dommere, som i dag er fastsat i tjenestemandsloven, ophæves, uden at der samtidig fastsættes en anden aldersgrænse.
Det skyldes, at formålet med at indføre reglen i grundlovens § 64, 3. punktum, 2. led, næppe kan antages at have været at fastslå som en bindende forudsætning, at der i lovgivningen skal være fastsat regler om tvungen afskedigelse af dommere på grund af alder.
Det bemærkes herved, at baggrunden for, at de nævnte ord blev indføjet i bestemmelsen ved grundlovsrevisionen i 1953, synes at have været et ønske om, at det økonomiske privilegium for dommere, som afskediges administrativt, ikke i en situation, hvor lovgivningsmagten havde valgt at indføre en fast aldersgrænse for dommere, udstrækkes ud over det tidspunkt, hvor vedkommende under alle omstændigheder skulle have været afskediget.
I denne situation, hvor der i lovgivningen var blevet indført en fast aldersgrænse, kan hensynet til at forhindre enhver risiko for at lægge økonomisk pres på en dommer således ikke begrunde, at det økonomiske privilegium udstrækkes til tiden efter, at vedkommende dommer under alle omstændigheder skulle være fratrådt på grund af alder.
 Uanset at en eventuel ophævelse af aldersgrænsen for dommere ikke ses at rejse spørgsmål i forhold til grundloven, er det regeringens opfattelse, at en sådan ophævelse i forhold til dommere og andre tjenestemandsansatte jurister ved domstolene forudsætter særlige overvejelser.
 I disse overvejelser må indgå, at der med henblik på at sikre domstolenes uafhængighed gælder særlige regler for adgangen til at afskedige dommere og andre tjenestemandsansatte jurister ved domstolene.
 Det må også indgå i overvejelserne, at en ordning, hvor der ikke gælder en fast aldersgrænse for dommere, i givet fald ville indebære, at en dommer, som afskediges administrativt på grund af alderssvækkelse, ville have ret til at oppebære fuld løn resten af sin levetid, jf. ovenfor om grundlovens § 64.
På den anførte baggrund er dommere og andre tjenestemandsansatte jurister ved domstolene ikke omfattet af forslaget om at ophæve den gældende 70-års-grænse.
En stillingtagen på dette område bør således afvente, at Finansministeriet og Justitsministeriet sammen med domstolene og Domstolsstyrelsen har overvejet de særlige spørgsmål, som en eventuel ophævelse af den gældende aldersgrænse for dommere og andre tjenestemandsansatte jurister ved domstolene kan give anledning til.
Disse overvejelser afsluttes inden udgangen af april 2008 med henblik på eventuelt at fremsætte ændringsforslag inden 3. behandlingen.
 Det forhold, at lovforslagets ophævelse af aldersgrænsen på 70 år ikke omfatter dommere, indebærer, at en person heller ikke kan fortsætte som f.eks. medlem af et råd eller nævn efter sit fyldte 70. år i de tilfælde, hvor der i lovgivningen stilles krav om, at den pågældende skal være dommer eller opfylde betingelserne herfor.
3.3. Tjenestemænd i folkekirken Spørgsmålet om pligtig afgangsalder for tjenestemandsansatte præster, provster og biskopper forudsætter særlige overvejelser under hensyntagen til de særlige forhold for disse stillinger.
I disse overvejelser må bl.a. indgå, at spørgsmålet om afgangsalder har væsentlig betydning for udøvelsen af den ret til at vælge præster og biskopper, der efter lovgivningen tilkommer folkekirkens demokratiske organer (kaldsretten). Præster vælges således som alt overvejende hovedregel af pastoratets menighedsråd, mens biskopper vælges af stiftets menighedsrådsmedlemmer.
Præster ansættes herefter af kirkeministeren, mens provster og biskopper er kongeligt udnævnte.
På den anførte baggrund er præster, provster og biskopper ikke omfattet af forslaget om at ophæve den gældende 70-års-grænse.
En stillingtagen til, hvordan den pligtige afgangsalder for præster, provster og biskopper kan ophæves eller ændres, bør således afvente, at Kirkeministeriet sammen med folkekirkens interessenter har overvejet de særlige spørgsmål for disse stillinger.
Disse overvejelser vil ske samtidig med overvejelserne om ansættelse af nyudnævnte biskopper på længerevarende åremål.
For kirke- og kirkegårdsfunktionærer gør hensynet til kaldsretten sig derimod ikke gældende.
Det vil derfor være ubetænkeligt at lade den foreslåede ophævelse af den pligtige afgangsalder på 70 år gælde umiddelbart for disse grupper.
3.4. Dommere, der er udpeget som dommere i Tjenestemandsretten Efter tjenestemandslovens § 52, stk. 2, 3. pkt., gælder udpegningen af højesteretsdommere og landsdommere til hvervet som dommer i Tjenestemandsretten indtil udløbet af den måned, hvori den pågældende fylder 70 år.
 Efter Finansministeriets opfattelse er reglen overflødig, da det samtidig fremgår af bestemmelsen, at dommeres udpegning som dommer i Tjenestemandsretten gælder indtil udløbet af den måned, hvori den pågældende ikke længere opfylder betingelserne for at kunne udpeges.
Det foreslås derfor, at denne 70-års-regel ophæves.
Dermed vil udpegningen som dommer i Tjenestemandsretten som hidtil altid ophøre samtidig med, at den pågældende ophører med at være højesteretsdommer henholdsvis landsdommer, uanset årsagen hertil.
 Forslaget vil få tilsvarende virkning for Den Kommunale og Regionale Tjenestemandsret, da de dommere, der er udpeget som dommere i Tjenestemandsretten, tillige er dommere i Den Kommunale og Regionale Tjenestemandsret.
 Beskæftigelsesministeriet overvejer at søge den tilsvarende bestemmelse i § 4, stk. 1, i lov nr. 106 af 26. februar 2008 om Arbejdsretten og faglige voldgiftsretter ændret.
3.5. Aldersgrænser i den øvrige lovgivning Efter aftale med Ministeriet for Fødevarer, Landbrug og Fiskeri foreslås det at ophæve de gældende 70-års-grænser for synsmænd efter hegnsloven og vurderingsmænd efter mark- og vejfredsloven, jf. lovforslagets §§ 4 og 5.
 Endvidere foreslås det efter aftale med Beskæftigelsesministeriet at ophæve den gældende 67-års-grænse for udpegning til bestyrelsen for Arbejdsmarkedets Erhvervssygdomssikring, jf. lovforslagets § 6.
 Efter aftale med Justitsministeriet foreslås det endvidere at ophæve den gældende 70-års-grænse for medlemmer af politiklagenævn, jf. lovforslagets § 7.
 Endelig forslås det efter aftale med Undervisningsministeriet at ophæve den gældende 67-års-grænse for udpegningen til bestyrelsen for Arbejdsgivernes Elevrefusion, jf. lovforslagets § 8.
 I øvrigt vil de berørte ministerier stille forslag om ophævelse af forskellige andre pligtige afgangsaldre og aldersgrænser i forbindelse med revision af lovgivning inden for deres ressortområder.
Det forudsættes, at de berørte ministerier foretager tilsvarende ændringer i bestemmelser om pligtig afgangsalder i ansættelsesbekendtgørelser m.v. for tjenestemandslignende ansatte.
Det gælder f.eks.
Undervisningsministeriets bekendtgørelse nr. 101 af 1. februar 2007 om ansættelsesvilkår for tjenestemandslignende ansatte ved institutioner for erhvervsrettet uddannelse og kostafdelinger.
3.6. Aftalte afgangsaldre Forslaget berører ikke finansministerens og centralorganisationernes adgang til inden for rammerne af lovgivningen om forbud mod forskelsbehandling på arbejdsmarkedet m.v. at indgå aftaler om pligtig afgangsalder, herunder ændre og ophæve allerede indgåede aftaler, jf. tjenestemandslovens § 45.
 Aftaler om en lavere pligtig afgangsalder end 70 år er bl.a. indgået for visse tjenestemænd i politiet (63 år), forsvaret (60 år) og kriminalforsorgen (63 år). Det drejer sig om i alt ca. 25.000 tjenestemænd.
Det fremgår af velfærdsaftalen, at regeringen vil forhandle med de berørte tjenestemandsorganisationer om at løfte de aftalte pligtige afgangsaldre i bl.a. politiet, forsvaret og kriminalforsorgen.
Finansministeriet har i overensstemmelse hermed fremsat forslag herom i forbindelse med aftale- og overenskomstforhandlingerne i 2008, men der er ikke opnået enighed.
 De igangværende forhandlinger mellem Finansministeriet og de berørte tjenestemandsorganisationer om at sikre mulighed for at fravige de aftalte pligtige afgangsaldre i individuelle tilfælde fortsættes ligeledes som nævnt i velfærdsaftalen.
4. Konsekvensændringer i tjenestemandspensionsloven Den foreslåede ophævelse af den pligtige afgangsalder på 70 år nødvendiggør en ændret formulering af tjenestemandspensionslovens bestemmelser om beregning af kvalificeret svagelighedspension og ægtefællepension.
En tjenestemand, hvis erhvervsevne er nedsat til en tredjedel eller derunder, har ved afsked af denne årsag ret til kvalificeret svagelighedspension.
Den kvalificerede svagelighedspension fastsættes på grundlag af den pensionsalder, tjenestemanden ville have opnået ved forbliven i tjeneste indtil »det tidspunkt, hvor den pågældende skulle have været afskediget fra sin stilling på grund af alder«, jf. tjenestemandspensionslovens § 7, stk. 1.
 Denne bestemmelse indebærer, at tjenestemandspensionen beregnes efter den pensionsalder, tjenestemanden ville have opnået ved fratræden ved udgangen af den måned, hvori den pågældende fylder 70 år.
 Ægtefællepension beregnes efter den af tjenestemanden optjente pensionsalder, dog mindst efter 15 års pensionsalder. Ægtefællepensionen efter en tjenestemand, der oppebar kvalificeret svagelighedspension, beregnes efter den optjente pensionsalder med tillæg af perioden, hvori afdøde oppebar kvalificeret svagelighedspension. Ægtefællepensionen kan dog ikke i noget tilfælde beregnes efter en pensionsalder, der overstiger den pensionsalder, som tjenestemanden kunne have opnået ved »den pligtige afgangsalder«, jf. tjenestemandspensionslovens § 12, stk. 3, 3. pkt.
 Også i denne bestemmelse er der tale om beregning efter den pensionsalder, som tjenestemanden kunne have opnået ved fratræden ved udgangen af den måned, hvori den pågældende ville være fyldt 70 år.
 Det foreslås derfor at ændre tjenestemandspensionslovens § 7, stk. 1, og § 12, stk. 3, 3. pkt., således at den gældende retstilstand opretholdes.
5. Konsekvenser for andre grupper af ansatte Forslaget om at ophæve den pligtige afgangsalder på 70 år for tjenestemænd har direkte betydning for de lærere m.v., der i forbindelse med overførslen af folkeskolen og en række undervisningsområder til kommunerne og amtskommunerne i 1993 blev omfattet af lov om tjenestemænd i folkeskolen m.v. (»den lukkede gruppe«), jf. § 2 i lov om tjenestemænd i folkeskolen m.v. (lovbekendtgørelse nr. 679 af 17. september 1998 med senere ændringer).
 Forslaget har endvidere direkte betydning for tjenestemænd, som i henhold til lovgivningen om kommunalreformen er overført til visse selvejende institutioner, jf. § 13 i lov nr. 590 af 24. juni 2005 og CVU-lovens § 26, stk. 4, som affattet ved § 1, nr. 3, i lov nr. 591 af 24. juni 2005.
 Det forudsættes, at der foretages ændringer i bestemmelser om pligtig afgangsalder for kommunale og regionale tjenestemænd svarende til de ændringer, der ved loven gennemføres for tjenestemænd i staten.
 Finansministeriet har i forbindelse med aftale- og overenskomstforhandlingerne i 2008 på det statslige område fremsat forslag om, at aldersgrænsen i de kollektive overenskomsters dækningsområde ophæves, og der er opnået enighed herom.
Lovforslaget omfatter ikke statens tjenestemænd i Grønland.
Efter § 29 i lov om statens tjenestemænd i Grønland afskediges tjenestemænd i Grønland fra udgangen af den måned, hvori de fylder 65 år eller opnår den alder over 60 år, som er fastsat ved aftale.
En tilsvarende afgangsalder er fastsat i landstingslovgivningen om Grønlands hjemmestyres og de grønlandske kommuners tjenestemænd.
En stillingtagen til, om den pligtige afgangsalder for statens tjenestemænd i Grønland bør ophæves, bør afvente, at Finansministeriet har drøftet spørgsmålet med hjemmestyret.
6. Økonomiske og administrative konsekvenser for det offentlige Lovforslaget skønnes ikke at indebære økonomiske eller administrative konsekvenser af betydning for staten, kommunerne og regionerne.
7. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
8. Miljømæssige konsekvenser Lovforslaget har ingen miljømæssige konsekvenser.
9. Administrative konsekvenser for borgerne Lovforslaget har ingen administrative konsekvenser for borgerne.
10. Forholdet til EU-retten Lovforslaget indeholder ikke EU-retlige aspekter.
 11. Høring m.v.
 Lovforslaget har været i høring hos Domstolsstyrelsen, Centralorganisationernes Fællesudvalg, Offentligt Ansattes Organisationer, Stats- og Kommunalt Ansattes Forhandlingsfællesskab, Akademikernes Centralorganisation, Grønlands hjemmestyre, Færøernes landsstyre, Advokatrådet, KL, Danske Regioner, Kommunernes Lønningsnævn, Regionernes Lønnings- og Takstnævn, Kommunale Tjenestemænd og Overenskomstansatte og Sundhedskartellet.
 Lovforslaget har i henhold til tjenestemandslovens § 48 været forhandlet med tjenestemændenes centralorganisationer.
Sammenfattende skema Bemærkninger til lovforslagets enkelte bestemmelser (lov om tjenestemænd) Til nr. 1 Efter tjenestemandslovens § 29 afskediges tjenestemænd fra udgangen af den måned, hvori de fylder 70 år eller opnår den alder, der efter den øvrige lovgivning er foreskrevet som aldersgrænse for vedkommende stilling, eller opnår den alder over 60 år, som er fastsat ved aftale, jf. tjenestemandslovens § 45.
Det foreslås at ophæve den generelle pligtige afgangsalder på 70 år for tjenestemænd.
Forslaget indebærer, at der kan ske ansættelse på tjenestemandsvilkår, selv om den, der ansættes, er fyldt 70 år, og at tjenestemænd kan forblive ansat på tjenestemandsvilkår, selv om de fylder 70 år.
Ansættelsesforholdet fortsætter således, efter at tjenestemanden er fyldt 70 år, indtil tjenestemanden afskediges efter ansøgning eller uden ansøgning.
Saglige grunde til uansøgt afsked kan f.eks. være sygdom eller uegnethed.
Alder vil derimod ikke længere være en saglig afskedsgrund, medmindre der er i lovgivningen er fastsat en aldersgrænse, eller der er aftalt en pligtig afgangsalder.
 Tjenestemænd, der ansættes eller fortsætter efter det fyldte 70. år, vil være omfattet af tjenestemandslovgivningen og herunder optjene pensionsalder, hvis de ikke har opnået den højeste pensionsalder på 37 år.
 Den foreslåede bestemmelse omfatter ikke dommere og andre tjenestemandsansatte jurister ved domstolene samt præster, provster og biskopper, jf. forslaget til § 1, nr. 4 og 6 (tjenestemandslovens § 34, stk. 2, og § 43 a).
Til nr. 2 Der er tale om en redaktionel ændring.
Til nr. 3 Efter tjenestemandslovens § 34, stk. 1, kan ansættelse som dommer og retsassessor kun ske som varig ansættelse.
Det foreslås, at alle tjenestemandsansatte jurister ved domstolene omfattes af denne regel.
Bestemmelsen vil således også omfatte ansatte i stillinger som f.eks. administrationschef ved de overordnede domstole, der normalt har judicielle opgaver.
Til nr. 4 Den foreslåede bestemmelse, der indsættes i tjenestemandslovens kapitel 7 om særbestemmelser for dommere og retsassessorer m.v., opretholder den hidtidige pligtige afgangsalder på 70 år for dommere og andre tjenestemandsansatte jurister ved domstolene, jf. pkt. 3.2 i de almindelige bemærkninger.
Det er ikke fundet nødvendigt at opretholde henvisningen i tjenestemandslovens § 29 til aldersgrænser, der er foreskrevet efter den øvrige lovgivning for vedkommende stilling, idet der ikke er foreskrevet sådanne aldersgrænser for dommere og andre tjenestemandsansatte jurister ved domstolene.
Det er heller ikke nødvendigt at opretholde den gældende henvisning til aftalte afgangsaldre, idet det ikke er aktuelt at indgå sådanne aftaler for disse grupper.
Til nr. 5 Efter tjenestemandslovens § 34, stk. 3, gælder en række af tjenestemandslovens bestemmelser ikke eller ikke fuldt ud for justitssekretærer og retsassessorer.
Det drejer sig om bestemmelserne i § 12, stk. 2 og 3, om stillingsforandring, §§ 19-25 om suspension, disciplinærforfølgning og injuriesøgsmål samt § 53, stk. 1, nr. 2, og stk. 4, § 54 og § 54 a, stk. 2, om Tjenestemandsrettens kompetence.
Bestemmelserne i §§ 28 og 31 om afsked gælder kun for justitssekretærer og retsassessorer, når disse kan afskediges administrativt uden ansøgning.
 Det foreslås, at alle tjenestemandsansatte jurister ved domstolene, bortset fra dommere, omfattes af undtagelsesbestemmelserne i § 34, stk. 3, der efter forslaget bliver § 34, stk. 4.
 Stillingsbetegnelsen justitssekretær er ved lov nr. 538 af 8. juni 2006 om ændring af retsplejeloven og forskellige andre love (Politi- og domstolsreform) afskaffet med virkning fra 1. januar 2007.
 Personer, der er udnævnt til justitssekretær før 1. januar 2007, har bevaret denne stillingsbetegnelse, jf. bemærkningerne til retsplejelovsændringen (Folketingstidende 2005-06, tillæg A, side 5137), og tjenestemandslovens § 34, stk. 3, der bliver stk. 4, finder fortsat anvendelse for disse.
Til nr. 6 Den foreslåede bestemmelse, der indsættes i tjenestemandslovens kapitel 9 om særbestemmelser for folkekirkens tjenestemænd, opretholder den hidtidige pligtige afgangsalder på 70 år for præster, provster og biskopper, jf. pkt. 3.3 i de almindelige bemærkninger.
Det er ikke fundet nødvendigt at opretholde henvisningen i tjenestemandslovens § 29 til aldersgrænser, der er foreskrevet efter den øvrige lovgivning for vedkommende stilling, idet der ikke er foreskrevet sådanne aldersgrænser for præster, provster og biskopper.
Det er heller ikke nødvendigt at opretholde den gældende henvisning til aftalte afgangsaldre, idet det ikke er aktuelt at indgå sådanne aftaler for disse grupper.
Til nr. 7 Det foreslås at ophæve den særlige regel i tjenestemandslovens § 52, stk. 2, 3. pkt., hvorefter udpegningen af højesteretsdommere og landsdommere til hvervet som dommer i Tjenestemandsretten gælder indtil udløbet af den måned, hvori den pågældende fylder 70 år.
 Efter Finansministeriets opfattelse er bestemmelsen overflødig, da det samtidig fremgår af bestemmelsen, at dommeres udpegning som dommer i Tjenestemandsretten gælder indtil udløbet af den måned, hvori den pågældende ikke længere opfylder betingelserne for at kunne udpeges.
 Dermed vil udpegningen som dommer i Tjenestemandsretten som hidtil altid ophøre samtidig med, at den pågældende ophører med at være højesteretsdommer henholdsvis landsdommer, uanset årsagen hertil.
Til § 2 (lov om tjenestemandspension) Til nr. 1 og 2 De foreslåede bestemmelser indeholder ændringer i tjenestemandspensionslovens bestemmelser om beregning af kvalificeret svagelighedspension og ægtefællepension som konsekvens af den foreslåede ophævelse af den pligtige afgangsalder på 70 år for tjenestemænd.
En tjenestemand, hvis erhvervsevne er nedsat til en tredjedel eller derunder, har ved afsked af denne årsag ret til kvalificeret svagelighedspension.
Den kvalificerede svagelighedspension fastsættes på grundlag af den pensionsalder, tjenestemanden ville have opnået ved forbliven i tjeneste indtil »det tidspunkt, hvor den pågældende skulle have været afskediget fra sin stilling på grund af alder«, jf. tjenestemandspensionslovens § 7, stk. 1.
 Denne bestemmelse indebærer, at tjenestemandspensionen beregnes efter den pensionsalder, tjenestemanden ville have opnået ved fratræden ved udgangen af den måned, hvori den pågældende fylder 70 år.
 Ægtefællepension beregnes efter den af tjenestemanden optjente pensionsalder, dog mindst efter 15 års pensionsalder. Ægtefællepensionen efter en tjenestemand, der oppebar kvalificeret svagelighedspension, beregnes efter den optjente pensionsalder med tillæg af perioden, hvori afdøde oppebar kvalificeret svagelighedspension. Ægtefællepensionen kan dog ikke i noget tilfælde beregnes efter en pensionsalder, der overstiger den pensionsalder, som tjenestemanden kunne have opnået ved »den pligtige afgangsalder«, jf. tjenestemandspensionslovens § 12, stk. 3, 3. pkt.
 Også i denne bestemmelse er der tale om beregning efter den pensionsalder, som tjenestemanden kunne have opnået ved fratræden ved udgangen af den måned, hvori den pågældende ville være fyldt 70 år.
 Det foreslås derfor at ændre tjenestemandspensionslovens § 7, stk. 1, og § 12, stk. 3, 3. pkt., således at den gældende retstilstand opretholdes.
Til § 3 (lov om pensionering af flyveledere) Til nr. 1 Den foreslåede bestemmelse indeholder ændringer i lov om pensionering af flyveledere som konsekvens af den foreslåede ophævelse af den pligtige afgangsalder på 70 år for tjenestemænd.
Efter § 2, stk. 1, i lov om pensionering af flyveledere forhøjes pensionsalderen med indtil 7 år for flyveledere, der afskediges som følge af, at de har nået den for stillingen fastsatte (aftalte) aldersgrænse, dog højst indtil den pensionsalder, som tjenestemanden ville have opnået, hvis tjenesten var blevet fortsat indtil »den aldersgrænse, der er fastsat som afgangsalder for tjenestemænd i almindelighed«.
Tilsvarende gælder lovens § 2, stk. 2.
 Pensionsalderen kan således ikke overstige den pensionsalder, tjenestemanden ville have opnået, hvis tjenesten var blevet fortsat indtil udgangen af den måned, hvori den pågældende fylder 70 år.
 Det foreslås derfor at ændre de to bestemmelser, således at den gældende retstilstand opretholdes.
Til § 4 (lov om hegn) Til nr. 1 Hegnslovens § 29, stk. 2, 1. pkt., indeholder en aldersgrænse på 70 år for beskikkelse af synsmænd.
Det foreslås, at der samtidig med ophævelse af aldersgrænsen på 70 år for tjenestemænd sker ophævelse af denne bestemmelse.
Til § 5 (lov om mark- og vejfred) Til nr. 1 Mark- og vejfredslovens § 22, stk. 2, 1. pkt., indeholder en aldersgrænse på 70 år for beskikkelse af vurderingsmænd.
Det foreslås, at der samtidig med ophævelse af aldersgrænsen på 70 år for tjenestemænd sker ophævelse af denne bestemmelse.
Til § 6 (lov om arbejdsskadesikring) Til nr. 1 Det foreslås at ophæve reglen i arbejdsskadelovens § 61, stk. 5, 3. pkt., om, at ingen kan udpeges til bestyrelsen for Arbejdsmarkedets Erhvervssygdomssikring efter det fyldte 67. år.
Arbejdsmarkedets Erhvervssygdomssikring ledes af en direktør og af en bestyrelse, der består af en formand og 20 andre medlemmer.
De 20 medlemmer af bestyrelsen udpeges af arbejdsmarkedets parter.
Formanden må ikke have tilknytning til en arbejdsgiver- eller arbejdstagerorganisation.
 Bestyrelsens formand og øvrige medlemmer udpeges for 4 år ad gangen, og genvalg kan finde sted.
Til § 7 (retsplejeloven) Til nr. 1 Det foreslås, at 70-års-aldersgrænsen i retsplejelovens § 1021, stk. 7, for medlemmer af politiklagenævn ophæves.
Til § 8 (lov om Arbejdsgivernes Elevrefusion) Bestemmelsen i § 3, stk. 3, 3. pkt., i lov om Arbejdsgivernes Elevrefusion om, at ingen kan udpeges til bestyrelsen for Arbejdsgivernes Elevrefusion efter det fyldte 67. år, foreslås ophævet som følge af forslaget om ophævelse af den generelle pligtige afgangsalder på 70 år for tjenestemænd.
Til § 9 Det foreslås i stk. 1, at loven træder i kraft dagen efter bekendtgørelsen i Lovtidende.
 I stk. 2 foreslås det, at ansøgte eller uansøgte afskedigelser, der er foretaget før lovens ikrafttræden, ikke berøres af ophævelsen af den generelle pligtige afgangsalder på 70 år.
 Den foreslåede bestemmelse indebærer, at en tjenestemand, der før lovens ikrafttræden er afskediget ansøgt eller uansøgt på grund af den nuværende generelle pligtige afgangsalder på 70 år, fratræder på det fastsatte fratrædelsestidspunkt, også selv om tjenestemanden først fylder 70 år efter lovens ikrafttræden.
Der vil dog ikke være noget til hinder for, at ansættelsesmyndigheden kan trække afskedigelsen tilbage, hvis ansættelsesmyndigheden og tjenestemanden er enige om, at ansættelsesforholdet skal fortsætte.
Ansættelsesforholdet fortsætter i givet fald uændret på tjenestemandsvilkår.
Til § 10 Det foreslås i stk. 1, at lovens §§ 4-8 ikke skal gælde for Færøerne.
 Denne lovtekniske løsning er valgt for at imødekomme et ønske fra Færøernes landsstyre om at præcisere lovens territoriale udstrækning.
 Det foreslås i stk. 2, at loven ikke skal gælde for Grønland, men at lovens § 6, der ændrer lov om arbejdsskadesikring, ved kongelig anordning kan sættes i kraft for Grønland med de ændringer, som de særlige grønlandske forhold tilsiger.
