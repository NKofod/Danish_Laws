Ankestyrelsens principafgørelse D-25-98 om tilbagebetaling - beregning - ugemaksimum - arbejdstid - dagpenge Resume:
 Ved beregning af dagpenge til personer med en fast ugentlig arbejdstid over 37 timer lægges til grund, at ugemaksimum, jf. dagpengelovens § 9, stk. 2, er fastsat efter den normale overenskomstmæssige arbejdstid på 37 timer pr. uge.
 Dagpengene for en del af en uge beregnes herefter ved at dividere ugemaksimum med den fastsatte arbejdstid og gange det herved fremkomne beløb med antallet af timer i fraværsperioden.
 En lønmodtager, der havde modtaget dagpenge med et à conto beløb, som lå over det beregnede dagpengebeløb, skulle ikke tilbagebetale det overskydende beløb, da det ikke var godtgjort, at lønmodtageren havde tilsidesat sin oplysningspligt eller modtaget dagpengene mod bedre vidende.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 37, stk. 1 og § 37, stk. 2 Lov om sygedagpenge - lov nr. 563 af 9. juni 2006 - § 71, stk. 1 og § 71, stk. 2 Sagsfremstilling:
 En lønmodtager med en fast ugentlig arbejdstid på 68 timer fordelt med 10 timer pr. dag fra mandag til og med lørdag og 8 timer om søndagen var fraværende fra og med fredag den 8. august til og med tirsdag den 12. august 1997, ialt 48 timer.
 Lønmodtageren modtog den 1. september 1997  et à conto beløb på 2.500 kr. for dagpenge for den pågældende sygeperiode.
 Kommunen beregnede efterfølgende det rigtige dagpengebeløb således:
 Den faktiske timeløn på kr. 95,79 blev reduceret til timemax. kr. 70,95. 70,95 kr. x 37 timer = 2.625 kr. (ugemaksimum) 2.625 kr. : 68 timer = 38,60 kr. pr. time. 38,60 kr. x 48 timer = 1.853 kr.
Lønmodtageren havde således ret til et dagpengebeløb på 1.853 kr. for 48 timers fravær, svarende til ugemaksimum på 2.625 kr. for en hel uges fravær.
Kommunen krævede tilbagebetaling af forskellen mellem det udbetalte à conto beløb på 2.500 kr. og det beregnede dagpengebeløb, ialt 686 kr.
 I anken var der klaget over, at der var anvendt en reduceret sats, idet lønmodtageren mente, at han var berettiget til ugemaksimum svarende til 2.625 kr.
 Afgørelse:
 Lønmodtageren havde ikke pligt til at tilbagebetale 686 kr., som han havde modtaget for meget i dagpenge for sygeperioden fra den 8. august til og med den 12. august 1997, jf. dagældende dagpengelovs § 37, stk. 2.
 Efter denne bestemmelse skulle en person, der havde tilsidesat sin oplysningspligt, eller i øvrigt mod bedre vidende havde modtaget ydelser efter dagpengeloven, tilbagebetale det beløb, der var modtaget med urette.
 Dagpengeudvalget lagde ved afgørelsen vægt på, at det ikke fandtes godtgjort, at lønmodtageren havde tilsidesat sin oplysningspligt eller modtaget dagpenge for den omhandlede periode mod bedre vidende.
 Det blev tilføjet, at Dagpengeudvalget var enig i kommunens beregning af dagpenge i sygeperioden fra den 8. august til og med den 12. august 1997, jf. dagpengelovens § 9, stk. 1, § 9, stk. 2 og § 9, stk. 4.
 Efter dagpengelovens § 9, stk. 4, kan den samlede udbetaling af dagpenge fra kommunen bortset fra dagpenge ved arbejdsturnus pr. uge ikke overstige det ugentlige dagpengemaksimum.
Dagpengene skulle for denne lønmodtager, der arbejdede i alt 68 timer fordelt på ugens 7 dage, beregnes ved at dividere ugemaksimum, der på det omhandlede tidspunkt udgjorde 2.625 kr. med det ugentlige antal arbejdstimer på 68 timer.
Det herved fremkomne beløb pr. time skulle herefter ganges med antallet af fraværstimer i sygeperioden, dvs. 48 timer.
 Det blev tilføjet, at ugemaksimum er fastsat på grundlag af et ugentligt timetal på 37 timer.
 Dagpengeudvalget ændrede således delvis kommunens afgørelse.
