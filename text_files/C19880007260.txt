1. Indledning Efter den europæiske konvention af 7. juni 1968 om oplysninger om  

 fremmed ret kan der i sager, som her i landet behandles af domstolene,  

 Justitsministeriet eller anklagemyndigheden, og i hvilke oplysninger om  

 fremmed ret er af betydning, tilvejebringes oplysninger herom på den måde,  

 der er fastsat i konventionen.
Oplysninger kan indhentes fra de stater, som  

 har ratificeret konventionen eller senere ratificerer den, jf. nedenfor pkt.  

 7.
Anvendelsesområdet for konventionen er ved kapitel I i en  

tillægsprotokol af 15. marts 1978 blevet udvidet til at omfatte  

 områderne strafferet og strafferetspleje.
Endvidere kan anmodning om  

 oplysning om fremmed ret og procesmåde på civile og handelsmæssige områder  

 samt om domstolenes organisation efter tillægsprotokollens kapitel II  

 fremsættes ikke blot af judicielle myndigheder, men også af myndigheder eller  

 personer, der inden for officielle ordninger vedrørende retshjælp eller  

 juridisk rådgivning optræder på ubemidledes vegne.
Af dette kapitel følger  

 også, at anmodning om oplysning kan fremsættes allerede, når sagsanlæg  

 påtænkes.
 Konventionen og tillægsprotokollen er optaget som bilag 1 og 2 til denne  

 vejledning.
2. Hvilke oplysninger? Selve konventionen omfatter oplysninger om fremmed ret vedrørende  

 civile, handelsmæssige og civilprocessuelle spørgsmål.
Der kan således fremsættes anmodning om oplysninger om regler inden for  

 person-, familie- og arveret, ejendomsret, obligationsret, handelsret,  

 skifteret og konkursret.
Også om regler inden for transportret, selskabsret,  

 ophavsret og ansættelsesret kan oplysninger tilvejebringes i det omfang, der  

 ikke er tale om regler, der må anses for at være af offentligretlig karakter.
Efter tillægsprotokollen (kapitel I) kan der anmodes om oplysninger  

 vedrørende strafferetlige og straffeprocessuelle spørgsmål.
Til  

 strafferetlige spørgsmål henregnes også reglerne om fuldbyrdelse af  

 straffeforanstaltninger.
 De civil- og straffeprocessuelle spørgsmål, om hvilke der efter  

 henholdsvis konventionen og tillægsprotokollen kan anmodes om oplysninger,  

 kan f.eks. angå domstolenes og anklagemyndighedens organisation samt  

 fremgangsmåden ved sagernes behandling.
Udover disse hovedemner kan en anmodning om oplysninger omfatte  

 offentligretlige spørgsmål, når disse har tilknytning til de hovedspørgsmål,  

 som er angivet i anmodningen.
For konventionen betyder det blandt andet at en  

 anmodning også kan omfatte strafferetlige spørgsmål, når blot spørgsmålet har  

 tilknytning til hovedspørgsmålet.
Derimod kan der ikke selvstændigt  

 tilvejebringes oplysninger om offentligretlige, f.eks. skatteretlige og  

 forvaltningsretlige spørgsmål, der ikke har tilknytning til de  

 hovedspørgsmål, der er nævnt i anmodningen.
3. Hvem kan anmode om oplysninger? Anmodning om oplysninger kan ifølge konventionen fremsættes af  

 judicielle myndigheder.
Justitsministeriet anser ved anvendelsen af  

 konventionen domstolene, Justitsministeriet og anklagemyndigheden som  

 judicielle myndigheder.
 Hvis myndigheden ikke selv udarbejder anmodningen, men f.eks. overlader  

 dette til sagens parter eller til en af disse, skal anmodningen være godkendt  

 af myndigheden, og dette skal fremgå af anmodningen eller af bilag, som  

 vedlægges denne.
 Efter tillægsprotokollen (kapitel II) kan imidlertid også  

 myndigheder eller personer, der inden for officielle ordninger vedrørende  

 retshjælp eller juridisk rådgivning optræder på ubemidledes vegne, fremsætte  

 anmodning om oplysninger om fremmed ret, men kun på områder, der er omfattet  

 af konventionens art. 1, stk. 1 (civile og handelsmæssige områder samt  

 domstolenes organisation). Dette medfører f.eks., at advokater i civile  

 sager, hvor deres klient har fået fri proces, samt offentligt beskikkede  

 forsvarere vil kunne fremsætte en sådan anmodning.
4. Hvornår kan anmodning fremsættes? Efter konventionen kan anmodning kun fremsættes, når sagens  

 behandling er påbegyndt hos en judiciel myndighed.
Efter tillægsprotokollen (kapitel I og II) kan anmodning imidlertid  

 også fremsættes, hvor retsforfølgning eller sagsanlæg påtænkes.
Anmodningen  

 skal sigte til en konkret retssag, og der er ikke mulighed for at anmode om  

 oplysninger om fremmed ret i andre tilfælde, f.eks. i forbindelse med  

 udfærdigelse af en kontrakt.
Derimod kan f.eks. anklagemyndigheden anmode om  

 oplysninger allerede under efterforskningen af en straffesag.
 5. Anmodningens affattelse m.v.
Anmodningen skal angive sagens art og den stat, om hvis ret der ønskes  

 oplysninger.
Er der flere retssystemer i den pågældende stat, skal det også  

 anføres, hvilket af disse anmodningen gælder.
I anmodningen skal der så nøjagtigt og konkret som muligt gøres rede for  

 de spørgsmål, hvorom der ønskes oplysninger, og for de faktiske  

 omstændigheder i sagen, der er nødvendige for en rigtig forståelse af  

 anmodningen og for en nøjagtig og fuldstændig besvarelse.
Kopier af  

 dokumenter kan vedlægges, når det er nødvendigt for at klargøre anmodningens  

 rækkevidde.
 Anmodningen og eventuelle bilag skal affattes på sproget i den stat eller  

 på et af de officielle sprog i den stat, hvorfra oplysninger ønskes.  

 Forspørgsler om islandsk, norsk eller svensk ret kan dog affattes på dansk.
 Anmodningen indsendes til Justitsministeriet, der sender den videre til  

 vedkommende fremmede stat til besvarelse.
6. Besvarelsen Besvarelsen vil oftest blive udarbejdet gratis af et statsligt eller  

 officielt organ i den stat, hvorfra oplysninger ønskes.
Vedkommende stat kan  

 dog lade svaret udarbejde af en privat institution eller af en kvalificeret  

 jurist.
Hvis dette vil medføre omkostninger, skal der indhentes samtykke fra  

 den, der har fremsat anmodningen.
I forbindelse hermed skal størrelsen af de  

 sandsynlige omkostninger oplyses.
 Hvis udarbejdelsen af besvarelsen kræver lang tid, skal den, der har  

 fremsat anmodningen, underrettes herom og så vidt muligt om den dato, svaret  

 sandsynligvis vil blive afsendt.
Besvarelsen skal være objektiv og uvildig.
Den vil således ikke angive,  

 hvorledes det konkrete problem, som har givet anledning til forespørgslen,  

 bør løses eller noget forslag herom.
Derimod vil besvarelsen indeholde de  

 retsregler og retsafgørelser, som er af betydning, og vil i fornødent omfang  

 være ledsaget af supplerende dokumenter, f.eks. uddrag af retsvidenskabelige  

 værker og lovmotiver, ligesom forklarende bemærkninger vil kunne medfølge.
 Besvarelsen er ikke bindende for den, er har fremsat anmodningen.
7. Konventionen er indtil nu foruden af Danmark  

 ratificeret eller tiltrådt af Belgien, Costa Rica, Cypern,  

 Forbundsrepublikken Tyskland, Frankrig, Grækenland, Holland (inkl.
Aruba),  

 Island, Italien, Liechtenstein, Luxembourg, Malta, Norge, Portugal, Schweiz,  

 Spanien, Storbritannien (inkl.
Jersey), Sverige, Tyrkiet og Østrig.
Samtlige ovennævnte lande undtagen Costa Rica, Island, Liechtenstein,  

 Malta og Tyrkiet har endvidere ratificeret tillægsprotokollen.
I  

 forhold til disse 5 lande vil der indtil videre stadig kun være adgang til at  

 få oplysninger om fremmed ret i det omfang, der er angivet i selve  

 konventionen.
Af de lande, der har ratificeret tillægsprotokollen, har Cypern,  

 Forbundsrepublikken Tyskland, Holland, Schweiz og Storbritannien afgivet  

 erklæring om, at de kun er bundet af kapitel I.
Derimod er Belgien, Danmark,  

 Frankrig, Grækenland, Italien, Luxembourg, Norge, Portugal, Spanien, Sverige  

 og Østrig bundet af hele protokollen.
 Luxembourg har ved tiltrædelsen af konventionen erklæret, at statens  

 ansvar i tilfælde af ufuldstændigt, falsk eller fejlagtigt svar på en  

 anmodning om oplysninger inden for konventionens rammer er begrænset til  

 tilfælde af svig eller uundskyldelig, grov forsømmelighed.
 Der vil ved senere ratifikationer af konventionen og tillægsprotokollen  

 blive udsendt meddelelse herom.
 8. Vejledning nr. 311 af 6. november 1970 om  

 tilvejebringelse af oplysninger om fremmed ret og vejledning nr. 86 af 30.  

 april 1981 om tilvejebringelse af oplysninger om fremmed ret bortfalder.
