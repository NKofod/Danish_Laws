 A/S og dettes direktør personligt var begge bundet af overenskomst.
Lisbjerg Maskinstation ved B underskrev den 4/12-87 overenskomst med  

 SiD.
Maskinstationen var da drevet af et A/S, der var anmeldt, men endnu ikke  

 registreret, og som kunne tegnes af B.
Det fandtes godtgjort, at SiD  

 forudsatte, at de personer, der arbejdede på maskinstationen, og ikke blot  

 de, der arbejdede på B's landbrug, var omfattet af overenskomsten, og at B  

 måtte have været klar over, at SiD havde denne forudsætning.
Det pågældende  

 A/S, der var blevet registreret 14/4-88, ansås derfor for at være bundet af  

 overenskomsten.
Under hensyn til B's stilling som faktisk eneejer af A/S'et,  

 og til den sløring af virksomhedens organisationsform, der var sket udadtil,  

 fandtes B at måtte hæfte solidarisk med selskabet for de beløb, der skulle  

 betales i anledning af overenskomstbrud.
SiD havde ingen medlemmer på  

 virksomheden.
Da de indklagede ikke havde fulgt klagerens opfordring til  

 under sagen at redegøre for størrelsen af de lønninger, der var udbetalt for  

 arbejde under overenskomsten, måtte klagerens beregning, der tog udgangspunkt  

 i ubestridte tal, lægges til grund for Arbejdsrettens afgørelse.
De  

 indklagede blev herefter dømt til solidarisk for overenskomstbrud at betale  

 en bod på 700.000 kr., indeholdende 600.000 kr. i manglende betaling til  

 ansatte, der var omfattet af overenskomsten.
 Under denne sag er der rejst spørgsmål dels om (også) et aktieselskab er  

 bundet af en overenskomst, underskrevet af dets direktør, der tillige er en  

 af dets stiftere og selskabets hovedaktionær, dels om bod for underbetaling,  

 hvis størrelse ikke er dokumenteret.
 PARTERNES PÅSTANDE:
 Klagerne, Landsorganisationen i Danmark for Specialarbejderforbundet i  

 Danmark, har indklaget A/S Carsten Balle og Lisbjerg Maskinstation v/Carsten  

 Balle for Arbejdsretten med påstand om, at de tilpligtes solidarisk,  

 subsidiært alternativt for brud på gældende overenskomst til  

 Specialarbejderforbundet i Danmark, at betale en efter rettens skøn fastsat  

 bod indeholdende 600.000 kr. i manglende betaling til ansatte omfattet af  

 gældende overenskomst.
 Det indklagede aktieselskab har endeligt påstået frifindelse, mens  

 indklagede Carsten Balle har påstået frifindelse mod at betale en beskeden  

 bod for ikke at have givet fagforeningen tilstrækkelig information.
 SAGSFREMSTILLING:
A/S Carsten Balle, Lisbjerg Maskinstation er stiftet den 30. december  

 1985, og registreret den 14. april 1988. Dets stiftere er Carsten Balle, hans  

 samleverske og hans advokat, og stifterne udgør også bestyrelsen.
Direktør er  

 Carsten Balle, der alene kan tegne selskabet.
 I maj 1987 annoncerede Specialarbejderforbundet i Danmark, Århus  

 Gartnerafdeling, at man ville etablere strejke og blokade mod Carsten Balles  

 Maskinstation i Trige, og den 19. november 1987 skrev afdelingsformanden Ole  

 Niels Jensen til Århus Kommune vedrørende Carsten Balles Maskinstation A/S,  

 Trige, om blokaden.
Den 4. december 1987 tiltrådte Lisbjerg Maskinstation v/Carsten Balle den  

 til enhver tid gældende overenskomst, Jordbrugets Specialoverenskomst,  

 landbrugsmaskinstationsbranchen.
Overenskomsten indeholder foruden  

 bestemmelser om løn bl.a. bestemmelse (§ 16, stk. 9) om organisationernes ret  

 til at foretage kontrol af overenskomstens overholdelse på arbejdspladsen.  

 Det blev samtidig med tiltrædelsen aftalt, at afdelingen ville holde  

 virksomheden orienteret om ændringer vedrørende løn og arbejdsforhold i  

 branchen.
Virksomheden indgik på fremover kun at beskæftige arbejdere, der er  

 medlem af Specialarbejderforbundet i Danmark, Århus Gartnerafdeling.
 Aftalen kunne ifølge sit indhold opsiges med tre måneders skriftligt  

 varsel til en overenskomstperiodes udløb, og det var fastslået, at der i  

 virksomheden ved aftalens underskrift skulle være mindst et medlem af  

 afdelingen.
For virksomheden var overenskomsten underskrevet af Carsten Balle under et  

 stempel: »Lisbjerg Maskinstation v/ Carsten Balle« Carsten Balle havde umiddelbart før underskrivelsen af overenskomsten selv  

 meldt sig ind i fagforeningsafdelingen.
 Han lavede den 21. december 1987 en liste over maskinstationens 16  

 medarbejdere.
Den 11. januar 1988 blev han ekskluderet af afdelingen, hvilket han straks  

 protesterede imod.
Afdelingen gav som begrundelse bl.a., at den havde en sag  

 om underbetaling kørende imod ham.
Fra marts 1989 til oktober 1991 blev Lisbjerg Maskinstation v/Carsten  

 Balle fire gange dømt som udeblevet i Arbejdsretten for underbetaling, for  

 manglende deltagelse i fagretlig behandling, og for ikke at give  

 organisationerne adgang til at kontrollere virksomheden.
Der blev fastsat  

 bøder på 5.000 kr., 35.000 kr., 15.000 kr. og 40.000 kr. der alle blev betalt  

 inden udgangen af 1991.
Det fremgår bl.a. af aktieselskabets regnskab for 1990-91, at der var  

 beskæftiget svarende til 10 fuldtidsbeskæftigede med en lønudgift for  

 produktionen på ca. 1,6 mio. kr.
Selskabet har lejet bygningen hos  

 hovedaktionæren Carsten Balle.
 Den 15. september 1991 opsagde Carsten Balle A/S skriftligt overenskomsten  

 af 4. december 1987 over for afdelingen.
I oktober 1991 indledte klagerne sag mod Lisbjerg Maskinstation v/Carsten  

 Balle for overenskomstbrud.
Det anførtes, at virksomheden ikke gav afdelingen  

 mulighed for at gennemføre kontrolbesøg, og at man desuden havde mistanke om,  

 at den ikke overholdt eksklusivbestemmelsen.
 På et fællesmøde blev sagen henvist til løsning lokalt, og der blev  

 startet forhandlinger om en overenskomst mellem A/S Carsten Balle, Lisbjerg  

 Maskinstation og Specialarbejderforbundet i Danmark, Århus Gartnerafdeling  

 til at erstatte overenskomsten af 4. december 1987 med Carsten Balle  

 personligt.
Aktieselskabet ville kun indgå overenskomst, hvis den klagesag, der var  

 startet, blev trukket tilbage, og afdelingen ville ikke acceptere denne  

 betingelse.
Overenskomsten blev derfor ikke underskrevet.
 Virksomheden er optaget i lokaltelefonbogen for 1992-93, men ikke som et  

 aktieselskab.
Klagerne har under sagen forgæves opfordret de indklagede til - såfremt de  

 bestrider at underbetalingen for 1987-91 udgør 600.000 kr. - at fremlægge en  

 alternativ opgørelse.
Det indklagede aktieselskab har bestridt, at  

 fagforeningen har krav på oplysninger om, hvordan selskabet honorerer sine  

 medlemmers arbejdsindsats.
 Indklagede Carsten Balle har under sagen opsagt overenskomsten pr. 1.  

 marts 1993, og opsigelsen skal, hvis nødvendigt, have virkning også for  

 aktieselskabet.
 FORKLARINGER:
Ole Niels Jensen har bl.a. forklaret, at han i 1981-91 var formand i Århus  

 Gartnerafdeling.
I 1987 lavede afdelingen en kampagne over for  

 maskinstationer og fik overenskomst med alle andre end Lisbjerg  

 Maskinstation.
En fredag morgen ringede Carsten Balle og sagde, at han nu gerne ville  

 have overenskomst.
Han kom ind til forbundet, og efter forskellige  

 diskussioner ville han gerne underskrive.
Vidnet foreslog, at man ventede til  

 mandag, for at (mindst) en af medarbejderne kunne melde sig ind i afdelingen,  

 men da Carsten Balle ville underskrive straks, accepterede man hans eget  

 medlemskab i afdelingen, idet man gerne ville strække sig langt for at få  

 overenskomst.
Han regnede med, at Carsten Balle tegnede virksomheden, og vidste ikke,  

 hvordan den var organiseret.
Carsten Balle spurgte på et tidspunkt under  

 forhandlingerne, hvad der ville ske, hvis virksomheden blev omdannet til  

 aktieselskab, og vidnet forstod derfor, at man overvejede en sådan  

 omdannelse.
Det var klart for alle, at overenskomsten skulle gælde for de  

 medarbejdere, der mødte på maskinstationen i Trige.
Han har ikke været  

 opmærksom på, at afdelingen i brevet til kommunen i november 1987 omtalte  

 virksomheden som aktieselskab.
 Thomas Møller har bl.a. forklaret, at han fra 1985 til 1991 var sekretær  

 og siden 1991 har været formand i gartnerafdelingen.
 Den sag, der førtes mod Carsten Balle, da afdelingen ekskluderede ham, var  

 om underbetaling af en EFG-elev, der var holdt op hos Carsten Balle, da  

 overenskomsten blev underskrevet.
Lisbjerg Maskinstation var en af de største i afdelingens område.
Det var  

 formentlig på grund af det faglige arbejde, der var gjort, at Carsten Balle i  

 1987 henvendte sig for at få overenskomst.
Under forhandlingerne i 1991-92 nægtede Carsten Balle at vise lønsedler,  

 men sagde, at han gav omkring 80 kr. i timen.
Vidnet hørte ikke dengang det  

 argument, at der ikke var overenskomst med selskabet.
Man var tæt på at forlige sagen med, at virksomheden betalte 80-100.000  

 kr., men forliget faldt, fordi Carsten Balle ville betale til medarbejderne,  

 ikke til fagforeningen.
Fagforeningen var så interesseret i et forlig, at man  

 ville acceptere et langt lavere beløb end den underbetaling, man mente at  

 kunne konstatere.
 Da man rejste sagen for årene 1987-91 beregnede man ud fra regnskabets  

 oplysning om lønudgift ved produktionen, Carsten Balles oplysning om en løn  

 på 80 kr. samt størrelsen af den overenskomstmæssige løn, at den samlede  

 underbetaling for alle årene var ca. 600.000 kr.
 Hvis medlemmer af Specialarbejderforbundet i Danmark søger stilling i  

 virksomheden, får de tilbudt løn under overenskomsten og bliver opfordret til  

 at skifte fagforening.
Det er først efter fællesmødet i sagen gået op for ham, at virksomheden  

 ville hænge sig i, om Carsten Balle personligt eller aktieselskabet havde  

 underskrevet overenskomsten.
Da selskabsregistreringen først skete i 1988,  

 kunne man ikke under forhandlingerne i 1987 have konstateret  

 selskabsforholdet.
Carsten Balle har bl.a. forklaret, at hans landbrug og maskinstationen  

 drives fra samme adresse.
I 1987 skabte Specialarbejderforbundet i Danmark  

 problemer for virksomheden, og han havde en fysisk blokade hængende over  

 hovedet, da han henvendte sig til fagforeningen for at få overenskomst.
Han følte, at Specialarbejderforbundet i Danmark var på nakken af ham, og  

 sagde ved mødet ikke mere end højst nødvendigt.
Han ved ikke, om han sagde,  

 at maskinstationen blev drevet af aktieselskabet.
Selvom der er tale om en  

 overenskomst for maskinstationer, kunne den på grund af hans personlige  

 underskrift og stemplet uden angivelse af aktieselskab ikke gælde for andet  

 end landbruget, som ikke var organiseret i selskabsform.
 PARTERNES ARGUMENTER:
Klagerne har til støtte for påstanden gjort gældende, at overenskomsten er  

 indgået med maskinstationen.
Det var den, der ville miste kunder, hvis en  

 blokade havde været gennemført.
Da den i 1987 blev drevet af aktieselskabet -  

 hvilket fagforeningen ikke kunne vide - må selskabet være overenskomstpart.  

 Det kunne tegnes af Carsten Balle, der havde underskrevet aftalen, og det var  

 tydeligt - også for ham - maskinstationens medarbejdere, fagforeningen var  

 interesseret i.
Selskabet er derfor ved Carsten Balles underskrift blevet  

 bundet af overenskomsten, og det må også selv have haft den opfattelse, da  

 det i 1991 opsagde overenskomsten.
 Carsten Balle må som reel eneejer af selskabet og på grund af sin  

 underskrift samt fordi der er faktisk identitet mellem selskabet og Carsten  

 Balle som maskinstationejer, hæfte solidarisk med selskabet for  

 overenskomstens overholdelse.
 I hvert fald må enten selskabet eller Carsten Balle hæfte.
 Klagerne har ikke haft mulighed for præcis at opgøre underbetalingen,  

 fordi fagforeningen ikke har medlemmer på virksomheden, og fordi de  

 indklagede ikke har opfyldt provokationen om at opgøre beløbet.
 Carsten Balles betaling af i alt 95.000 kr. i bøder tyder på, at der er  

 tale om betydelige underbetalinger.
 I mangel af andre oplysninger må klagernes tal, der baserer sig på  

 oplysninger fra Carsten Balle og fra selskabets regnskaber, lægges til grund.
 Foruden for underbetaling skal der idømmes bod for gentagne brud på  

 overenskomstens ekslusivbestemmelser og på bestemmelsen om organisationens  

 ret til at lade foretage kontrol på arbejdspladsen.
 De indklagede har her over for anført, at det er Carsten Balle personlig,  

 der har indgået overenskomst med fagforeningen.
Selvom Carsten Balle kunne tegne aktieselskabet, kan selskabet ikke blive  

 bundet uden udtrykkelig angivelse i overenskomsten, og det har fagforeningen  

 åbenbart ikke ønsket.
Det har ikke været skjult for fagforeningen, at  

 maskinstationen drives af aktieselskabet, og fagforeningen har da også selv i  

 brevet af 19. november 1987 omtalt maskinstationen som et aktieselskab.
 Der er ikke grundlag for at identificere selskabet med Carsten Balle  

 personlig, selvom han er og var eneejer af det aktieselskab, der driver  

 maskinstationen.
 Opsigelsen i 1991 er ikke udtryk for, at selskabet anså sig for bundet af  

 overenskomsten.
 Klagerne har i øvrigt ikke ført noget bevis for, at selskabet skulle have  

 betalt et beløb i størrelsesordenen 600.000 kr. under overenskomsten.
Carsten Balle kan personligt idømmes bod for ikke at have informeret  

 fagforeningen korrekt.
Når han er udeblevet fra tidligere arbejdsretssager,  

 er begrundelsen ikke, at han havde fordel af at betale bod i stedet for  

 efterbetaling, men at møde og advokatbistand ville koste uforholdsmæssigt  

 megen tid og penge.
 ARBEJDSRETTENS BEGRUNDELSE OG KONKLUSION:
Overenskomsten af 4. december 1987 vedrører  

 landbrugsmaskinstationbranchen.
For arbejdsgiveren er den angivet at omfatte  

 Lisbjerg Maskinstation, v/Carsten Balle.
Denne maskinstation blev på  

 underskriftstidspunktet drevet af et aktieselskab, der var anmeldt, men endnu  

 ikke registreret.
Selskabet tegnedes af Carsten Balle, der var medstifter, og  

 som således på det pågældende tidspunkt hæftede for selskabets forpligtelser.
Ved de afgivne forklaringer er det godtgjort, at fagforeningen forudsatte,  

 at de personer, der arbejdede på maskinstationen, og ikke blot de, der  

 arbejdede på Carsten Balles landbrug, var omfattet af overenskomsten.
Carsten  

 Balle må have været klar over, at fagforeningen havde denne forudsætning, når  

 han ikke udtrykkeligt tilkendegav, at overenskomsten ikke skulle vedrøre  

 maskinstationen.
 Indklagede A/S Carsten Balle, som drev maskinstationen, blev således part  

 i overenskomsten og er bundet af denne.
På tidspunktet for overenskomstens indgåelse tilkendegav Carsten Balle  

 intet over for fagforeningen om den igangværende selskabsomdannelse.
Heller  

 ikke da registreringen af selskabet havde fundet sted eller på noget senere  

 tidspunkt har Carsten Balle, der er ene-aktionær og såvel direktør som daglig  

 leder af aktieselskabet, orienteret fagforeningen om selskabsomdannelsen.
 Den omstændighed, at Carsten Balle tidligere har accepteret selv at være  

 part i tvister vedrørende den pågældende overenskomst i relation til  

 maskinstationen og selv har opfyldt arbejdsrettens domme i forbindelse  

 dermed, ændrer intet med hensyn til Carsten Balle A/S' bundethed af  

 overenskomsten, men Carsten Balle har derved indirekte givet til kende, at  

 han tillige selv anser sig for bundet af overenskomsten, og han har derved  

 yderligere medvirket til over for fagforeningen at opretholde uklarheden om  

 virksomhedens organisationsform og partsforholdet i relation til  

 overenskomsten.
 Under disse omstændigheder findes Carsten Balle at måtte hæfte solidarisk  

 med selskabet for de beløb, der skal betales i anledning af  

 overenskomstbruddene.
Klagerne har ingen umiddelbar adgang til at konstatere størrelsen af en  

 eventuel underbetaling.
Da de indklagede ikke har fulgt klagernes opfordring  

 til under sagen at redegøre for størrelsen af de lønninger, der er udbetalt  

 for arbejde omfattet af overenskomsten, må klagernes beregning, der tager  

 udgangspunkt i ubestridte tal, lægges til grund for Arbejdsrettens afgørelse.
 Klagernes principale påstand tages derfor til følge.
 T h i k e n d e s f o r r e t :
 De indklagede, A/S Carsten Balle og Lisbjerg Maskinstation v/Carsten  

 Balle, skal solidarisk inden 14 dage for brud på gældende overenskomst til  

 klageren, Specialarbejderforbundet i Danmark, betale en bod på 700.000 kr.,  

 indeholdende 600.000 kr. i manglende betaling til ansatte, der er omfattet af  

 overenskomsten.
 De indklagede skal desuden solidarisk inden samme frist betale 2000 kr. i  

 sagsomkostninger til Arbejdsretten.
 (* 1) Henvisninger: Per Jacobsen s.152 ff, K.88.418 (A 1990, s.31), og de  

 herunder anførte henvisninger.
