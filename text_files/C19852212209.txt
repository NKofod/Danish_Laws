 I henhold til bekendtgørelserne om studentereksamen og om undervisningen i  

 gymnasiet af 25. maj 1984 samt bekendtgørelsen om højere forberedelseseksamen  

 af 3. juni 1984 kan direktoratet i særlige tilfælde dispensere fra de givne  

 regler, herunder eksamensbestemmelserne.
 Efter praksis gives dispensation ved eksamen til handicappede eller  

 fremmedsprogede elever med det formål at ligestille den handicappede eller  

 fremmedsprogede med andre elever i prøvesituationen.
 Eksamen skal have samme niveau for handicappede og fremmedsprogede som for  

 andre elever, og der tages således ikke hensyn til elevens handicap eller  

 fremmedsprogede baggrund ved bedømmelsen af eksamenspræstationen.
 Dispensationer gives efter anmodning fra den enkelte elev inden for en  

 eller flere af følgende kategorier:
 1. Dispensationer, der vedrører eksamens form og  

 tilrettelæggelse.
 2. Dispensationer, der vedrører eksamens indhold og  

 pensum.
 3. Dispensation fra 13-reglen.
 Med dette cirkulære bemyndiges rektor/forstander til at afgøre  

 dispensationsanmodninger fra handicappede eller fremmedsprogede elever, der  

 alene drejer sig om fravigelse fra eksamens form og tilrettelæggelse.
 Dispensationsansøgninger vedrørende eksamens indhold og pensum samt  

 13-reglen afgøres fortsat i direktoratet.
 Der fastsættes følgende retningslinier for meddelelse af dispensation:
 1. Dispensationer, der vedrører eksamens form og  

 tilrettelæggelse.
Det kan fx dreje sig om - særlige praktiske foranstaltninger - brug af tekniske hjælpemidler - eksamensopgaver på lydbånd, i stortryk eller punktskrift - brug af særlige ordbøger - tilladelse til at aflevere i kladde ved skriftlig eksamen - tilstedeværelse af bisidder/sekretær - forlængelse af forberedelsestid og/eller eksaminationstid ved mundtlig  

 og skriftlig eksamen.
 Ved anmodning om dispensation på baggrund af handicap skal foreligge en  

 aktuel erklæring om handicappets art og grad fra en sagkyndig inden for det  

 pågældende handicapområde (læge, skolepsykolog, synskonsulent o. lign.).
 Drejer det sig om tilladelse for fremmedsprogede elever til brug af  

 særlige ordbøger er en udtalelse fra faglæreren tilstrækkelig dokumentation.
Rektor/forstander beslutter på baggrund af elevens anmodning og den  

 foreliggende dokumentation, om der skal gives dispensation og i givet fald  

 dispensationens art og omfang.
Til grund for rektors/forstanders afgørelse  

 skal foreligge et detaljeret skriftligt dispensationsudkast specificeret for  

 hvert fag, der berøres, og så vidt muligt udarbejdet efter samråd mellem  

 elev, studievejleder, berørte faglærere samt eventuelt tilknyttet  

 handicap-konsulent.
 Dispensationsproceduren skal indledes så tidligt som muligt og skal, hvis  

 skriftlige eksamensopgaver berøres, være afsluttet senest 1. december af  

 hensyn til bestillingen af skriftlige eksamensopgaver.
 Tvivlstilfælde vedrørende dispensationens art og omfang forelægges  

 direktoratet.
 Eleven underrettes skriftligt om rektors/forstanders afgørelse og gøres  

 opmærksom på, at en afgørelse, der ikke imødekommer dispensationsanmodningen,  

 kan ankes til direktoratet.
 2. Dispensationer, der vedrører eksamens indhold og  

 pensum.
 Dispensationer gives af direktoratet i særlige tilfælde og under  

 forudsætning af, at der ikke sker en sænkning af eksamens faglige niveau.
 Specificeret ansøgning om dispensation fra eksamens indhold og pensum  

 bilagt fornøden dokumentation (jfr. punkt 1) fremsendes gennem  

 rektor/forstander til direktoratet senest 1. december i året forud for  

 eksamensterminen.
 En undtagelse danner fritagelse for eksamination i kort og billedstof for  

 synshandicappede elever.
 Dispensation kan her meddeles af rektor/forstander efter indstilling fra  

 synskonsulent og faglærer.
 3. Dispensation fra 13-reglen.
Dispensation fra 13-reglen på grund af handicap, jfr. bekendtgørelse af  

 15. maj 1964 gives af direktoratet.
Ansøgning indsendes gennem  

 rektor/forstander til direktoratet efter eksamen, hvis eleven ikke har  

 bestået efter 13-reglen.
Ansøgningen skal være bilagt en aktuel erklæring fra en sagkyndig (ved  

 ordblindhed altid en erklæring fra en skolepsykolog), og erklæringen skal  

 bl.a. indeholde oplysning om, ved hvilke præstationer handicappet medfører  

 vanskeligheder.
Desuden vedlægges en liste over elevens eksamenskarakterer  

 samt (for gymnasieelever) årskarakterer.
 4. Påtegning af eksamensprotokol og eksamensbevis.
Meddelte dispensationer fra eksamensregler skal påtegnes  

 eksamensprotokollen samt elevens eksamensbevis.
Påtegningen skal indeholde  

 oplysning om handicappets art og i kort form dispensationens art og omfang.
 Hvis en givet dispensation ikke bruges, falder kravet om påtegning af  

 protokol og eksamensbevis bort.
 Påtegningskravet omfatter ikke følgende dispensationer:
- særlige praktiske foranstaltninger - brug af tekniske hjælpemidler - eksamensopgaver på lydbånd, i stortryk eller punktskrift - brug af særlige ordbøger - tilladelse til at aflevere i kladde ved skriftlig eksamen.
 Tvivlstilfælde vedrørende påtegning af protokol og eksamensbevis  

 forelægges direktoratet.
 5. Indberetning om dispensationer.
 Umiddelbart efter eksamens afslutning indberetter rektor/forstander på et  

 særligt skema de meddelte dispensationer til direktoratet.
 Skemaet skal indeholde oplysninger om antallet og arten af samt baggrunden  

 for såvel dispensationer meddelt af rektor/forstander som af direktoratet.
 6. Vejledning.
 I tilslutning til dette cirkulære udsender direktoratet en vejledning om  

 muligheder og grænser for dispensation, om dokumentation og påtegning mv.
