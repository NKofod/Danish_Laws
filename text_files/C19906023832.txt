Til virksomheder, der er registreret efter benzinafgiftsloven, og til virksomheder med bevilling til mellemhandel med/lokalforhandling af farvet benzin Handel med afgiftsfri, særligt farvet benzin Virksomheder med bevilling til mellemhandel med/lokalforhandling af farvet benzin skal efter de gældende regler kvittere for farvet benzin, der modtages fra virksomheder, som er registreret efter benzinafgiftsloven.
Endvidere skal forbrugere med legitimationskort X 25 kvittere for farvet benzin, der modtages fra registrerede virksomheder og fra virksomheder med bevilling til mellemhandel med farvet benzin.
For at lette administrationen for leverandører af farvet benzin er det besluttet at ophæve kvitteringsordningen.
Samtidig ændres bevillingsbetingelserne vedrørende mellemhandleres og lokalforhandleres mulighed for at købe farvet benzin.
Det har hidtil været en betingelse, at en bevillingsvirksomhed kun må købe farvet benzin hos en bestemt benzinafgiftsregistreret virksomhed, der er anført i bevillingen.
Dette ændres således, at virksomheder med bevilling til mellemhandel med farvet benzin kan købe farvet benzin hos alle benzinafgiftsregistrerede virksomheder og hos andre mellemhandlere med bevilling, og at virksomheder med bevilling til lokalforhandling af farvet benzin kan købe farvet benzin hos alle benzinafgiftsregistrerede virksomheder og hos virksomheder med bevilling til mellemhandel med farvet benzin.
Bevillingsvirksomhederne vil få tilsendt en ny bevilling til handel med farvet benzin fra det lokale distriktstoldkammer.
Har De brug for flere oplysninger, er De velkommen til at henvende Dem til toldkamret.
