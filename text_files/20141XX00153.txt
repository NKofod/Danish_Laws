Skriftlig fremsættelse (13. november 2014) Miljøministeren (Kirsten Brosbøl):
 Herved tillader jeg mig for Folketinget at fremsætte:
Forslag til lov om ændring af lov om miljøbidrag og godtgørelse i forbindelse med ophugning og skrotning af biler og lov om miljøbeskyttelse (Obligatorisk digital kommunikation, ændringer i administrationsordningen for udbetaling af skrotningsgodtgørelse og nedsættelse af betalingssats for indsamling af bærbare batterier m.v.) (Lovforslag nr.
L 00) Det primære formål med lovforslaget er at effektivisere sagsbehandlingen og nedsætte de administrative byrder for borgere og virksomheder.
Det vil ske ved digitalisering og automatisering af myndighedernes sagsbehandling.
Forslaget er bl.a. et led i realiseringen af regeringens mål om, at al kommunikation mellem borgere, virksomheder og det offentlige skal foregå digitalt.
1) Obligatorisk digital kommunikation Med de foreslåede ændringer af lov om miljøbidrag og godtgørelse i forbindelse med ophugning og skrotning af biler (skrotningsgodtgørelsesloven) bemyndiges miljøministeren til at kunne fastsætte regler om obligatorisk digital kommunikation i forbindelse med ansøgninger om udbetaling af skrotningsgodtgørelse for biler (person- og varebiler).
Det er hensigten at etablere et it-system til brug for digital kommunikation mellem borgere, virksomheder og de relevante myndigheder og i den forbindelse også at indføre automatisk sagsbehandling for ansøgningssager vedrørende udbetaling af skrotningsgodtgørelse.
Med »automatisk sagsbehandling« menes maskinel behandling, dvs. uden en fysisk sagsbehandler.
Med de foreslåede ændringer af miljøbeskyttelsesloven bemyndiges miljøministeren til at kunne fastsætte regler om obligatorisk digital kommunikation i forbindelse med ansøgninger om godkendelse som indsamlingsvirksomhed og optagelse i Affaldsregistret.
Registrering af forhandlere, mæglere og transportører samt indsamlingsvirksomheder uden forbehandling skal efter hensigten være omfattet af automatisk sagsbehandling.
Det foreslås endvidere at indføre en bemyndigelse til at fastsætte regler for digital betaling af gebyrer.
Det foreslås endeligt at flytte bestemmelsen om dokumentation, anmeldelser af og oplysninger om affald, herunder formen for indberetningspligten i miljøbeskyttelsesloven.
Den flyttes til den bestemmelse i miljøbeskyttelsesloven, der generelt beskæftiger sig med digital kommunikation.
 2) Ændringer til administration af godtgørelse m.v.
 Lovforslaget indeholder også forslag til ændringer vedrørende betingelserne for at opnå skrotningsgodtgørelsen, ny klageadgang for administrators afgørelser om udbetaling af godtgørelse og tilsynsbestemmelser.
3) Bærbare batterier og akkumulatorer Det foreslås endvidere at sænke den fastsatte betalingssats, der opkræves hos producenter og importører af bærbare batterier og akkumulatorer som en del af deres producentansvar til dækning af den kommunale indsamling af udtjente bærbare batterier og akkumulatorer.
4) Beredskabsplaner Endelig foreslås det, at der indsættes en udtrykkelig bemyndigelse for ministeren til at fastsætte krav om udarbejdelse af eksterne beredskabsplaner for visse virksomheder og til at fastsætte regler om inddragelse af offentligheden i forbindelse hermed.
 Målet er, at den nye regulering kan træde i kraft fra 1. marts 2015, enkelte bestemmelser dog først på et senere tidspunkt af hensyn til erhvervslivet (betalingssatsen for bærbare batterier og akkumulatorer) eller af tekniske årsager.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale lovforslaget til Folketingets velvillige behandling.
