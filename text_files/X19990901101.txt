God revisorskik K E N D E L S E:
 Under denne sag har Inger Nielsen ved skrivelse af 21.  

 marts 1997 indgivet en klage over statsautoriseret revisor Hans H.  

 Hansen.
 Erhvervs- og Selskabsstyrelsen har oplyst, at indklagede  

 har været beskikket som statsautoriseret revisor siden den 20. marts  

 1985.
 Det fremgår af sagen, at klageren personligt drev  

 forretningen Johanne Sko, som blev taget under konkursbehandling med fristdag  

 den 15. november 1994. Der blev afsagt konkursdekret den 5. december  

 1994.
Indklagede, der var revisor for klageren, skrev samme dag  

 til klageren, at virksomhedsindkomsten ( underskuddet ) for 1994 ville blive  

 såkaldt "konkursindkomst", og at denne negative indkomst ikke ville  

 kunne modregnes i hverken hendes eller hendes ægtefælles  

 øvrige indkomst.
Indklagede skrev videre, at han derfor ikke så  

 nogen grund til, at klageren ofrede omkostninger på at få  

 udarbejdet årsregnskab for 1994.
Efter at have modtaget en skrivelse af 8. maj 1995 fra  

 advokat M.
Vangkilde Hansen, hvori denne oplyser, at konkursboet blev sluttet  

 i henhold til konkurslovens § 143, kontaktede klageren skatteforvaltningen i  

 Holbæk omkring mulighederne for modregning i den negative indkomst.  

 Klageren oplyser i klageskrivelsen, at hun af skatteforvaltningen fik oplyst,  

 at en del af indkomsten kunne modregnes, og at hun skulle tale med sin  

 revisor herom.
Hun kontaktede derefter indklagede og gav ham brevet fra  

 advokat M.
Vangkilde Hansen.
Det fremgår af såvel klagerens som  

 indklagedes skrivelser, at indklagede under deres møde ringede til  

 skatteforvaltningen og fik bekræftet oplysningen om muligheden for  

 modregning.
Skatteforvaltningen har i et notat om sagsforløbet, ikke  

 bekræftet at have givet denne oplysning.
 Indklagede udarbejdede herefter årsregnskab som  

 grundlag for indkomstansættelsen.
Indklagede fremsendte samtidig en faktura på  

 16.875,- kr., som blev betalt.
Ifølge indklagede blev det endvidere  

 aftalt, at klageren skulle betale et tilsvarende beløb på  

 indklagedes "gamle" tilgodehavende hos klageren, som var på ca.  

 50.000,- kr.
Dette beløb er ikke betalt, og der er så vidt ses  

 uenighed mellem parterne om, hvad der skyldes, eller om der fortsat skyldes  

 noget.
 Den 28. februar 1996 meddelte skatteforvaltningen  

 klageren, at underskuddet af virksomheden indgik i konkursindkomsten og ikke  

 kunne godkendes som fradrag i klagerens regnskab.
 Klageren har herefter fået en restskat på  

 9.832,- kr. og hendes ægtefælle har fået en restskat  

 på 109.028,- kr.
 Klageren gør gældende, at indklagede  

 har begået fejl ved ikke at have skaffet korrekte oplysninger om  

 konkursen og ved  at have misforstået skattereglerne.
Indklagede har heroverfor anført, at  

 forløbet vedrørende regnskabsudarbejdelsen beror på  

 misforståelser.
Indklagede var af den opfattelse, at konkursen  

 indtrådte den 5. december 1994, således som det fremgår af  

 brevet til klageren af samme dato.
Senere overbeviste klageren ham om, at der  

 kun var "indledt" konkursbehandling den 5. december 1994, og at konkursen  

 først var indtrådt i 1995. Indklagede har imidlertid hele tiden  

 gjort indklagede klart, at tidspunktet for konkursdekretets afsigelse var  

 afgørende for indkomstforholdene.
 Indklagede oplyser afslutningsvis, at klageren ikke har  

 mistet penge på forløbet af sagen ud over honoraret for  

 udarbejdelsen af årsregnskabet, som han havde frarådet hende at  

 få udført.
 Klageren har i skrivelse af 18. juli 1997 afvist, at der  

 skulle være misforståelser mellem hende og indklagede om  

 tidspunktet for konkursens indtræden.
 Klageren har endelig anført, at skatteforvaltningen  

 i Holbæk kommune har forsøgt at kontakte indklagede om  

 skattesagen, men at indklagede ikke har reageret.
Indklagede har i skrivelse af 11. juli 1997 herom  

 anført: "Endvidere har vi efterfølgende forsøgt at  

 afklare situationen med Holbæk Kommune, men uden held.
Vi kunne  

 måske have fået en fornuftig løsning gennemført  

 på grund af de forkerte oplysninger afgivet af Holbæk Kommune,  

 men min forståelse overfor kundens problemer var på dette  

 tidspunkt meget ringe".
 Disciplinærnævnet skal udtale:
Efter § 7 i konkursskatteloven omfatter konkursindkomsten  

 skyldnerens indtægter og udgifter fra begyndelsen af det  

 indkomstår, hvori konkursdekret afsiges, og indtil dekretets afsigelse  

 samt skyldnerens indtægter og udgifter fra konkursboets aktiver og  

 passiver i perioden fra konkursdekretets afsigelse indtil konkursens  

 slutning.
Ifølge § 12, stk. 4, kan underskud i konkursindkomsten ikke  

 fradrages i den øvrige indkomst hos skyldneren eller dennes  

 ægtefælle i indkomstår, hvor skyldnerens bo er under  

 konkursbehandling, eller senere indkomstår.
Konkursskatteloven giver  

 ikke skattevæsenet hjemmel til at dispensere fra denne bestemmelse.  

 Konkursdekretet vedrørende klageren er afsagt den 5. december 1994.  

 Den rådgivning, som indklagede i sin skrivelse af samme dato ydede  

 klageren, var således fuldstændig korrekt.
 Det kan lægges til grund, at indklagede alligevel i  

 foråret 1995 mod sit nævnte råd påtog sig at  

 udarbejde regnskab for klageren  for 1994, for at hun for dette  

 indkomstår i det mindste delvis kunne opnå fradrag for sit  

 underskud i hendes ægtefælles positive indkomst  i samme  

 år.
 Indklagede har herved henvist til, at han var blevet i  

 tvivl, om konkursen var indtrådt i 1994 eller 1995, og at en  

 medarbejder i skattevæsenet ved en telefonsamtale, som ikke  

 efterfølgende har kunnet bekræftes af skattevæsenet,  

 skulle have oplyst, at klagerens underskud for 1994 delvis kunne modregnes i  

 ægtefællens indkomst.
 Det er nævnets opfattelse, at indklagede burde have  

 skaffet sig vished for, hvornår konkursdekretet var afsagt, inden han  

 på ny rådgav klageren om behovet for at få udarbejdet  

 regnskab for 1994. For så vidt den nævnte telefonsamtale har  

 fundet sted, er det endvidere nævnets opfattelse, at indklagede ikke  

 burde have forladt sig på rigtigheden af den meddelte oplysning - der i  

 forbindelse med en konkurs i 1994 var i direkte modstrid med § 12, stk. 4, i  

 konkursskatteloven - men burde have forelagt sagen skriftligt for  

 skattevæsenet, før han foretog sig yderligere.
Ved således på dette ufuldstændige  

 grundlag at have tilrådet klageren at afholde ikke uvæsentlige og  

 formålsløse udgifter til udarbejdelsen af regnskabet for 1994,  

 finder nævnet, at indklagede ikke har levet op til god revisorskik.
I  

 den anledning tildeles indklagede en advarsel i medfør af § 18 a, stk.  

 1, i lov om statsautoriserede revisorer.
 Thi bestemmes:
Statsautoriseret revisor Hans H.
Hansen tildeles en  

 advarsel.
 Afgørelsen offentliggøres, jf. § 18 a, stk.  

 6, i lov om statsautoriserede revisorer.
 Gebyr kr. 500 tilbagebetales klageren.
Kendelsen kan inden 3 måneder fra dens meddelelse  

 indbringes for Revisornævnet.
Indbringelse af sagen for  

 Revisornævnet har opsættende virkning.
