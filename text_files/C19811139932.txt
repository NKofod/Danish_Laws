 Ifølge § 134 a straffes deltagere i slagsmål eller i anden grov  

 forstyrrelse af ro og orden på offentlig sted, såfremt de har handlet efter  

 aftale eller flere i forening, med hæfte eller med fængsel indtil 6 måneder.
 Ved en dom af 19. august 1981 har Højesteret stadfæstet en Østre  

 Landsretsdom, der anvender denne bestemmelse i en situation, der falder  

 udenfor det område, som bestemmelsen efter trykt praksis hidtil har været  

 anvendt på.
En gruppe rockere (10-12) indgik en aften aftale om at tage til en  

 restaurant for at »afstraffe« en anden gruppe, der efter sigende  

 opholdt sig der.
Efter fælles transport gik de i samlet flok mod  

 restauranten.
Restauratøren forsøgte at hindre deres adgang ved at låse  

 indgangsdøren, men deltagerne eller i hvert fald en stor del af dem trykkede  

 døren ind og knuste restaurantens vinduer med flasker og spark.
Adskillige af  

 dem nåede helt ind i restaurationslokalet, hvor de, efter at have konstateret  

 at der ikke befandt sig medlemmer af den anden gruppe, ødelagde noget  

 inventar, ligesom restauratøren blev udsat for vold.
Efter kort tid forsvandt  

 de, da de blev klar over at politiet var på vej.
De samlede skader på  

 restaurationen beløb sig til ialt ca. 12.000 kr.
 Der blev herefter rejst tiltale mod 10 af deltagerne for overtrædelse af  

 straffelovens § 134 a og § 291, stk. 2, jfr. stk. 1.
 I Glostrup kriminalret erkendte de tiltalte (bortset fra en enkelt, der  

 blev frifundet) sig stort set skyldige i overtrædelse af § 134 a og blev dømt  

 i overensstemmelse hermed, mens 5 af dem blev frifundet for hærværk, idet det  

 ikke ansås for bevist, at de havde foretaget handlinger, hvorved der er  

 påført restauranten beskadigelser eller have tilskyndet eller opmuntret de  

 andre til hærværket eller var deltagere i en aftale eller indbyrdes  

 forståelse om, at der skulle øves hærværk.
 I landsretten påstod de tiltalte frifindelse efter § 134 a, idet de gjorde  

 gældende, at forholdet måtte henføres til politivedtægtens § 3.
 Ved Østre Landsrets dom af 18. december 1980 blev de tiltalte straffet for  

 overtrædelse af straffelovens § 134 a og også de, der var frifundet for  

 hærværk ved kriminalrettens dom, blev fundet skyldige i overtrædelse af §  

 291, stk. 2, jfr. stk. 1, idet landsretten antog, at alle de tiltalte ved  

 deres deltagelse i aktionen måtte antages at have medvirket til de forvoldte  

 ødelæggelser, der ikke var gået ud over, hvad de tiltalte måtte forvente.
 Sagen blev indbragt for Højesteret af 4 af de tiltalte med påstand om  

 frifindelse for tiltalen efter straffelovens § 134 a, og om, at det forvoldte  

 hærværk alene blev henført under straffelovens § 291, stk. 1.
 Højesteret stadfæstede landsrettens dom, idet der henvistes til det  

 bevisresultat, landsretten havde lagt til grund.
Anklagemyndigheden måtte under sagen på grund af for sen forkyndelse  

 frafalde påstand om skærpelse, og bl.a. derfor yder dommen kun delvis  

 vejledning med hensyn til strafudmålingen.
Det bemærkes dog, at  

 landsretsdommen tyder på, at Østre Landsret har taget udgangspunkt i 40 - 60  

 dages hæfte for et begivenhedsforløb som det her beskrevne.
 Per Lindegaard.
