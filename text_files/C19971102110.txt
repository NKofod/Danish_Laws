(Til politi og anklagemyndigheden) Den Europæiske Torturkomite har i en rapport, som er udarbejdet på  

 baggrund af komiteens besøg i Danmark i 1990, bl.a. anbefalet, at der  

 indføres nærmere regler om anholdtes adgang til lægelig bistand, om anholdtes  

 adgang til at informere pårørende eller trediemænd om anholdelsen samt om  

 anholdtes adgang til advokatbistand i umiddelbar forbindelse med anholdelsen.
 I et foreløbigt svar til torturkomiteen tilkendegav Justitsministeriet om  

 disse spørgsmål bl.a., at man ikke fandt, at der er behov for udtrykkelige  

 regler i selve retsplejeloven herom, men at man ville overveje at udsende  

 instruktoriske forskrifter på området.
 Torturkomiteen har efterfølgende over for Justitsministeriet  

 tilkendegivet, at anholdtes rettigheder på dette område efter komiteens  

 opfattelse er af så grundlæggende karakter, at man lægger afgørende vægt på,  

 at der udarbejdes nærmere regler herom.
 Justitsministeriet har på denne baggrund og efter drøftelse med bl.a.  

 Rigsadvokaten, Rigspolitichefen, Politidirektøren i København,  

 Politimesterforeningen og en række af politiets organisationer udarbejdet  

 vedlagte instruktoriske retningslinier om anholdtes rettigheder.
 Det tilføjes, at de i cirkulæreskrivelsen anførte retningslinier  

 formentlig i meget vidt omfang svarer til den praksis, der sædvanligvis  

 følges i politiet.
 P.M.V.
Lars Bay Larsen 1. Indledning.
 I denne cirkulæreskrivelse fastsættes nærmere regler om anholdtes  

 adgang til selv at underrette pårørende m.v. om anholdelsen og til at  

 kontakte en advokat, samt om anholdtes adgang til at anmode om at blive  

 tilset af en læge.
 Cirkulæreskrivelsen bevirker således ikke en indskrænkning i  

politiets pligt til af egen drift om fornødent at underrette pårørende  

 eller sørge for, at den anholdte får bistand af en advokat eller en læge.
 Orienteringen af den anholdte bør naturligvis søges gennemført på et  

 sprog, som den anholdte forstår.
 De i afsnit 2-6 fastlagte retningslinier for anholdelser inden for  

 strafferetsplejen finder, i det omfang det er muligt, tilsvarende anvendelse  

 i tilfælde, hvor en person er taget i forvaring af politiet, uden at der er  

 tale om en anholdelse i strafferetsplejens former, f.eks. vidner og  

 fogedklienter.
 Med henblik på udlevering til den anholdte, når denne er indbragt på  

 politistationen, vedlægges som bilag en skriftlig vejledning.
 2. Underretning af pårørende eller andre om  

 anholdelsen.
Det fremgår af retsplejelovens § 758, at den anholdte - med de i  

 bestemmelsen nævnte undtagelser - ikke er undergivet andre indskrænkninger i  

 sin frihed, end anholdelsens øjemed og ordenshensyn nødvendiggør.
Om denne  

 bestemmelse har Strafferetsplejeudvalget i betænkning 728/1974 om anholdelse  

 og varetægt anført følgende:
"Det er udvalgets opfattelse, at det under hensyn til anholdelsens  

 kortvarighed ikke er påkrævet herudover i loven at give regler om  

 behandlingen af anholdte.
Udvalget er opmærksom på, at den anholdte på en  

 række punkter kan have behov for bistand, f.eks. med hensyn til underretning  

 af pårørende, arbejdsgiver og eventuelt advokat, samt til at drage omsorg for  

 sine personlige ejendele.
Udkastet giver i den foran nævnte regel en  

 anvisning på, at den anholdte kan sætte sig i forbindelse med omverdenen for  

 så vidt dette er foreneligt med anholdelsens øjemed og ordenshensyn.
Den  

 nærmere regulering kan eventuelt ske ved instruktoriske forskrifter.
Udvalget  

 betragter det som en selvfølge, at politiet ved anholdelsen af personer under  

 18 år underretter forældremyndighedens indehaver eller andre, der har den  

 faktiske omsorg for den unge, jfr. rigsadvokatens cirkulære nr. 174 af 4.  

 august 1966, punkt 50. Også anholdte over denne alder bør, hvis ikke  

 afgørende efterforskningsmæssige hensyn er til hinder herfor, have adgang til  

 - eventuelt telefonisk - at underrette familie og efter omstændighederne  

 arbejdsgiver, advokat og andre.
Undertiden kan det være rimeligt, at  

 underretning foretages af en polititjenestemand." Justitsministeriet er enig i den opfattelse, som udvalget har givet udtryk  

 for.
 Udenlandske statsborgere, der anholdes i Danmark, har endvidere ifølge  

 Wienerkonventionen af 24. april 1963, der blev ratificeret af Danmark den 25.  

 oktober 1972, ret til at kontakte deres lands ambassade eller konsulat.
 Med henblik på at præcisere, hvilken fremgangsmåde der bør følges med  

 hensyn til den anholdtes adgang til at underrette pårørende m.v. om  

 anholdelsen, fastsættes det herved, at politiet uden ugrundet ophold skal  

 give den anholdte lejlighed til at underrette sine nærmeste pårørende eller  

 andre relevante personer, f.eks. sin arbejdsgiver, om anholdelsen, medmindre  

 der efter sagens konkrete omstændigheder er grund til at antage, at anholdte  

 derved vil vanskeliggøre forfølgningen i sagen, navnlig ved at foranledige  

 spor fjernet eller advare eller påvirke andre.
Det vil sige, at den anholdte normalt skal have mulighed for at foretage  

 en sådan underretning i umiddelbar tilknytning til, at han indbringes til  

 politistationen.
Praktiske forhold såvel som den anholdtes øjeblikkelige  

 reaktion på en muligt overraskende anholdelse vil således i almindelighed  

 tale imod, at underretning gives på et tidligere tidspunkt.
 Er det ikke muligt umiddelbart i tilknytning til indbringelsen på  

 politistationen at vurdere risikoen for, at anholdte gennem underretningen  

 vil vanskeliggøre forfølgningen, skal politiet uden ugrundet ophold afklare  

 dette spørgsmål.
 Såfremt hensynet til efterforskningen gør det påkrævet, kan underretningen  

 foretages af en polititjenestemand.
Det skal noteres - f.eks. ved anførsel i anholdelsesrapporten eller  

 anholdelsesprotokollen - at ovenstående regler er iagttaget.
Såfremt der ikke  

 udarbejdes anholdelsesrapport el. lign., skal det fremgå af døgnrapporten, at  

 regler er iagttaget.
 3. Anholdtes adgang til at kontakte en advokat.
 Ud fra de samme hensyn, som er nævnt under punkt. 2, fastsættes det  

 herved, at politiet uden ugrundet ophold skal give anholdte lejlighed til at  

 kontakte en advokat, der opfylder betingelserne for at kunne virke som  

 forsvarer i sagen, jf. herved retsplejelovens kapitel 66.
Som det fremgår af reglerne i retsplejelovens kapitel 66, kan retten under  

 visse betingelser afvise en valgt forsvarer eller nægte at beskikke den  

 advokat, som sigtede ønsker.
Hvis der i sagen er omstændigheder, der  

 medfører, at politiet vil modsætte sig, at en bestemt advokat beskikkes som  

 forsvarer, kan politiet foreløbig nægte anholdte ret til at kontakte denne  

 bestemte advokat.
Spørgsmålet om, hvorvidt den anholdte skal have ret til  

 bistand fra den pågældende advokat, må herefter forelægges for retten, jf.  

 herved retsplejelovens § 730, stk. 3, og § 733, stk. 2. Den anholdte skal  

 have lejlighed til at kontakte en anden advokat.
 Politiet skal som hidtil i forbindelse med vejledningen af en sigtet om  

 adgangen til at kontakte en advokat oplyse den sigtede om, at han er pligtig  

 at erstatte det offentlige vederlaget til forsvareren, hvis han findes  

 skyldig, jf. § 2, stk. 2, i bekendtgørelse nr. 467 af 26. september 1978.  

 Politiet bør selvsagt ikke herved søge at påvirke den sigtedes vurdering af  

 sit behov for advokatbistand.
Det skal noteres - f.eks. ved anførsel i anholdelsesrapporten eller  

 anholdelsesprotokollen - at ovenstående regler er iagttaget.
Såfremt der ikke  

 udarbejdes anholdelsesrapport el. lign., skal det fremgå af døgnrapporten, at  

 reglerne er iagttaget.
 4. Anholdtes adgang til lægelig bistand.
 Det må betragtes som en selvfølge, at personer, der er anholdt, kommer  

 under lægelig behandling i alle tilfælde, hvor der er behov herfor, enten ved  

 at de bringes til skadestuen på et hospital eller til vagtlægen, eller ved  

 tilkaldelse af læge til politistationen, alt efter hvad der i den konkrete  

 situation skønnes mest hensigtsmæssigt og forsvarligt.
 I tilfælde, hvor en anholdt ønsker læge tilkaldt, skal politiet uden  

 ugrundet opholdt give anholdte lejlighed til at kontakte en læge.
 Anholdtes ønske om at kontakte en bestemt læge skal imødekommes i det  

 omfang, det er praktisk muligt og forsvarligt.
Det skal noteres - f.eks. ved anførsel i anholdelsesrapporten eller  

 anholdelsesprotokollen - om anholdte har fremsat ønske om at få kontakt til  

 en læge, herunder om ovenstående regler er iagttaget.
Såfremt der ikke  

 udarbejdes anholdelsesrapport el. lign., skal det fremgå af døgnrapporten, at  

 reglerne er iagttaget.
 5. Spirituspåvirkede personer.
Det forekommer, at politiet helt eller delvis må udsætte afhøringen af en  

 anholdt i situationer, hvor den anholdte på grund af spirituspåvirkethed ikke  

 for tiden skønnes egnet til afhøring.
Det vil tilsvarende kunne forekomme, at  

 en person ved anholdelsen er i en sådan tilstand, at den pågældende først på  

 et senere tidspunkt, når tilstanden er bedret, har mulighed for at udnytte  

 adgangen til selv at kontakte en advokat.
Den pågældende bør derfor, så snart  

 tilstanden er således bedret, gives lejlighed til at kontakte en advokat, jf.  

 i øvrigt ovenfor under pkt. 3.
Opmærksomheden henledes i øvrigt på, at der for så vidt angår personer  

 tilbageholdt med henblik på detentionsanbringelse er fastsat særlige regler i  

 Rigspolitichefens kundgørelse II nr. 55 om detentionsanbringelse af  

 spirituspåvirkede personer.
Der henvises særligt til kundgørelsens § 8 om den  

 tilbageholdtes adgang til at underrette sit hjem, samt §§ 9-11 om  

 lægeundersøgelse af den tilbageholdte.
 6. Unge under 18 år.
Ved anholdelse af unge under 18 år finder ovenstående regler tilsvarende  

 anvendelse.
Opmærksomheden henledes tillige på Rigsadvokatens cirkulære om  

 behandling af sager mod unge lovovertrædere af 4. august 1966. Der henvises  

 særligt til reglerne om politiets underretning af hjemmet om tilbageholdelsen  

 og reglerne om tilkaldelse af en repræsentant fra social- og  

 sundhedsforvaltningen med henblik på dennes overværelse af en eventuel  

 afhøring.
 P.M.V.
Lars Bay Larsen Vejledning til anholdte.
 Kontakt til pårørende, arbejdsgiver m.v.
 Du har ret til at kontakte din familie eller arbejdsgiver for at orientere  

 dem om anholdelsen.
Politiet kan dog for en tid nægte dig at foretage en sådan underretning,  

 hvis sagens konkrete omstændigheder giver grundlag for at antage, at du  

 derved vil vanskeliggøre forfølgningen af sagen.
I den situation kan det også  

 være, at det er politiet, der, hvis du ønsker det, orienterer din familie  

 eller arbejdsgiver om anholdelsen.
Hvis du som anholdt ikke er blevet løsladt inden 24 timer, skal du  

 fremstilles for en dommer.
Dommeren kan løslade dig, bestemme at anholdelsen  

 skal opretholdes i op til 3 gange 24 timer eller bestemme, at du skal  

 varetægtsfængsles.
 Kontakt til advokat.
 Du har som anholdt ret til at kontakte en advokat.
 I visse tilfælde kan politiet nægte dig at kontakte en bestemt advokat.  

 Dette spørgsmål kan i givet fald kræves indbragt for retten.
 Både politiet og din advokat kan fortælle dig om muligheden for at få en  

 advokat beskikket, og hvem der skal betale for advokaten.
 Kontakt til læge.
 Hvis du lider af en sygdom, der kræver behandling, bør du hurtigst muligt  

 fortælle det til politiet.
 Skønner politiet, at du har behov for lægelig behandling, vil politiet  

 sørge for, at du undergives sådan behandling.
Selv om politiet eventuelt vurderer, at du ikke har behov for at blive  

 tilset af en læge, har du altid ret til at kontakte og modtage besøg af din  

 egen læge eller lægevagten.
Politiet har telefonnummeret på lægevagten.
I  

 disse tilfælde er udgiften til lægebistand normalt politiet uvedkommende.
 Kontakt til ambassade.
Er du udenlandsk statsborger, har du ret til at kontakte dit lands  

 ambassade eller konsulat.
Politiet kan hjælpe dig med at komme i kontakt med  

 ambassaden eller konsulatet.
