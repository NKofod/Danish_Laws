Nr LSF 103 Forslag til Lov om ændring af lov om kommunale valg (Ophævelse af  

 ikke-nordiske statsborgeres valgbarhed og valgret) Fremsat af Pia Kjærsgaard (FP) Kim Behnke (FP) Tom Behnke (FP) Aage  

 Brusgaard (FP) den 24. november 1992 § 1 I lov nr. 140 af 8. marts 1989 om kommunale valg foretages følgende  

 ændringer:
 1. § 1, stk. 1, affattes således:
»Valgret til kommunalbestyrelsen, herunder Borgerrepræsentationen i  

 Københavns Kommune, og amtsrådet har enhver, der er fyldt 18 år og 1) har dansk indfødsret og har fast bopæl i kommunen henholdsvis  

 amtskommunen eller 2) har finsk, islandsk, norsk eller svensk statsborgerskab, har fast bopæl  

 i kommunen henholdsvis amtskommunen og har haft fast bopæl i riget i de  

 sidste 3 år forud for valget.« 2. § 3 affattes således:
»§ 3. Valgbar til kommunalbestyrelsen og amtsrådet er enhver,  

 der har valgret til kommunalbestyrelsen henholdsvis amtsrådet, jf. dog § 4,  

 og som senest mandagen 22 dage før valgdagen 1) har fast bopæl i kommunen henholdsvis amtskommunen, 2) ikke er umyndiggjort med retsvirkning her i landet.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget ændrer betingelserne for valgbarhed ved og valgret til  

 kommunale valg, idet udenlandske statsborgeres valgbarhed og valgret  

 begrænses.
Lovforslaget er en delvis genfremsættelse af L 301, folketingsåret  

 1991-92 (se Folketingstidende 1991-92, forhandlingerne sp. 10482 og tillæg A  

 sp. 6897).
 Ved en lovændring i 1977 fik statsborgere fra de øvrige nordiske lande  

 tillagt valgret og valgbarhed til de kommunale råd, jf. lov nr. 202 af 18.  

 maj 1977 (se Folketingstidende 1976-77, forhandlingerne sp. 286, 1318, 3340  

 og 3773, tillæg A sp. 671, tillæg B sp. 239 og tillæg C sp. 169), og ved en  

 lovændring i 1981 har også andre personer, der ikke har dansk indfødsret,  

 fået tillagt valgret og valgbarhed ved de kommunale valg, hvis de - ud over  

 at opfylde de almindelige betingelser for valgret til de kommunale råd - har  

 haft ophold i riget i de sidste 3 år forud for valget, jf. lov nr. 143 af 30.  

 marts 1981 (se Folketingstidende 1980-81, forhandlingerne sp. 4040, 4941,  

 7489 og 8423, tillæg A sp. 2501, tillæg B sp. 457 og 515 og tillæg C sp.  

 417).
Forslagsstillerne finder, at et af værktøjerne til at sikre den danske  

 befolknings selvbestemmelsesret er at afskaffe valgret og valgbarhed for  

 udlændinge.
Fremskridtspartiet har tidligere givet udtryk for ønsker om at  

 ophæve reglerne om udlændinges valgret og valgbarhed.
Med dette lovforslag  

 banes vejen for, at danskerne kan genvinde noget af de senere års tabte  

 suverænitet.
Ved lovforslaget er sikret, at finske, islandske, norske og svenske  

 statsborgere, der har fast bopæl i kommunen henholdsvis amtskommunen og har  

 haft fast bopæl i riget i de sidste 3 år forud for valget, fortsat har  

 stemmeret ved de kommunale valg.
Den foreslåede ændring svarer herved til L  

 202 af 18. maj 1977.
 Danmark har ikke på nuværende tidspunkt indgået internationale aftaler,  

 der pålægger os at tildele ikkenordiske statsborgere valgret og valgbarhed.
Den nuværende retstilstand er et farligt politisk eksperiment.
I mange af  

 landets kommuner hviler den politiske ledelse på et snævert politisk flertal.  

 I disse kommuner er det realistisk at forvente at grupper af udenlandske  

 statsborgere, der ikke nødvendigvis har fælles målsætninger med deres danske  

 bysbørn, kan organisere sig og opnå en uforholdsmæssig stor lokalpolitisk  

 indflydelse ved at virke som tungen på vægtskålen, når de politiske  

 afgørelser skal træffes.
Herved vil det kunne forekomme, at et lille mindretal af ikkedanske  

 statsborgere opnår uforholdsmæssig stor indflydelse ikke kun på valget af  

 borgmester, ansættelse af kommunalt personale m.v., men generelt i alle  

 kommunale anliggender.
Dette kan vise sig at blive en utilsigtet  

 tidsindstillet bombe i det danske kommunale selvstyre.
Det er bestemt ikke en  

 ønskelig eller rimelig udvikling.
Forslagsstillerne er opmærksomme på, at udviklingen i EF-lovgivningen kan  

 tvinge Danmark til at indrømme såkaldte »unionsborgere« valgret og  

 valgbarhed her i landet.
Selv efter at den danske befolkning har forkastet  

 Maastricht-traktaten, er der fortsat kræfter i Europa, der vil arbejde for  

 stemmeret for såkaldte »unionsborgere«, der opholder sig uden for  

 deres eget hjemland.
Ikke mindst af denne grund er det vigtigt i tide at få  

 igangsat en saglig debat om udlændinges valgret og få justeret den nuværende  

 lovgivning.
 Nærværende lovforslag er indeholdt i Fremskridtspartiets lovkatalog  

 1992-93, pkt. 33 (ISBN 87-89766-02-4).
Bemærkninger til lovforslagets enkelte bestemmelser Til nr. 1 Den ændrede affattelse af lovens § 1, stk. 1, sikrer, at alene danske og  

 andre nordiske statsborgere har valgret ved valg til kommunalbestyrelse og  

 amtsråd.
Til nr. 2 Den ændrede affattelse af lovens § 3 sikrer, at alene danske og andre  

 nordiske statsborgere er valgbare ved valg til kommunalbestyrelse og amtsråd.
