(til samtlige kommuner m.fl.) Folketinget har i dag vedtaget L 271 - Lov om ændring af lov om social  

 bistand (Ændring af reglerne i § 58 om støtte til særligt personlige  

 hjælpemidler). Lovforslaget i den form det blev vedtaget ved 3. behandlingen  

 vedlægges som bilag 1. (* 1) Hovedindholdet af lovændringen Der er sket følgende hovedændringer:
 - i forbindelse med kommunens indgåelse af leverandøraftaler skal  

 repræsentanter for brugerne inddrages ved udarbejdelse af  

 kravspecifikationerne.
 - For særligt personlige hjælpemidler kan brugeren, såfremt pågældende  

 ønsker at benytte en anden leverandør end kommunens, vælge selv at indkøbe  

 hjælpemidlet og få udgifterne hertil refunderet.
Korte bemærkninger til de enkelte ændringer Inddragelse af brugerrepræsentanter.
Med ændringen pålægges det kommunerne at inddrage repræsentanter for  

 brugerne i forbindelse med udarbejdelse af kravene til f.eks. kvalitet af  

 hjælpemidler, forsyningssikkerhed, forhandlernet m.v. ved kommunens indgåelse  

 af aftale med leverandører.
Der henvises i øvrigt til lovforslagets  

 bemærkninger.
 Frit valg af leverandør.
Har kommunen indgået en leverandøraftale, har brugeren mulighed for selv  

 at indkøbe sit hjælpemiddel hos en leverandør efter eget valg.
I disse  

 tilfælde kan brugeren få refunderet det beløb kommunen ville kunne have  

 anskaffet det pågældende hjælpemiddel til i medfør af leverandøraftalen.  

 Brugeren kan dog højst få refunderet det beløb som pågældende har betalt for  

 hjælpemidlet.
 De særligt personlige hjælpemidler omfatter: ortopædisk fodtøj, arm- og  

 benproteser, tandproteser, støttekorsetter og bandager m.v., parykker,  

 brystproteser, stomihjælpemidler og kropsbårne synshjælpemidler til personer  

 med et varigt synshandicap eller medicinsk-optisk definerede varige  

 øjenlidelser.
 Lovændringen træder i kraft den 1. januar 1997. Socialministeriet vil  

 inden dette tidspunkt udarbejde vejledningsmateriale.
Frode Svendsen /Ole Riis Mørk Særlige note:
 (* 1) Lovforslaget er udeladt her, da det har været offentliggjort i  

 Lovtidende A som nr. 497, af 12. juni 1996, samt forefindes i  

 Retsinformation.
