Nr LSF 237 Forslag til Lov om ændring af lov om afgift af benzin (Nedsættelse af de  

 samlede afgifter på benzin med 1 kr. pr. liter) Fremsat af Dohrmann (FP) Behnke (FP) Mogens Elvensø (FP) Poulsgaard (FP)  

 Ernst B.
Schmidt (FP) den 26. april 1989 § 1 I lov om afgift af benzin, jf. lovbekendtgørelse nr. 612 af 14. oktober  

 1988, foretages følgende ændringer:
 1. I § 1, stk. 1, litra a, ændres »370 øre« til:  

 »290 øre«.
 2. I § 1, stk. 1, litra b, ændres »333 øre« til:  

 »253 øre«.
§ 2 Loven træder i kraft dagen efter bekendtgørelsen i Lovtidende og finder  

 anvendelse på benzin, der fra og med denne dato udleveres fra registrerede  

 virksomheder eller angives til fortoldning.
Bemærkninger til lovforslaget Benzinforbruget har gennem årtier været genstand for en meget kraftig  

 beskatning.
Sidste store forhøjelse af benzinafgiften fandt sted med  

 vedtagelsen af påskepakken i 1986.
Afgiften af benzin udgør efter de gældende regler 370 øre pr. liter for  

 blyholdig benzin og 333 øre pr. liter for blyfri benzin.
Formålet med  

 lovforslaget er en nedsættelse af de samlede afgifter på benzin med 100 øre  

 pr. liter.
Dette vil under forudsætning af uændrede markedsforhold betyde en  

 tilsvarende nedsættelse af forbrugerprisen.
Forbrugerprisen på benzin er  

 sammensat af råvareprisen, avancer, statsafgift, moms og  

 arbejdsmarkedsbidrag.
En nedsættelse af statsafgiften på 80 øre pr. liter vil  

 derfor under forudsætning af, at alle øvrige forhold, der måtte påvirke  

 prisen på benzin, er uændrede, medføre et fald i forbrugerprisen på ca. 100  

 øre pr. liter.
 De negative resultater af den hidtidige og nuværende brandskatning af  

 benzin afspejler sig tydeligst i grænseområderne, hvor danske forretninger i  

 stribevis har måttet dreje nøglen om på grund af manglende omsætning, medens  

 deres udenlandske konkurrenter modsat oplever kilometerlange køer af ventende  

 bilister, der tvunget af den såkaldte danske afgiftssyge har henlagt deres  

 indkøb til et sted, hvor priserne er nogenlunde rimelige.
 Teoretisk prægede personer uden praktisk viden vil måske efter gennemgang  

 af diverse statistikker hævde, at gennemførelse af nærværende forslag vil  

 koste staten et provenutab på ca. 1,6 mia. kr.
 Heri er forslagsstillerne helt uenige.
Alene de mange milliarder kroner, der forsvinder ud af landet ved den  

 såkaldte skæve grænsehandel, vil bevirke, at der overhovedet ikke bliver tale  

 om tab, nærmere det modsatte.
Når dertil kommer, at erhvervslivets  

 omkostningsniveau stiger, hver gang benzinpriserne går i vejret, samt at det  

 igen vil kunne betale sig at påtage sig et job, der ligger fjernt fra  

 hjemmet, er forslagsstillerne ikke i tvivl om, at det ville være en klog  

 foranstaltning, om Folketinget vedtog at reducere benzinafgifterne med en  

 krone pr. liter.
