Moms af antenneydelser Reference: Momslovens § 3, Momslovens § 4, Momslovens § 13, stk. 1, nr. 8,  

 MV 1995 C.1.4.2 og D.11.8 Styrelsen har behandlet nogle sager vedrørende moms for levering af  

 antenneydelser i udlejningsejendomme og andelsboligforeninger.
 Levering af antenneydelser er momspligtig efter lovens § 4.  

 Momsnævnet har i 1979 (Mn. 622/79) truffet afgørelse om, at en  

 fællesantenneforenings ydelser er omfattet af momspligten.
 Indtil 1. juli 1994 havde momspligten imidlertid kun teoretisk interesse,  

 idet fællesantenneforeninger kunne undlade at lade sig registrere efter  

 den gamle momslovs § 4, stk. 2.
 Da § 4, stk. 2 blev ophævet i forbindelse med den nye momslov  

 bortfaldt antenneforeningernes mulighed for at undlade at lade sig  

 registrere.
 I forbindelse hermed har der været rejst spørgsmål om,  

 hvorvidt antenneanlæg i udlejningsejendomme og andelsboligforeninger  

 skulle registreres og betale moms.
 For så vidt angår udlejningsejendomme har styrelsen truffet  

 afgørelse om, at leveringen af antenneydelse i udlejningsejendomme  

 må anses for omfattet af fritagelsesbestemmelsen i momslovens § 13,  

 stk. 1, nr. 8, når levering sker som led i udlejningen af den faste  

 ejendom.
 For så vidt angår andelsbolig- og ejerlighedsforeninger skal  

 disse ikke registreres og betale moms af leveringen af antenneydelser,  

 når foreningens funktion i denne forbindelse alene består i at  

 afholde og fordele de faktiske afholdte udgifter.
