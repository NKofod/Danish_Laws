Klage over, at det var uforsvarligt at udskrive en 79-årig patient, og at der burde have været sikret opfølgning ved kontakt til hjemmeplejen Patientklagenævnet fandt ikke grundlag for at kritisere overlæge A, idet nævne fandt, at det var i overensstemmelse med normen for almindelig anerkendt faglig standard at fraråde yderligere udredning med henblik på pacemakerbehandling på grund af patientens begrænsede livsudsigter på grund af alder og kroniske lidelser (tidligere slagtilfælde, kronisk nyresygdom, skrumpelever og legemlig svækkelse) og i stedet tilbyde medicinsk behandling, og udskrivelse, når patienten var hjertemæssigt stabil.
 Patientklagenævnet fandt endvidere ikke grundlag for at kritisere læge B for hans beslutning om at udskrive patienten.
 Nævnet fandt ikke grundlag for at fastslå, at det var uforsvarligt at udskrive patienten, idet han selv havde et udtalt ønske om at komme hjem, og da han ud fra en almen klinisk vurdering, både vedrørende arytmiproblemet og den almene tilstand, skønnedes stabil.
 Det var endvidere nævnets opfattelse, at der i tilfælde, hvor lægen har vurderet, at en patient kan klare sig selv i hjemmet, ikke i henhold til lægeloven er pligt til at informere en sådan patients pårørende, og nævnet fandt således ikke, at der i det konkrete tilfælde havde været pligt til at informere patientens pårørende med henblik på at sikre, at de pårørende kunne være til stede i hjemmet i forbindelse med, at han blev udskrevet.
 Der blev afgivet dissens i sagen.
