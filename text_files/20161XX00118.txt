Skriftlig fremsættelse (9. november 2016) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til Adresseloven (Lovforslag nr.
L 66) Formålet med forslaget er at sikre, at offentlige data om vejnavne og adresser registreres ensartet og gøres frit tilgængelige, så de kan skabe større sammenhæng i den offentlige, digitale forvaltning.
Forslaget bidrager til en mere effektiv offentlig sektor, hurtigere udrykning for politi og beredskab samt vækst og innovation hos virksomhederne.
 Lovforslaget medvirker til at realisere grunddataprogrammets delaftale 2 om adresser under den fællesoffentlige digitaliseringsstrategi 2011-2015. Aftalen medfører en forbedring af datagrundlaget om adresser, administrative inddelinger og stednavne og etablerer en sammenhængende infrastruktur, der sikrer, at data stilles til rådighed for offentlige og private brugere på en effektiv og sikker måde.
Med lovforslaget videreføres de gældende adresseregler fra lov om bygnings- og boligregistrering med nødvendige justeringer.
Adresseområdet bliver med lovforslaget for første gang et selvstændigt forvaltningsområde.
Dette sker, fordi adresseoplysningen både viser vej til et bestemt sted, og samtidig binder oplysninger fra forskellige kilder sammen.
Som digital nøgle er adresseoplysninger blevet værdifuld og uundværlig information, både i den offentlige forvaltning og for private virksomheder.
Lovforslaget omfatter desuden oprettelsen af Danmarks Adresseregister, som fremadrettet skal være den autoritative kilde for hvilke vejnavne og adresser, der findes i Danmark.
Oplysningerne i Danmarks Adresseregister stilles frit til rådighed for brugerne i den offentlige forvaltning og den private sektor for at fremme digital forvaltning og bidrage til konkurrencedygtighed, vækst og innovation, f.eks. i form af bedre logistik og navigationssystemer.
Den digitale adgang til adresserne forbedres også, ligesom adressernes kvalitet og aktualitet forbedres, således at adresserne samtidig bliver gjort mere dækkende og lettilgængelige.
Adresseoplysningerne i Danmarks Adresseregister bliver den obligatoriske og autoritative kilde for adresseregistreringer i bl.a. person- og virksomhedsregistrering.
Det betyder, at alle grunddata om borgere og virksomheder vil anvende en entydig og gyldig adresse.
Det vil give myndighederne et fælles og mere sikkert forvaltningsgrundlag, men det vil også have stor værdi for de mange virksomheder og brancher, der i dag trækker på data fra CPR og CVR.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
