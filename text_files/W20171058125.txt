Erstatningsansvarslovens § 26 a - godtgørelse til efterladte, nævnets j.nr. 15-520-08449, 15-520-08450, 15-520-08451 og 15-520-08452 En mand, der var mødt i retten som advokat under en samværssag, blev under retsmødet skudt med døden til følge af barnets morfar.
Sagen var genstand for stor mediedækning.
Afdødes hustru og tre børn søgte om efterladtegodtgørelse med 130.000 kr. til hver efterladte.
Kravet blev under straffesagens behandling i byretten anmodet udskudt til civilt søgsmål, men byretten tog eksplicit stilling til kravet og dømte skadevolder at betale 130.000 kr. som retskrav til hver af de efterladte.
Retten lagde vægt på de omstændigheder, som drabet skete under, og at drabet skete under udførelsen af advokatens arbejde.
Erstatningsnævnet tog efter forretningsordenens § 10 sagen under behandling, selvom byrettens dom var anket.
Nævnet tilkendte 100.000 kr. á conto i efterladtegodtgørelse til hver efterladte.
I Landsretten anerkendte skadevolder pligten og størrelsen af kravet.
Kravet blev herefter stadfæstet, dog med en ændret rentedato.
I Højesteret påstod skadevolder stadfæstelse af landsrettens dom.
Kravet på 130.000 kr. blev igen stadfæstet, denne gang med en ny ændret rentedato efter erstatningsansvarslovens § 16.
 Nævnet tilkendte yderligere 30.000 kr. i efterladtegodtgørelse til hver efterladte.
 De efterladte blev også tilkendt overgangsbeløb og forsørgertabserstatning.
