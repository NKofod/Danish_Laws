Nr BSF 28 Forslag til folketingsbeslutning om anvendelse af provenuet fra loven om  

 afgift på vækstfremmere til forbedring af dyrevelfærd og fødevarekvalitet Fremsat af Kristen Touborg (SF) Aage Frandsen (SF) den 15. april 1998 Provenuet fra afgiften på vækstfremmere m.v., jf. lovforslag nr.
L 11,  

 tilbageføres som et etableringstilskud til landmænd, der vil omlægge til  

 eller starte mærkevareproduktion.
Ved mærkevareproduktion forstås  

 produktionsformer, hvor der ikke anvendes antibiotiske vækstfremmere, og hvor  

 der stilles skærpede krav til pladsforhold, anvendelse af halm i produktionen  

 m.v.
Konkret skal produktionen opfylde UK-reglerne (løsgående søer),  

 Fødevareministeriets kvalitetsmærkeordning, Antonius eller Porkersvin.
 Tilskuddet udformes efter følgende retningslinjer, som svarer til EU's mål  

 5-B-ordning, men vil dog ikke være forbeholdt EU's »særlig ugunstigt  

 stillede områder« af landet, som det er tilfældet med mål 5-B-midlerne:
 1. Landmænd, der søger om tilskuddet, skal dokumentere, at der omlægges  

 til mærkevareproduktion.
 2. Omlægningen må ikke resultere i udvidelser af produktionen/kapaciteten.
 3. Landmænd, som får tilskuddet, er forpligtet til mærkevareproduktion i 5  

 år.
 4. Tilskuddet gives som 25 pct. af etableringsudgiften til bygninger og  

 inventar m.v. og kan maksimalt udgøre 325.000 kr.
 5. Landmænd kan ikke få tilskuddet, hvis de har modtaget støtte gennem mål  

 5-B-ordningen.
Bemærkninger til forslaget Forslaget skal fremme en udvikling væk fra det industrialiserede landbrug  

 i retning af landbrug med en grønnere profil, hvor der lægges større vægt på  

 sunde fødevarer og dyrevelfærd.
Dermed ligger forslaget i forlængelse af EU's  

 mål 5-B-ordning og regeringens egne intentioner på  

 fødevare-/landbrugsområdet, jf. »Godt på vej - Danmark i det 21.  

 århundrede«.
Den engelske dyreværnslov foreskriver, at fra 1. januar 1999 skal søerne  

 være løsgående fra fravænningstidspunktet, og til de igen indsættes i  

 farestalden.
Hvis dansk landbrug skal opfylde importørernes krav, skal mindst  

 40 pct. af de danske søer være løsgående, idet kun dele af grisen -  

 hovedsagelig midterstykker og skinker - eksporteres til England.
Det kan  

 oplyses, at det i dag kun er ca. 15 pct. af søerne i Danmark, som er  

 løsgående, så ud over de dyreetiske hensyn er der også økonomiske argumenter  

 for at fremskynde en grøn omstilling.
Det årlige provenu fra vækstfremmerafgiften skønnes til 125 mio. kr. ved  

 uændret forbrug, jf. bemærkningerne til lovforslag nr.
L 11.
 Landmænd, som ikke overholder det i ansøgningen nævnte formål og/eller  

 ikke opfylder betingelserne, jf. punkterne 1, 2, 3 og 5, pålægges at  

 tilbagebetale tilskuddet.
Skriftlig fremsættelse Kristen Touborg (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om anvendelse af provenuet fra loven  

 om afgift på vækstfremmere til forbedring af dyrevelfærd og  

 fødevarekvalitet.
(Beslutningsforslag nr.
B 28).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
