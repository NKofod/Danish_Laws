Betænkning afgivet af Klima-, Energi- og Forsyningsudvalget den 12. december 2019 Betænkning over Forslag til lov om ændring af lov om vandsektorens organisering og økonomiske forhold, lov om elforsyning, lov om varmeforsyning og selskabsskatteloven (Hjemmel til forberedelse og implementering af justeret økonomisk regulering af vandsektoren, mindre, forbrugerejede vandselskabers mulighed for at udtræde af den økonomiske regulering og skattepligt m.v.) [af klima-, energi- og forsyningsministeren (Dan Jørgensen)]:
1. Ændringsforslag Klima-, energi- og forsyningsministeren har stillet 2 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 4 Af klima-, energi- og forsyningsministeren, tiltrådt af udvalget:
 1) I den under nr. 2 foreslåede affattelse af § 3, stk. 1, nr. 4 a, 1. pkt., indsættes efter »Vandforsyningsselskaber«: »og vanddistributionsselskaber«.
[Skattefritagelsen for små vandværker udvides til også at omfatte små vanddistributionsselskaber] Til § 5 2) Stk. 2 affattes således:
»Stk. 2. § 4 har virkning fra og med den 1. januar 2021, jf. dog 2. pkt. § 4, nr. 2, for så vidt angår vanddistributionsselskaber, har virkning fra og med den 1. januar 2010.« [Virkningstidspunkt for ændringsforslag nr. 1] Bemærkninger Til nr. 1 Med ændringsforslaget foreslås det, at den gældende bestemmelse i selskabsskattelovens § 3, stk. 1, nr. 4 a, om skattefrihed for vandforsyningsselskaber (vandværker), der ikke er omfattet af vandsektorlovens § 2, stk. 1, udvides til også at omfatte vanddistributionsselskaber, der ikke er omfattet af vandsektorlovens § 2, stk. 1.
 De vandværker, der ikke er omfattet af vandsektorlovens § 2, stk. 1, er værker, som årligt leverer mindre end 200.000 m3 drikkevand, og som ikke er ejet af en kommune.
Efter den gældende bestemmelse er det tillige en forudsætning for at være omfattet af skattefritagelsesbestemmelsen, at selskabet har en egen indvinding af vand.
Vanddistributionsselskaber er selskaber, der ikke har egen indvinding af vand.
 De vanddistributionsselskaber, der med ændringsforslaget omfattes af skattefriheden, er selskaber, der hver især årligt transporterer mindre end 200.000 m3 drikkevand.
 Hensigten med ændringsforslaget er at sikre, at også små vanddistributionsselskaber omfattes af skattefritagelsen, hvis de opfylder betingelsen om, at indtægterne, bortset fra normal forrentning af en eventuel indskudskapital, ifølge selskabets vedtægter kun kan anvendes til selskabets formål, og at selskabets leverance står åben for alle inden for selskabets område. Ændringen vil bl.a. betyde, at små vandforsyningsselskaber bevarer skattefriheden, selv om de måtte ændre karakter og er overgået til ren distribution, f.eks. fordi selskabets boringer er blevet forurenet eller er tørret ud, så det ikke længere er muligt at levere vand fra egne boringer.
 Forslaget vurderes ikke at have nævneværdige provenumæssige konsekvenser, da det alene vurderes at have betydning for selskaber med en meget begrænset vanddistribution.
Til nr. 2 Med ændringsforslaget foreslås det, at udvidelsen af den gældende bestemmelse om skattefrihed for små vandforsyningsselskaber til også at omfatte små vandistributionsselskaber skal have virkning fra den 1. januar 2010. Med det foreslåede virkningstidspunkt vil ændringen få virkning fra og med det tidspunkt, hvor bestemmelsen i selskabsskattelovens § 3, stk. 1, nr. 4 a, blev indført.
Ved indførelsen af bestemmelsen i selskabsskattelovens § 3, stk. 1, nr. 4 a, blev vandforsyningsselskaber, der ikke omfattes vandsektorloven, således undtaget fra skattepligt.
Ved at give bestemmelsen om skattefritagelse af små vanddistributionsselskaber tilbagevirkende kraft til den 1. januar 2010 sikres en lige behandling af alle små vanddistributionsselskaber.
Den foreslåede ændring er begunstigende.
4. Udvalgsarbejdet Lovforslaget blev fremsat den 13. november 2019 og var til 1. behandling den 21. november 2019. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 28. august 2019 dette udkast til udvalget, jf.
KEF alm. del  bilag 35, folketingsåret 2018-19, 2. samling.
Den 13. november 2019 sendte klima-, energi- og forsyningsministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 8 spørgsmål til energi-, forsynings- og klimaministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Tanja Larsson (S) Henrik Møller (S) Jesper Petersen (S) Jens Joel (S) Orla Hav (S) Ida Auken (RV) fmd.
Zenia Stampe (RV) Rasmus Helveg Petersen (RV) Signe Munk (SF) Carl Valentin (SF) Søren Egge Rasmussen (EL) Mai Villadsen (EL) Rasmus Nordqvist (ALT) Thomas Danielsen (V) Christoffer Aagaard Melson (V) Lars Christian Lilleholt (V) Marie Bjerre (V) Tommy Ahlers (V) Carsten Kissmeyer (V) nfmd.
Morten Messerschmidt (DF) Liselott Blixt (DF) Mette Abildgaard (KF) Orla Østerby (KF) Katarina Ammitzbøll (KF) Peter Seier Christensen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
