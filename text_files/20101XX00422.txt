Skriftlig fremsættelse (12. januar 2011) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
Forslag til lov om ændring af søloven, lov om sikkerhed til søs og sømandsloven (Pligt til forsikring for søretlige krav, gennemførelse af konventionen om arbejdsforhold i fiskerisektoren m.v.) (Lovforslag nr.
L 109) Lovforslagets indhold kan deles i to hovedkategorier  gennemførelse af to EU-direktiver samt gennemførelse af konventionen om arbejdsforhold i fiskerisektoren (FNs Internationale Arbejdsorganisations konvention nr. 188 fra 2007).
EU-direktivet om forsikring for søretlige krav skaber en beskyttelse af skadelidte ved at kræve, at skibe med en bruttotonnage på 300 eller derover, som enten fører et flag fra et af EUlandene, eller som er skibe fra tredjelande, som anløber en EU-havn, skal have en ansvarsforsikring.
På den baggrund indføres krav om, at sådanne skibe skal have en ansvarsforsikring samt et certifikat om bord, der beviser, at der er tegnet en sådan forsikring.
Det ændrede havnestatskontroldirektiv indebærer bl.a., at der skal indføres en hjemmel til, at havnene kan pålægges at samarbejde med Søfartsstyrelsen om at sikre en passende havneplads til skibe, som tilbageholdes ved en havnestatskontrol.
Selv om havnene allerede reelt samarbejder med Søfartsstyrelsen, er bestemmelsen nødvendig for at sikre en korrekt implementering af direktivet.
Formålet med fiskerikonventionen er at etablere internationale minimumsstandarder for arbejdsforholdene i fiskerisektoren.
Det gælder f.eks. krav om mindstealder for fiskere, regler om hviletid og arbejdsmiljø, herunder forebyggelse af ulykker.
Regeringen tilstræber generelt at være på forkant med hensyn til ratifikation af internationale konventioner vedrørende skibe.
Lovforslaget er et led heri, idet lovændringerne skaber grundlaget for dansk ratifikation af fiskerikonventionen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
