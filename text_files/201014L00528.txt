Bilag 1 Betænkning afgivet af Udvalget for Videnskab og Teknologi den 10. februar 2011 Betænkning over Forslag til lov om elektroniske kommunikationsnet og -tjenester [af videnskabsministeren (Charlotte Sahl-Madsen)] 1. Ændringsforslag Videnskabsministeren har stillet 5 ændringsforslag til lovforslaget.
2. Udvalgsarbejdet Lovforslaget blev fremsat den 17. november 2011 og var til 1. behandling den 23. november 2011. Lovforslaget blev efter 1. behandling henvist til behandling i Udvalget for Videnskab, Teknologi og Udvikling.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 17. november 2011 sendte videnskabsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra interessegruppen under Munklindes-Stubkærs Venner.
 Videnskabsministeren har over for udvalget kommenteret den skriftlige henvendelse til udvalget.
Deputationer Endvidere har interessegruppen under Munklindes-Stubkærs Venner mundtligt over for udvalget redegjort for sin holdning til lovforslaget.
Spørgsmål Udvalget har stillet 4 spørgsmål til videnskabsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, S, DF, SF, KF og RV) indstiller lovforslaget til vedtagelse med de stillede ændringsforslag.
 Venstre, Socialdemokratiet, Socialistisk Folkeparti, Det Konservative Folkeparti og Radikale Venstre konstaterer, at formålet med L 59 er fastlagt med udgangspunkt i de telepolitiske målsætninger i principaftalen fra 1999.
 Målene for telepolitikken, som aftalt i 1999-aftalen, er at fremme en markedsudvikling, der fører til innovation og vækst, og at sikre alle danskere adgang til de moderne kommunikationsteknologier.
 Den markedsbaserede tilgang har ført til, at Danmark er et af de lande, hvor udrulning af infrastruktur er længst fremme, og hvor flest har mulighed for at udnytte mulighederne for moderne kommunikation.
 Målene skal nås ved bl.a. at lovgive på en måde, som sikrer, at teknologiske landvindinger uden videre kan finde vej til forbrugerne, og at forbrugerne kan gennemskue markedets tilbud.
Det er i den forbindelse vigtigt at understrege, at selv om udviklingen inden for telemarkedet som udgangspunkt skal være markedsdrevet og teknologineutralt, er dette ikke til hinder for, at rammevilkårene på området indrettes med henblik på at understøtte, at alle i landet får adgang til højhastighedssamfundet.
Eksempelvis har forligskredsen ved en tidligere auktion over en frekvens stillet krav til dækning i udvalgte dele af landet for at sikre bedre bredbåndsdækning.
Kan markedet ikke sikre eksempelvis hurtige bredbåndsforbindelser eller mobildækning til hele landet, kan der tages målrettede initiativer, som kan stimulere efterspørgslen efter bredbåndsforbindelser og øget mobildækning og dermed bidrage til at skabe adgang for alle.
Det kan være eksempelvis lokale myndigheder, foreninger, virksomheder og ildsjæle, der for at skabe en efterspørgsel kan udnytte deres købekraft til at stille betingelser el.lign.
 V, S, SF, KF og RV finder således, at loven således skal sikre klare regulatoriske rammevilkår for aktørerne på telemarkedet, samtidig med at den giver politisk manøvrerum for at fremme udviklingen på markedet.
Et mindretal i udvalget (EL) indstiller lovforslaget til forkastelse ved 3. behandling.
Mindretallet stemmer for de stillede ændringsforslag.
 Liberal Alliance, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 32 Af ministeren for videnskab, teknologi og udvikling, tiltrådt af udvalget:
 1) I stk. 2 indsættes efter »uanset om brugen af de pågældende numre, nummerserier«: », koder«.
[Lovteknisk korrektion] Til § 63 2) I stk. 3 udgår »for disse«.
[Lovteknisk korrektion] Til § 73 3) Stk. 1 affattes således:
»IT- og Telestyrelsen kan kræve alle oplysninger og alt materiale, som IT- og Telestyrelsen skønner relevant i forbindelse med tilsyn med overholdelse af lovens regler eller regler fastsat i medfør heraf og i forbindelse med administration, undersøgelser og konkrete afgørelser, der gennemføres og træffes efter lovens bestemmelser herom, af 1) udbydere af elektroniske kommunikationsnet eller -tjenester, 2) ejere af elektroniske kommunikationsnet, 3) udbydere af informations- eller indholdstjenester, 4) udbydere af nummeroplysningsdatabaser og -registre, 5) fysiske og juridiske personer som nævnt i § 9 og i regler fastsat i medfør heraf, 6) tredjemænd som nævnt i § 30, stk. 4, 7) udbydere af betalingstelefoner, 8) udbydere af teleterminaludstyr, der anvendes til mobilkommunikationstjenester, 9) udbydere af adgangsstyringstjenester, 10) indehavere af ejendomsretten til adgangsstyringsprodukter og -systemer og 11) slutbrugere.« [Lovteknisk korrektion] Til § 81 4) I stk. 1, nr. 1, ændres »§ 31, stk. 3-6« til: »§ 31, stk. 4-7«.
[Lovteknisk korrektion] Til § 82 5) I stk. 1 ændres »1. maj« til: »25. maj«.
[Ændring af lovens ikrafttræden] Bemærkninger Til nr. 1-4 Der er tale om sproglige og redaktionelle ændringer uden betydning for indholdet af det fremsatte lovforslag.
Til nr. 5 Lovforslagets nye regler om nummerportering har stor betydning for slutbrugernes rettigheder over for teleselskaberne og i særlig grad for slutbrugernes oplevelse af teleselskabernes serviceniveau.
Det er derfor vigtigt, at teleselskaberne på tidspunktet for lovens ikrafttræden har foretaget de nødvendige tekniske ændringer, der muliggør overholdelse af reglerne.
 På denne baggrund foreslås det, at loven skal træde i kraft den 25. maj 2011.
Helge Sander (V) Mads Rørvig (V) Michael Aastrup Jensen (V) Anne-Mette Winther Christiansen (V) nfmd.
Malou Aamund (V) Jesper Langballe (DF) Mikkel Dencker (DF) Daniel Rugholm (KF) Charlotte Dyremose (KF) Rasmus Prehn (S) Benny Engelbrecht (S) Per Husted (S) Hüseyin Arac (S) Jonas Dahl (SF) Hanne Agersnap (SF) Marianne Jelved (RV) fmd.
Johanne Schmidt-Nielsen (EL) Liberal Alliance, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
