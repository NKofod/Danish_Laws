 En virksomhed indgik 6/4-94 i et mæglingsmøde et forlig om betaling af  

 22.500 kr. til den pågældende SID-klub inden 3 uger.
 Virksomheden betalte imidlertid kun 9.000 kr. til SID- klubben, idet  

 resten angaves at være træk af kildeskat for de lønmodtagere, som forliget  

 vedrørte. 10/6-94 afholdtes fællesmøde, hvorunder virksomhedens  

 arbejdsgiverorganisation erkendte at der begået brud på forliget og pålagde  

 virksomheden at betale den resterende del af forligsbeløbet til SID-klubben.  

 Da virksomheden imidlertid ikke opfyldte dette pålæg, blev sagen indbragt for  

 Arbejdsretten.
Arbejdsgiverorganisationen tog bekræftende til genmæle over for  

 klagerens påstand om, at der forelå overenskomstbrud, men påstod frifindelse  

 for den nedlagte bodspåstand.
Sagen forhandledes i Arbejdsretten i  

 forberedende møder den 15/9, 27/10 og 8/12 1994. I retsmødet den 27/10 1994  

 gav retsformanden udtryk for, at det pågældende beløb skulle betales til  

 klubben. 15/12-94 meddelte arbejdsgiveren Arbejdsretten, at beløbet nu ville  

 blive betalt til SID-klubben.
Arbejdsretten udtalte, at virksomheden var forpligtet til at opfylde  

 forliget, uanset hvilke skattemæssige konsekvenser det måtte have.  

 Arbejdsretten fandt herefter, at der var forskyldt bod.
Ved bodens  

 fastsættelse lagde Arbejdsretten vægt på, at tilsidesættelsen af forliget og  

 den manglende opfyldelse af pålægget givet på fællesmødet var sket bevidst,  

 og at virksomheden under hele handlingsforløbet havde haft mulighed for og  

 var blevet tilskyndet til at rette for sig.
Arbejdsretten fandt ingen  

 undskyldning i, at virksomheden efter det oplyste havde fulgt  

 skattemyndighedernes anvisning, allerede fordi forelæggelsen af spørgsmålet  

 for skattemyndighederne ikke var sket på en fyldestgørende måde.
Boden  

 fastsattes herefter til 50.000 kr.
 Denne arbejdsretssag vedrører spørgsmålet om, hvorvidt indklagede Schubert  

 Seals A/S har handlet overenskomststridigt og har forskyldt bod ved at trække  

 kildeskat - med 13.500 kr. - af et beløb på 22.500 kr., som virksomheden i  

 henhold til et forlig i et mæglingsmøde den 6. april 1994 forpligtede sig til  

 at betale til SID-klubben.
 Klagerne, Landsorganisationen i Danmark for Specialarbejderforbundet i  

 Danmark, har nedlagt påstand om, at indklagede, Dansk Arbejdsgiverforening  

 for Dansk Industri for Schubert Seals A/S, tilpligtes at anerkende, at  

 Schubert Seals A/S har begået brud på mæglingsmødereferat af 6. april 1994  

 samt fællesmødeprotokollat af 10. juni 1994.
 Endvidere har klagerne nedlagt påstand om, at Schubert Seals A/S  

 tilpligtes at betale en af Arbejdsretten fastsat bod til  

 Specialarbejderforbundet i Danmark.
 De indklagede har taget bekræftende til genmæle overfor første led af  

 påstanden og har for så vidt angår bodspåstanden nedlagt påstand om  

 frifindelse.
 Det pågældende mæglingsmøde afholdtes som anført den 6. april 1994.  

 Baggrunden herfor var en strid vedrørende holddriftsplanerne, idet  

 virksomheden ikke kunne anerkende det efterbetalingskrav, som  

 Specialarbejderforbundet i Danmark gjorde gældende.
 Mødereferatet er sålydende:
»Sagen blev diskuteret og der blev opnået enighed om at virksomheden  

 til fuld og endelig afgørelse i sagen indbetaler kr. 22.500,- til SID-klubben  

 inden 3 uger fra dato Hermed sluttede sagen« Virksomhedens direktør, Ole Theilvig, var ikke til stede under mødet.
Det  

 var hans opfattelse, at det beløb, som forliget vedrørte, udgjorde skyldig  

 løn til medarbejderne, og han rettede henvendelse til skattemyndighederne i  

 Horsens, der efter det oplyste gav udtryk for, at han skulle indeholde skat  

 med 60% i beløbet.
Da han ikke fra arbejdstagersiden modtog oplysning om, til  

 hvem og med hvilke beløb, udbetalingen skulle ske, valgte han at foretage  

 udbetaling til klubben med fradrag af det nævnte beløb i kildeskat.
Den 10. juni 1994 blev der afholdt fællesmøde.
Fællesmødereferatet lyder  

 således:
 »Ved et fællesmøde d.d. i Dansk Arbejdsgiverforening behandledes  

 klage fra Specialarbejderforbundet i Danmark over at medlem af Dansk  

 Industri, Gummifabriken Schubert Seals A/S ikke har overholdt  

 mæglingsmødereferat af 6. april 1994, hvor parterne enedes om, at  

 virksomheden inden 3 uger fra dato indbetalte kr. 22.500,00 til SID klubben.
 Sagen forhandledes.
 Under mødet blev det oplyst, at virksomheden har indbetalt kr. 9.000,00  

 til SID klubben, der udgør forskellen mellem kr. 22.500,00 og træk af  

 kildeskat.
 Fra Dansk Industri erkendte man, at der begået brud på mæglingsmødereferat  

 af 6. april 1994 og pålagde Gummifabriken Schubert Seals A/S senest 8 dage  

 fra d.d. at indbetale den resterende del af forligsbeløbet udgørende  

 forskellen mellem kr. 22.500,00 og kr. 9.000,00 ialt kr. 13.500,00 til SID  

 klubben.
Fra arbejdstagerside tager man forbehold om at indbringe sagen for  

 Arbejdsretten med krav om bod såfremt ovennævnte restbeløb kr. 13.500,00 ikke  

 senest 8 dage fra d.d. er indbetalt til SID klubben.« Den 14. juni 1994 skrev Ole Theilvig således til Dansk Industri:
»Jeg har d.d. modtaget referat af fællesmøde.
Det er interessant at  

 notere sig, at DI og LO tilsyneladende sætter sig ud over almindelig dansk  

 lovgivning.
 Som tidligere meddelt er der efter aftale med Told og Skat Horsens sket  

 udbetaling i henhold til mæglingsmødet, idet der er tilbageholdt 60%  

 kildeskat som krævet, når der er tale om lønkompensation.
 Beløbet er indberettet som A-skat og afventer efter aftale med Told- og  

 Skattestyrelsen alene en individualisering.
 Jeg må indtrængende anmode parterne om, såfremt de er i tvivl, selv at  

 rette henvendelse til relevante myndigheder.
 Beløbet vil kun blive udbetalt, såfremt der foreligger fuldgyldige  

 garantier fra DI og/eller LO samt en tilsagnsskrivelse fra skattevæsenet.
 Jeg vil samtidig gøre opmærksom på, at DI endnu ikke har besvaret  

 spørgsmålene vedrørende KAD og specifikation.
Jeg forventer et relevant svar inden selskabets bestyrelsesmøde den 16.  

 juni 1994.« Den 26. juli 1994 indgav Landsorganisationen i Danmark klageskrift til  

 Arbejdsretten.
Sagen forhandledes i Arbejdsretten i forberedende møder den  

 15. september, den 27. oktober og den 8. december 1994. I retsmødet den 27.  

 oktober 1994 gav retsformanden udtryk for, at det pågældende beløb, som efter  

 det da oplyste stadig henstod hos virksomheden, skulle betales til klubben.  

 Efter at det i retsmødet den 8. december 1994 var oplyst, at dette ikke var  

 sket, blev sagen berammet til domsforhandling den 6. januar 1995.
 Den 15. december 1994 skrev direktør Ole Theilvig et sålydende brev blandt  

 andet til Arbejdsretten:
 »Efter retsmødet den 9. december 1994 - hvor det står lysende klart,  

 at virksomheden vil blive dømt til betaling af de omstridte 13.500 kr., der i  

 dag henstår til A-skat efter aftale med Told og Skat Horsens - har  

 virksomheden besluttet at udbetale beløbet til tillidsmand Jan Hansen for at  

 kunne afslutte 1994-indberetningen.
 Vi har i denne anledning tilskrevet Told og Skat som vedlagt.
 Virksomheden forbeholder sig naturligvis regres samt eventuel erstatning  

 fra organisationen, såfremt Deres beslutning i forening med Arbejdsretten  

 skulle medføre krav fra skattevæsenet mod Schubert Seals A/S.
Virksomheden ønsker herefter af ressourcemæssige grunde ikke at deltage i  

 et eventuelt videre forløb.« Det nævnte brev til skattemyndighederne i Horsens - også dateret den 15.  

 december 1994 - er sålydende:
»Vedrørende: Konvertering af løn til 22.500 kr.
SID tilskud Ovennævnte sag har vi tidligere drøftet med Told og Skat og som konsekvens  

 heraf tilbageholdt 60% A-skat, afventende en individualisering.
 Sagen er af organisationerne ført til Arbejdsretten, og ved det seneste  

 retsmøde den 9. december 1994 blev det gjort klart for virksomheden, at  

 restbeløbet (60%) - uanset Kildeskattelovens bestemmelser - vil blive krævet  

 indbetalt til SID.
 Som dokumentation herfor vedlægges udskrift af retsbogen fra forrige møde.  

 Såfremt organisationerne ønsker en domfældelse, kan denne først finde sted  

 ind i 1995.
For at kunne afslutte indberetning af skat m.m. for 1994 udbetaler vi  

 derfor nu restbeløbet kr. 13.500 til SID-klubben ved hr.
Jan Hansen.
 Vi vil tilsvarende ompostere beløbet fra løn til anden driftsudgift: vel  

 vidende at dette ikke er i overensstemmelse med Kildeskattelovens  

 bestemmelser.
 Vi håber, at Told og Skat i lyset af den meget vanskelige situation, som  

 virksomheden er bragt i, og i lyset af det relativt beskedne beløb pr.  

 kulance vil acceptere denne løsning.
 Skulle man ønske det, kan virksomheden oplyse navnene på de personer, der  

 rettelig burde have haft beløbet udbetalt.
Det skal for god ordens skyld oplyses, at selskabet naturligvis  

 forbeholder sig regres overfor hovedorganisationerne (SID, LO, DI, DA),  

 såfremt der rettes yderligere skattekrav mod virksomheden i denne sag.« Under sagen er der fremlagt et responsum af 16. november 1994 fra  

 revisionsfirmaet Schøbel & Marholt.
Dette responsum er efter det oplyste  

 ikke afgivet i anledning af nærværende sag.
Det lyder således:
 »Efter aftale skal vi hermed kort redegøre for den skattemæssige  

 behandling af udbetalte bodsbeløb, samt hvem oplysningspligten påhviler i  

 forskellige udbetalingssituationer.
Skattemæssig behandling af bodsbeløb En pålagt bod for overtrædelse af faglige overenskomster er ikke  

 fradragsberettiget.
Praksis viser dog, at beløb, der betales til en  

 fagforening som et led i en forligsmæssig løsning af en faglig konflikt,  

 efter omstændighederne kan være fradragsberettiget.
Dette gælder navnlig i  

 tilfælde, hvor boden repræsenterer betaling for en tidligere for lav  

 driftsomkostning.
 Til illustration af forskellige afgørelser, hvor virksomhederne har opnået  

 skattemæssigt fradrag, skal vi fra ligningsvejledningen for 1993, afsnit  

 E.B.5.5., citere følgende afgørelser:
Et aktieselskab blev anset for berettiget til at fratrække et beløb på  

 10.000 kr., som var betalt til de respektive fagforbund som led i en  

 bilæggelse af en arbejdsstandsning på selskabets virksomhed.
Arbejdsretten  

 havde kendt arbejdsnedlæggelsen for overenskomststridig, og selskabet havde  

 ikke handlet overenskomststridigt, jf. evt.
Meddelelser fra Landsskatteretten  

 (Lrs.) 1979.3.
En vognmand havde indgået forlig om betaling af en bod på 20.000 kr. til  

 et fagforbund til afgørelse af en sag om ikke overenskomstmæssig løn til en  

 chauffør.
Fagforbundet udbetalte 15.000 kr. til chaufføren.
Boden blev i sin  

 helhed sidestillet med efterbetaling af for lidt udbetalt løn og kunne  

 således fradrages som en driftsomkostning.
Lrs. 1982.123.
Endvidere kan nævnes Østre Landsrets dom af 8. oktober 1986, som refereret  

 i Tidsskrift for Skatteret 1987, nr. 35: En kroejer fik på et mæglingsmøde  

 med deltagelse af Arbejdsgiverforeningen og Tjenerforbundet pålagt at  

 efterbetale 150.000 kr. til Tjenerforbundet for underbetaling af personale.  

 Beløbet var beregnet på grundlag af skønnede lønbesparelser i de foregående  

 år, men blev ikke af forbundet viderebetalt til de ansatte.
Da beløbet var  

 fastsat ud fra et skøn over lønbesparelserne, og da der ikke havde været  

 overvejelser om at fastsætte en bod for overenskomstbrud, fandt landsretten,  

 at efterbetalingen i sin helhed var en fradragsberettiget lønomkostning.
Hvis beløbet udbetales til f.eks. en fællesklub el. lign. i stedet for -  

 som aftalt - til fagforeningen eller dennes medlemmer, vil dette ikke -  

 skattemæssigt - blive anset som afkald på en indtægt.
Dette hænger sammen  

 med, at fagforeningen eller dennes medlemmer har erhvervet ret til beløbet,  

 og det efterfølgende afkald tillægges ikke skattemæssig betydning.
Er  

 forholdet derimod dette, at der gives afkald på indtægten forud for den  

 endelige retserhvervelse, skal der som udgangspunkt ikke ske beskatning.
Man  

 skal i denne forbindelse være opmærksom på, at man efter praksis skal afgive  

 et blankt afkald over for den, der skal udrede beløbet.
Hvis afkaldet anses  

 for dispositivt, d.v.s. afgives til fordel for en bestemt modtager, tillægges  

 afkaldet ingen skattemæssig virkning.
Som udgangspunkt påvirkes arbejdsgiverens eventuelle fradragsret ikke af,  

 at modtagerne har afgivet afkald på beløbet.
Forudsætningen er blot, at der  

 består en retlig forpligtigelse for arbejdsgiveren til at udrede beløbet,  

 f.eks. på baggrund af dom, kendelse, forlig el. lign.
Oplysningspligt Oplysningspligten afhænger af, hvem der skal beskattes af beløbet, jf.  

 bemærkningerne ovenfor.
Hvis f.eks. medlemmerne af en fagforening afgiver et  

 dispositivt afkald på efterbetaling af for lidt udbetalt løn efter en  

 overenskomst til fordel for en fællesklub, skal udbetalingen oplyses efter de  

 regler, der gælder for udbetaling af løn o.lign.
Er betingelserne for afkald  

 derimod opfyldt, skal udbetalingen til fællesklubben ikke (automatisk)  

 oplyses til skattemyndighederne.« Der er under sagen afgivet vidneforklaring af forretningsfører Tage  

 Johansen, forhandlingskonsulent Ove Lundt og direktør Ole Theilvig.
Tage Johansen og Ove Lundt har i det væsentligste samstemmende forklaret  

 omkring forliget af 6. april 1994, at efterbetalingsbeløbet ikke kunne  

 opgøres nøjagtigt, i hvert fald ikke uden et større administrativt arbejde.  

 Man blev derfor enige om, at der skulle betales 22.500 kr. i efterbetaling og  

 bod til SID-klubben.
Efter Tage Johansens opfattelse kunne  

 efterbetalingskravet meget vel være større end 22.500 kr.
Ove Lundt har i så  

 henseende oplyst, at kravet efter hans opfattelse nærmede sig 32.000 kr.
Ole Theilvig har forklaret, at uoverensstemmelsen vedrørte et  

 efterbetalingskrav, som Specialarbejderforbundet i Danmark havde rejst på  

 grundlag af virksomhedens holdplaner.
Han var villig til at stille alt  

 materiale til rådighed, men ønskede ikke selv at deltage i det pågældende  

 mæglingsmøde, som han dog ikke havde noget imod blev holdt, såfremt det kunne  

 fremme sagen.
Det var hans opfattelse, at forliget alene vedrørte  

 efterbetaling til medarbejderne, og da han ikke var sikker på, om der skulle  

 trækkes kildeskat, rettede han henvendelse til skattemyndighederne i Horsens,  

 idet han formulerede spørgsmålet således: »Er det lovligt at konvertere  

 løn til betaling til klubben.« Svaret var nej, og han fik endvidere at  

 vide, at der skulle trækkes kildeskat.
Inden fællesmødet den 10. juni 1994  

 havde han to møder og en telefonsamtale med skattemyndighederne, og han  

 sendte skattemyndighederne alt relevant materiale, herunder mødereferatet fra  

 den 6. april 1994. Det er rigtigt, at han den 6. maj 1994 modtog en  

 redegørelse fra sin arbejdsgiverorganisation gående ud på, at der ikke skulle  

 foretages skattetræk i en situation som den foreliggende.
Til støtte for klagen er det anført, at det er ubestridt, at  

 organisationerne har kompetence til at afslutte en sag som den foreliggende  

 med bindende virkning for parterne.
Det har derfor været uberettiget, at der  

 blev trukket kildeskat, og SID-klubben havde derfor krav på straks at få  

 udbetalt beløbet i dets helhed.
Skatteretligt er der ikke pligt til at  

 foretage skattetræk i en situation som den foreliggende.
Der foreligger  

 nemlig ikke - som nærmere omtalt i revisionsfirmaet Schøbel & Marholts  

 responsum - et afkald fra medarbejderne til fordel for klubben.
Efter den  

 arbejdsretlige doktrin er der ingen tvivl om, at kravet tilkom  

 organisationerne, som i givet fald kunne råde over, hvorledes der skulle  

 forholdes med beløbet.
Hertil kommer, at de skattemæssige problemer, som er  

 anført fra virksomhedens side, er aldeles udokumenterede.
Disse problemer kan  

 derfor ikke anføres som en undskyldning for, at der blev trukket kildeskat,  

 og at virksomheden fastholdt dette standpunkt under hele sagens forløb indtil  

 den 15. december 1994. Der foreligger derfor særdeles skærpende  

 omstændigheder, hvorfor der bør idømmes en bod af betydelig størrelse.
De indklagede har anført, at sagen er et karakteristisk eksempel på  

 systemsammenstød, i nærværende tilfælde mellem arbejdsret og skatteret.
Der  

 er ingen tvivl om, at det pågældende beløb vedrørte efterbetaling af beløb,  

 som efter det foreliggende var forfaldne på udbetalingstidspunktet, og som  

 derfor i normale tilfælde kun kunne udbetales mod skattetræk.
Det fremgår  

 også af ordlyden af forliget af 6. april 1994. Det var derfor rigtigt af Ole  

 Theilvig at rette henvendelse til skattemyndighederne, og man kan næppe  

 forlange af nogen, at man i en situation som foreliggende ikke følger de råd  

 og anvisninger, som skattemyndighederne giver.
Der er derfor efter de  

 indklagedes opfattelse intet grundlag for at pålægge bod.
 ARBEJDSRETTEN SKAL UDTALE:
Det er ubestridt - og i øvrigt ubestrideligt - at virksomheden ikke har  

 opfyldt forliget af 6. april 1994, hvilket virksomheden var forpligtet til,  

 uanset hvilke skattemæssige konsekvenser det måtte have.
Det er ligeledes  

 ubestrideligt, at virksomheden ikke har opfyldt fællesmødeprotokollatet af  

 10. juni 1994.
 Arbejdsretten finder på dette grundlag, at virksomheden har forskyldt bod.
 Ved bodens fastsættelse lægger Arbejdsretten vægt på, at tilsidesættelsen  

 af forliget af 6. april 1994 og ikke-opfyldelsen af fællesmødeprotokollatet  

 af 10. juni 1994 er sket bevidst, og at virksomheden under hele  

 handlingsforløbet har haft mulighed for og er blevet tilskyndet til at rette  

 for sig, ligesom Arbejdsretten ikke finder nogen undskyldning i, at  

 virksomheden efter det oplyste har fulgt skattemyndighedernes anvisning,  

 allerede fordi forelæggelsen af spørgsmålet for skattemyndighederne ikke er  

 sket på en fyldestgørende måde.
 Boden fastsættes herefter til 50.000 kr.
Thi kendes for ret Indklagede Schubert Seals A/S har begået brud på mæglingsmødereferat af 6.  

 april 1994 samt fællesmødeprotokollat af 10. juni 1994.
 Indklagede tilpligtes at betale en bod på 50.000 kr. til  

 Specialarbejderforbundet i Danmark.
 Indklagede tilpligtes endvidere til at betale sagsomkostninger til  

 Arbejdsretten med 2.000 kr.
 (* 1) Henvisninger: (Vedr. spørgsmålet om, hvem et bodsbeløb tilkommer:)  

 Kommentar, s. 146 f., Per Jacobsen s. 522.
