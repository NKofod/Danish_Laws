Erstatningsansvarslovens § 26 a - godtgørelse til efterladte, nævnets j.nr. 15-520-06317 I n.j.nr. 15-520-06317 var ansøgers ægtefælle blevet dræbt, og ansøger søgte herefter om forsøgertabserstatning, overgangsbeløb og efterladtegodtgørelse.
Det fremgik af sagen, at ansøger og afdøde, der kun havde været gift i 6 måneder, forud for drabet havde besluttet sig for at blive skilt, og at ansøger allerede havde udfyldt skilsmissepapirerne.
Det fremgik endvidere, at ansøger og afdøde kun havde haft fælles bopæl i 43 dage, at ansøger var fraflyttet adressen kort tid inden dødsfaldet, og at afdøde havde indledt forhold til en anden mand, som hun også tidligere havde haft et forhold til.
Nævnet meddelte ansøger afslag på godtgørelse til efterladte, jf. erstatningsansvarslovens § 26 a, under henvisning til de anførte konkrete omstændigheder.
Nævnet fandt således efter en samlet vurdering ikke, at det kunne lægges til grund, at der på drabstidspunktet bestod et sådant særligt forhold mellem ansøger og afdøde, at ansøger var berettiget til efterladtegodtgørelse.
 Nævnet tilkendte derimod ansøger forsørgertabserstatning og overgangsbeløb.
