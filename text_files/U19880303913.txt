Ved en arbejdsretsdom i sag 10.955 af 28. januar 1987 var det  

 fastslået, at en virksomheds hjemsendelse af arbejdere var  

 overenskomststridig og bodspådragende.
Spørgsmålet om betaling af løn til  

 arbejdere var henvist til sædvanlig fagretlig behandling.
Ved en faglig  

 voldgiftskendelse blev det fastslået, at virksomhedens vægring imod at betale  

 løn for den dag hjemsendelsen havde fundet sted, havde været uberettiget,  

 bortset fra et tidsrum fra kl. 10.15 til kl. 11.05 hvor arbejderne havde  

 holdt fagligt møde.
 Under en ny arbejdsretssag var der nedlagt påstand om bod for  

 virksomhedens løntilbageholdelse.
Udtalt, at en underkendelse af en parts handlemåde ved faglig voldgift  

 ikke i sig selv er ensbetydende med, at det begåede overenskomstbrud skal  

 være bodspådragende.
Med henvisning til voldgiftskendelsens bemærkning om, at  

 det var særligt klart, at virksomheden ikke kunne unddrage sig betaling for  

 så vidt angår tiden indtil det faglige møde, fandtes bod dog i dette tilfælde  

 at være forskyldt.
Boden fastsat til 15.000 kr.
 Under denne sag har Landsorganisationen i Danmark for Dansk  

 Typograf-Forbund indklaget Dansk Arbejdsgiverforening for Danske Dagblades  

 Forenings Forhandlingsorganisation for Fyens Stiftstidende for Arbejdsretten  

 med påstand om, at det pålægges Fyens Stiftstidende at betale en efter  

 rettens skøn fastsat bod til Dansk Typograf-Forbund for brud på gældende  

 overenskomst.
 De indklagede har påstået frifindelse.
 Sagens omstændigheder er efter det oplyste følgende:
Ved Arbejdsrettens dom af 28. januar 1987 i sag nr. 10.955 mellem de samme  

 parter fandtes Fyens Stiftstidende at have handlet overenskomststridigt ved  

 den 2. april 1985 at have hjemsendt de ansatte typografer og idømtes herfor  

 en bod på 50.000 kr. til Dansk Typograf-Forbund.
I overensstemmelse med  

 forbundets påstand blev spørgsmålet om betaling til de ansatte typografer  

 henskudt til afgørelse ad sædvanlig fagretlig vej.
For tiden efter den 2. april 1985 er betalingsspørgsmålet blevet løst.  

 Derimod opstod der uoverensstemmelse om, hvorvidt der tilkom de hjemsendte  

 typografer løn for den 2. april 1985. Ved et fællesmøde den 25. maj 1987  

 enedes parterne om at lade denne uoverensstemmelse afgøre ved faglig  

 voldgift.
Fra lønmodtagerside forbeholdt man sig efterfølgende at indbringe  

 spørgsmålet om bodsansvar for Arbejdsretten.
 Ved en opmandskendelse af 7. juli 1987 blev Danske Dagblades Forenings  

 Forhandlingsorganisation for Fyens Stiftstidende tilpligtet at anerkende, at  

 det havde været uberettiget at foretage løntræk for den 2. april 1985,  

 bortset fra tidsrummet fra kl. 10.15 til kl. 11.05. I kendelsen hedder det  

 bl.a.:
»Mandag den 1. april 1985 nedlagde Dansk Typograf-Forbunds medlemmer  

 på Fyens Stiftstidende arbejdet i protest mod gennemførelsen af lov nr. 123  

 af 31. marts 1985 om fornyelse og forlængelse af kollektive overenskomster og  

 aftaler m.v.
Dansk Typograf-Forbund har i anden forbindelse erkendt, at denne  

 arbejdsnedlæggelse var overenskomststridig.
Mandag aften var der efter det oplyste uroligheder i Odense som følge af  

 lovens gennemførelse, og tirsdag formiddag drøftede det typografiske  

 personale på Fyens Stiftstidendes sætteri, hvorledes man skulle forholde sig  

 til de begivenheder ude i byen, som fortsat fandt sted som følge af  

 arbejdsmarkedssituationen.
Kl. 10.15 gik typograferne til fagligt møde, men  

 arbejdet blev genoptaget kl. 11.05. Kl. 14 blev de hjemsendt som følge af, at  

 tirsdagsavisen ikke var gjort færdig til trykning.
Ved Arbejdsrettens dom af 28. januar 1987 blev hjemsendelsen erklæret  

 overenskomststridig, og Fyens Stiftstidende blev tilpligtet at betale en bod  

 på 50.000 kr. til Dansk Typograf-Forbund.
Spørgsmålet om betaling til de  

 ansatte typografer blev henskudt til afgørelse ad fagretlig vej.
 Dansk Typograf-Forbund har principalt påstået Danske Dagblades Forenings  

 Forhandlingsorganisation for Fyens Stiftstidende tilpligtet at anerkende, at  

 det er uberettiget at foretage løntræk for den 2. april 1985, når der ses  

 bort fra tidsrummet 10.15-11.05. Subsidiært har forbundet påstået, at det er  

 uberettiget at foretage løntræk for tidsrummet frem til kl. 10.15.
 Danske Dagblades Forenings Forhandlingsorganisation for Fyens  

 Stiftstidende har påstået frifindelse.
 Om begivenhedsforløbet tirsdag den 2. april 1985 er der afgivet forklaring  

 af fællestillidsmand i sætteriet Poul Rasmussen og af teknisk direktør  

 Carsten Østerbye.
Poul Rasmussen har forklaret, at man på mødet besluttede, at man ikke  

 ville være med til at fremstille tirsdagsavisen.
Dette meddelte man ledelsen,  

 men man fik fortsat uddelt tekst også til tirsdagsavisen.
Noget af det kunne  

 jo imidlertid bruges til onsdagsavisen.
Det er praksis på bladet, at man  

 holder frokost »efter avis«, og det kan man sjældent nå før kl. 12.  

 Den pågældende dag holdt man imidlertid frokostpause kl. 12-12.30, og efter  

 pausen gav man på ny overfaktoren klar besked om, at tirsdagsavisen ikke  

 ville blive produceret.
Carsten Østerbye har forklaret, at tirsdagsavisen var den første, der  

 udkom, i 12 dage.
Der havde været voldsomme uroligheder i Odense mandag  

 aften, og ledelsen satte derfor meget ind på at få tirsdagsavisen ud.
Kl. 14  

 manglede man mellem et kvarter og en halv times arbejde i at få avisen  

 klargjort til trykning.
Ca kl. 12.30 havde han fra trykkeriet, der ligger  

 godt 3 km fra sætteriet, fået en melding om, at tirsdagsavisen ikke ville  

 blive trykt.
Trykkerne havde ikke deltaget i formiddagsmødet på sætteriet,  

 men havde selv holdt møde ved middagstid.
Det er rigtigt, at nogle af  

 annoncerne fra tirsdagsavisen nok også kunne bruges om onsdagen, og det samme  

 var formentlig gældende for en del andet materiale.
Dansk Typograf-Forbund har gjort gældende, at det under alle  

 omstændigheder må være klart, at der skal betales løn for tiden indtil kl.  

 10.15, idet der i dette tidsrum er arbejdet ganske normalt.
Efter  

 afslutningen af det faglige møde gjorde typograferne det klart for ledelsen,  

 at man ikke ville producere tirsdagsavisen, men i øvrigt ville arbejde  

 normalt, og ledelsen valgte at lade personalet fortsætte med at arbejde  

 indtil sædvanlig arbejdstids ophør.
Det må efter bevisførelsen anses for  

 godtgjort, at en del af det udførte arbejde også ville have været anvendeligt  

 i onsdagsavisen, og man kunne i øvrigt blot have pålagt typograferne at  

 producere onsdagsavisen, hvis man ikke ville hjemsende dem umiddelbart efter  

 kl. 11.15. Det er ledelsens ansvar, at man fortsat insisterede på, at  

 tirsdagsavisen skulle produceres.
Danske Dagblades Forenings Forhandlingsorganisation for Fyens  

 Stiftstidende har anført, at arbejdsgiverens ledelsesret er krænket, idet  

 nægtelsen af at ville producere tirsdagsavisen må sidestilles med en  

 arbejdsnedlæggelse.
Det må forekomme urimeligt, hvis typograferne skal have  

 løn for den pågældende dag - bortset fra det faglige møde - idet de er  

 nærmest til at bære risikoen for, at de nægtede at producere tirsdagsavisen.
 Da der ikke er opnået flertal blandt de af parterne valgte voldgiftsmænd,  

 træffes afgørelsen af opmanden, der udtaler:
Ved Arbejdsrettens dom af 28. januar 1987 blev det antaget, at  

 hjemsendelsen af typograferne måtte betragtes som en reaktion mod deres  

 adfærd med hensyn til produktion af tirsdagsavisen.
Det blev ikke anset for  

 bevist, at hjemsendelsen, som virksomheden havde hævdet under  

 arbejdsretssagen, var begrundet i, at det af drifts- og produktionsmæssige  

 grunde ikke var muligt at få produceret onsdagsavisen og påskeavisen.
Efter bevisførelsen i denne sag må det lægges til grund, at virksomhedens  

 ledelse efter afslutningen af det faglige møde i sætteriet kl. 11.05 og på ny  

 kl. 12.30 blev gjort bekendt med, at typograferne nægtede at fremstille  

 tirsdagsavisen.
Ledelsen kunne da have hjemsendt typograferne for resten af  

 arbejdsdagen, men valgte at lade dem blive på arbejdspladsen indtil den  

 normale arbejdstid sluttede i sætteriet kl. 14. Når hertil kommer, at det må  

 anses for godtgjort, at en del af det arbejde, der blev udført med den ikke  

 færdiggjorte tirsdagsavis, ville have været anvendeligt i onsdagsavisen,  

 findes virksomhedens ledelse ikke at kunne unddrage sig betaling for de  

 timer, hvor typograferne arbejdede den pågældende dag.
Dette er særlig klart  

 for så vidt angår tiden indtil kl. 10.15, men må også gælde tiden efter det  

 faglige mødes afslutning kl. 11.05, idet ledelsen til trods for typografernes  

 tilkendegivelse beholdt dem på arbejdspladsen og kunne have anvendt dem til  

 opgaver, de var villige til at udføre.
Som følge af det anførte tages klagernes principale påstand til følge.' Med henvisning til, at det ved kendelsen er fastslået, at Fyens  

 Stiftstidende har handlet overenskomststridigt ved uberettiget at have  

 tilbageholdt løn for den 2. april 1985, og til, at der ikke har foreligget en  

 kvalificeret fortolkningsmæssig tvivl om indklagedes forpligtelse til at  

 betale løn, har klagerne herefter ved klageskrift af 10. september 1987  

 indbragt sagen for Arbejdsretten til afgørelse af den nedlagte bodspåstand.
For Arbejdsretten har teknisk direktør Carsten Østerbye forklaret, at det  

 var ledelsens indtryk, at typograferne i sætteriet arbejdede på skrømt hele  

 dagen den 2. april 1985, når man ikke ville lave tirsdagsudgaven.
Man anså  

 sig derfor berettiget til at trække typograferne i løn for denne dag.
Det  

 drejede sig for typograferne i sætteriet om en samlet lønsum på ca. 25.000  

 kr.
Klagerne har til støtte for påstanden anført, at Arbejdsrettens dom af 28.  

 januar 1987 alene angik spørgsmålet, om Fyens Stiftstidende havde handlet  

 overenskomststridigt ved at hjemsende typograferne ved arbejdstids ophør den  

 2. april 1985 kl. 14, og om virksomheden i den anledning havde forskyldt bod.  

 Spørgsmålet, om det var berettiget eller uberettiget at trække typograferne i  

 løn for den 2. april 1985, blev der derimod ikke taget stilling til ved  

 dommen, der alene henskød spørgsmålet om opgørelsen af den betaling,  

 typograferne havde krav på under den uberettigede hjemsendelse, til afgørelse  

 af sædvanlig fagretlig vej.
Dommen har således ikke taget stilling til det  

 bodsansvar, som gøres gældende under denne sag.
Klagerne har videre anført, at opmandskendelsen af 7. juli 1987 utvetydigt  

 fastslog, at det havde været uberettiget at foretage løntræk for den 2. april  

 1985, bortset fra tidsrummmet fra kl. 10.15 til kl. 11.05. Ved kendelsen er  

 det således slået fast, at Fyens Stiftstidende har begået overenskomstbrud  

 ved ikke at ville betale typograferne løn for disse timer, hvor de var til  

 stede på arbejdspladsen og udførte arbejde, som kunne indgå i fremstillingen  

 af onsdagsavisen.
Dette overenskomstbrud må være bodspådragende.
For så vidt  

 angår tidsrummet indtil kl. 10.15, må dette resultat være utvivlsomt.
Men det  

 samme må gælde tidsrummet fra kl. 11.05 til arbejdstids ophør kl. 14, idet  

 man fra ledelsens side valgte at lade typograferne blive på arbejdspladsen,  

 uanset at de havde tilkendegivet, at de ikke ville arbejde med stoffet til  

 tirsdagsavisen.
Under disse omstændigheder får det uberettigede løntræk  

 karakter af en efterfølgende straffeaktion over for typograferne.
Der blev  

 også i dette tidsrum udført arbejde, som kunne være brugt senere, og som det  

 derfor var åbenbart, at der skulle betales løn for.
Der er ikke godtgjort  

 formildende omstændigheder.
Boden må derfor udmåles under hensyntagen til, at  

 den lønsum, virksomheden ville unddrage typograferne i sætteriet, androg  

 omkring 25.000 kr.
De indklagede har anført, at Fyens Stiftstidende ved Arbejdsrettens dom af  

 28. januar 1987 er idømt bod for det samme forhold, som under denne sag er  

 indbragt for retten med påstand om bod.
Allerede som følge heraf må  

 virksomheden frifindes, da det følger såvel af retsplejelovens regler om  

 genoptagelse som af almindelige processuelle grundsætninger, at det er  

 udelukket at føre retssag om samme retsforhold to gange, medmindre der  

 foreligger helt ekstraordinære omstændigheder, hvilket ikke er tilfældet i  

 denne sag.
De indklagede har videre anført, at virksomheden handlede i god tro og  

 ikke gjorde sig skyldig i nogen bevidst overtrædelse af overenskomsten, da  

 man foretog løntræk for den 2. april 1985. Denne dag forsøgte man til det  

 sidste at få tirsdagsavisen ud, men måtte konstatere, at det ikke lod sig  

 gøre på grund af typografernes vægring ved at arbejde med tirsdagsudgaven.  

 Det arbejde, der blev udført, var værdiløst for virksomheden, og den  

 manglende tirsdagsavis kom til at koste bladet ca. 1 mio. kr.
Under disse  

 omstændigheder kan det ikke bebrejdes virksomheden - der efter arbejdsretlig  

 praksis kun er forpligtet til at betale løn for brugbart arbejde - at man  

 foretog løntræk som sket.
Der er i hvert fald hverken sket bevidst  

 tilsidesættelse af overenskomsten eller handlet groft uagtsomt, hvilket må  

 være forudsætningen for, at der kan pålægges virksomheden bod.
 Arbejdsretten skal udtale:
Ved Arbejdsrettens dom af 28. januar 1987 i sag nr. 10.955 mellem parterne  

 i nærværende sag fandtes Fyens Stiftstidende at have handlet  

 overenskomststridigt ved den 2. april 1985 ved normal arbejdstids ophør kl.  

 14 at have hjemsendt de ansatte typografer og idømtes for dette  

 overenskomstbrud en bod på 50.000 kr. til Dansk Typograf-Forbund.
I  

 modsætning hertil vedrører bodspåstanden i nærværende sag det forhold, at det  

 ved en faglig voldgift er fastslået, at det var uberettiget af Fyens  

 Stiftstidende at foretage løntræk for den 2. april 1985, bortset fra  

 tidsrummet fra kl. 10.15 til kl. 11.05, d.v.s. for en tid, der lå forud for  

 hjemsendelsen.
Som anført af klagerne har den tidligere dom således ikke  

 taget stilling til det bodsansvar, der gøres gældende under den foreliggende  

 sag.
De indklagedes påstand om frifindelse med henvisning til, at det som  

 almindelig regel er udelukket at føre retssag om samme retsforhold to gange,  

 kan derfor ikke tages til følge.
Efter det resultat, som opmanden under den faglige voldgift nåede til, må  

 det lægges til grund, at Fyens Stiftstidende handlede overenskomststridigt  

 ved at trække typograferne i løn for den 2. april 1985. En sådan  

 underkendelse ved en faglig voldgift af en parts handlemåde er imidlertid  

 ikke i sig selv ensbetydende med, at det begåede overenskomstbrud skal være  

 bodspådragende.
Afgørende i så henseende er efter arbejdsretlig praksis, om  

 vedkommende part må antages at have været klar over, at den handlede  

 overenskomststridigt, eller dog må antages at have udvist en sådan  

 uagtsomhed, at et bodsansvar må skønnes at være en rimelig reaktion på  

 overenskomstbruddet.
Ved opmandskendelsen er lagt til grund, at Fyens Stiftstidendes ledelse  

 kunne have hjemsendt typograferne tidligere end sket den pågældende dag, men  

 valgte at lade dem blive indtil normal arbejdstids ophør kl. 14, og at en del  

 af det udførte arbejde ville have været anvendeligt i avisen den følgende  

 dag.
Med henvisning hertil udtaler opmanden, at ledelsen ikke kunne unddrage  

 sig betaling for de timer, hvori typograferne arbejdede den pågældende dag,  

 og at dette er særlig klart for så vidt angår tiden indtil det faglige møde  

 kl. 10.15, men også må gælde tiden efter mødets afslutning kl. 11.05.
På denne baggrund finder Arbejdsretten, at i hvert fald underkendelsen ved  

 den faglige voldgift af løntrækket for de timer forud for det faglige mødes  

 begyndelse kl. 10.15, i hvilke der blev arbejdet normalt, må bevirke, at bod  

 er forskyldt.
Efter det foreliggende findes boden at burde fastsættes til  

 15.000 kr.
 T h i k e n d e s f o r r e t :
 Til Dansk Typograf-Forbund skal Fyens Stiftstidende betale en bod på  

 15.000 kr.
 De indklagede skal betale sagens omkostninger, 2.000 kr., til  

 Arbejdsretten.
 (* 1) Henvisninger: Per Jacobsen s.442, s.488 og s.626, note 95, Knud  

 Illum s.316, K 87.285 K.86.127, K.10.955 (A 1987, s.58).
