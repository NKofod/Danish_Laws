Skriftlig fremsættelse (28. januar 2015) Skatteministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af momsloven (Importmoms på dansksprogede magasiner, tidsskrifter og lignende sendt fra lande uden for EU og bemyndigelse til lempelse og fritagelse vedrørende faktureringspligt) (Lovforslag nr.
L 123) Forslaget indeholder følgende ændringer af momsloven:
 Indførelse af importmoms på dansksprogede magasiner, tidsskrifter og lignende Med henblik på blandt andet at undgå konkurrenceforvridning til fordel for virksomheder etableret uden for EU foreslås det, at der skal betales moms ved import af dansksprogede magasiner, tidsskrifter og lignede, som sendes til Danmark fra lande uden for EU.
Herved undgås, at momsreglerne har betydning for, hvor dansksprogede magasiner, tidsskrifter og lignede trykkes.
 Bemyndigelse til lempelse og fritagelse vedrørende faktureringspligten Ændringen vedrørende faktureringspligten har til formål at præcisere muligheden for at fravige momslovens gennerelle krav om faktureringspligt.
 Yderligere foreslås det, at der indføres en bestemmelse, som gør det muligt at fastsætte bestemmelser om fritagelse for faktureringspligt ved salg til ikke-afgiftspligtige personer fra virksomheder omfattet af Mini One Stop Shop-ordningen.
Forslaget skønnes at medføre et merprovenu på ca. 40 mio. kr. årligt efter tilbageløb og adfærd.
Finansårsvirkningen i 2015 skønnes til ca. 20 mio. kr.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
