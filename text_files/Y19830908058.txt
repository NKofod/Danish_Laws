 Udtalt, at et kommunalbestyrelsesmedlem, hvis ægtefælle var ansat som  

 lærer ved en af kommunens skoler, ikke kunne anses for at være inhabil ved  

 kommunalbestyrelsens behandling af en sag om ombygning af den pågældende  

 skole.
Efter indenrigsministeriets opfattelse er det ikke i sig selv  

 tilstrækkeligt til at erklære et kommunalt ansat byrådsmedlem inhabil, at  

 sagen vedrører den institution, hvor den pågældende er ansat, eller  

 arbejdsforholdene på stedet.
Der må foretages en nærmere vurdering af den  

 interesse, medlemmet har i sagen.
Et kommunalt ansat medlem vil således  

 f.eks. være inhabil, såfremt sagen direkte vedrører den pågældendes eget  

 ansættelsesforhold (f.eks. lønforhold, avancementsmuligheder, nedlæggelse af  

 stillingen).
 I den konkrete sag havde ombygningen til formål at bringe skolens  

 fysiske rammer op på en standard, der i det store hele svarede til kommunens  

 øvrige skoler, - ombygningen ville fagligt give større aktivitetsmuligheder  

 og medføre forbedrede arbejdsforhold for lærerpersonalet, og ombygningen  

 ville efter det oplyste ikke få indflydelse på lærerpersonalets  

 ansættelsesforhold (f.eks. ændret fagfordeling eller lærertimeforbrug, eller  

 ændring af antallet af skoleklasser).
Uanset at sagen ville berøre ægtefællens arbejdssituation og  

 forholdene på den skole, hvor den pågældende var ansat, adskilte vedkommendes  

 interesse i sagen sig ikke fra den interesse, som det øvrige lærerpersonale  

 på skolen også måtte antages at have i, at der blev skabt så gode ydre rammer  

 som muligt for den til enhver tid værende daglige undervisning.
Ombygningen  

 kunne således ikke siges i særlig grad at vedrører ægtefællens  

 arbejdssituation. Ægtefællens interesse i sagen var af mere ideel eller  

 fagligt betonet art, og såfremt ægtefællen selv havde været medlem af  

 kommunalbestyrelsen, ville den pågældendes deltagelse i sagens behandling og  

 afstemning næppe have været egnet til i offentligheden at skabe mistillid til  

 den offentlige forvaltning og dens afgørelser.
 Da kommunalbestyrelsesmedlemmets ægtefælle således efter  

 indenrigsministeriets opfattelse ikke selv ville have været afskåret fra at  

 deltage i sagens behandling i kommunalbestyrelsen, måtte medlemmet også selv  

 anses for at have været habil ved kommunalbestyrelsens behandling af sagen om  

 skoleombygningen.
 I skrivelse af 11. oktober 1982 har De, der er medlem af Norager  

 kommunalbestyrelse, anmodet om indenrigsministeriets vurdering af en af  

 tilsynsrådet for Nordjyllands amt afgivet udtalelse af 5. oktober 1982,  

 hvoraf det fremgår, at De efter tilsynsrådets opfattelse må anses for at være  

 inhabil ved Nørager kommunalbestyrelses behandling af en sag om ombygning af  

 Ravnkilde skole, hvor Deres hustru er ansat som lærer.
 De har samtidig anmodet indenrigsministeriet om at opstille mere præcise  

 retningslinier for, hvornår ægtefæller til folkeskolelærere anses for inhabil  

 ved behandlingen af konkrete sager.
 I forbindelse med sagens behandling i tilsynsrådet har kommunalbestyrelsen  

 i skrivelse af 1. juli 1982 oplyst, at sagen vedrørende de bygningsmæssige  

 forhold omkring Ravnkilde skole gennem de senere år gentagne gange har været  

 behandlet i udvalg og kommunalbestyrelse ud fra erkendelsen af, at en  

 ajourføring af skolens fysiske rammer er en nødvendighed for at bringe den op  

 på en standard, der i det store og hele svarer til kommunens øvrige skolers.
 Kommunalbestyrelsen har videre oplyst, at den på sit møde den 18. maj 1982  

 tiltrådte en indstilling fra økonomiudvalget, gående ud på, at spørgsmålet om  

 en om- eller tilbygning til Ravnkilde skole indgår i den samlede drifts- og  

 anlægsplan for budgetperioden 1983-86 og behandles/prioriteres i forbindelse  

 med budgetlægningsarbejdet i eftersommeren.
 Borgmesteren har endvidere efterfølgende i skrivelse af 2. september 1982  

 oplyst, at en ajourføring af skolens standard rent bygningsmæssigt, herunder  

 også på inventarkontoen, fagligt vil give større aktivitetsmuligheder,  

 hvortil kommer, at en mere hensigtsmæssig indrettet skole - efter at  

 ombygningen har fundet sted - givetvis vil medføre forbedrede arbejdsforhold  

 for lærerpersonalet.
Hvad angår habilitetsspørgsmålet, er det kommunalbestyrelsens opfattelse,  

 at De må være inhabil ved sagens behandling, da Deres ægtefælle er ansat som  

 lærer i Ravnkilde skiole.
Kommunalbestyrelsen har herved taget som  

 udgangspunkt, at Deres ægtefælle, såfremt hun havde været medlem af  

 kommunalbestyrelsen, ville have været inhabil ved sagens behandling.
Som  

 følge heraf kommer efter kommunalbestyrelsens opfattelse en udvidet  

 fortolkning af styrelseslovens § 29, stk. 2, i anvendelse over for Dem.
Sagen blev behandlet i tilsynsrådets møde den 1. oktober 1982, hvor rådet  

 bl.a. vedtog at udtale følgende: Efter § 14 i lov om kommuneernes styrelse  

 træffer kommunalbestyrelsen beslutning om, hvorvidt et medlem har en sådan  

 interesse i en sag, at han er udelukket fra at deltage i kommunalbestyrelsens  

 forhandling og afstemning om sagen.
Bestemmelsen indeholder ingen nærmere  

 angivelse af, hvornår et medlem må anses for inhabil, og spørgsmålet om,  

 hvorvidt der i en given situation hos et medlem foreligger en sådan interesse  

 i en sag, at medlemmet må anses for inhabil, må således afgøres ud fra en  

 konkret vurdering af omstændighederne i det enkelte tilfælde.
Det er  

 imidlertid ikke enhver interesse, der kan begrunde inhabilitet.
Efter  

 tilsynsrådets opfattelse må der foreligge en interesse af en vis styrke, før  

 der kan statueres inhabilitet.
En sådan interesse kan være et enkelt  

 kommunalbestyrelsesmedlems egen personlige og/eller økonomiske interesse i en  

 sag.
Det antages imidlertid også, at et kommunalbestyrelsesmedlem, der er  

 kommunalt ansat, som udgangspunkt vil være afskåret fra at deltage i  

 kommunalbestyrelsens behandling af en sag, der vedrøre den institution, hvori  

 den pågældende er beskæftiget.
 En lærer ved en af kommunens skoler vil således efter tilsynsrådets  

 opfattelse som udgangspunkt være afskåret fra at deltage i  

 kommunalbestyrelsens behandling af en sag, der direkte berører den  

 pågældendes arbejdssituation eller forholdene for den skole, han er ansat  

 ved.
Det er almindeligt antaget, at et byrådsmedlem er afskået fra at deltage i  

 behandlingen af sager, hvori dennes ægtefælle har en sådan interesse, at han  

 eller hun selv ville være afskåret fra at deltage i sagens behandling.
I de  

 tilfælde, hvor det er et ansættelsesforhold til kommunne, der skal begrunde  

 inhabiliteten, er det dog tilsynsrådets opfattelse, at ægtefællen til en  

 kommunalt ansat ikke er afskåret fra at deltage i sagens behandling i byrådet  

 i så vidt omfang, som den kommunalt ansatte selv ville være det. Ægtefællen  

 til den kommunalt ansatte vil i denne situation efter tilsynsrådets  

 opfattelse kun være inhabil, hvor det må antages, at byrådets beslutning i  

 særlig grad vil berøre den ansattes interesser.
Tilsynsrådet finder, at den omhandlede sag efter de foreliggende  

 oplysninger berører Deres hustru i en sådan grad, at De må anses for at være  

 inhabil ved byrådets behandling af sagen.
Tilsynsrådet har herved bl.a. lagt  

 vægt på oplysningerne om, at ombygningen vil give større aktivitetsmuligheder  

 og medføre forbedrede arbejdsforhold for lærerpersonalet.
 For så vidt angår det af Dem stillede spørgsmål om, hvorvidt De må anses  

 for inhabil ved behandlingen af en sag, hvor der skal foretages en  

 prioritering af kommunens anlægsprojekter, når et af disse er en ombygning af  

 Ravnkilde skole, bemærkes, at afgørelsen af dette spørgsmål i første instants  

 henhører under kommunalbestyrelsen, jfr. styrelseslovens § 14. Tilsynsrådet  

 skal dog vejledende udtale, at De under de samme forudsætninger som foran  

 anført med hensyn til ombygningens betydning for lærerne ved skolen også må  

 antages at være inhabil i dette tilfælde.
I Deres skrivelse af 11. oktober 1982 til indenrigsministeriet har De  

 bl.a. anført, at kommunalbestyrelsens skrivelse af 1. juli 1982 til  

 tilsynsrådet er udfærdiget af borgmesteren på kommunalbestyrelsens vegne,  

 hvorfor det ikke kan tages for givet, at den øvrige kommunalbestyrelse er  

 enig i, at De må anses for inhabil.
Skrivelsen er forelagt  

 kommunalbestyrelsen på dens møde den 17. august 1982 som en efterretningssag.
 Indenrigsministeriet har i anledning af Deres henvendelse anmodet om en  

 udtalelse fra tilsynsrådet for Nordjyllkands amt, der i skrivelse af 3.  

 november 1982 har meddelt, at rådet kan henholde sig til udtalelsen af 5.  

 oktober 1982.
For så vidt angår spørgsmålet om den ovennævnte skrivelses forelæggelse  

 for kommunalbestyrelsen, har tilsynsrådet oplyst, at på det tidspunkt,  

 kommunalbestyrelsen modtog tilsynsrådets høringsskrivelse, havde  

 kommunalbestyrelsen holdt sit sidste møde før sommerferien.
For at undgå, at  

 sagen ville komme til at ligge for længe, besvarede borgmesteren skrivelsen  

 på kommunalbestyrelsens vegne.
Ved besvarelsens forelæggelse på  

 kommunalbestyrelsens første møde efter sommerferien (17. august 1982) havde  

 ingen af medlemmerne bemærkninger til sagen.
 Tilsynsrådet har hertil bemærkt, at rådet ville have fundet det rettest,  

 om tilsynsrådets høringsskrivelse var blevet behandlet i et  

 kommunalbestyrelsesmøde før indsendelse til rådet, men de nu foreliggende  

 oplysninger giver dog ikke tilsynsrådet anledning til at ændre sin udtalelse  

 af 1. oktober 1982 eller foretage videre i sagen.
 I denne anledning skal indenrigsministeriet udtale følgende:
Ved vurderingen af et kommunalt ansat byrådsmedlems specielle inhabilitet  

 er udgangspunktet, at det er de almindelige inhabilitetsregler, der skal  

 bringes i anvendelse.
Dette betyder, at der i det konkrete tilfælde på  

 grundlag af samtlige foreliggende omstændigheder skal tages stilling til, om  

 der hos den pågældende foreligger en uvedkommende interesse af en sådan art  

 og styrke, at det ud fra en generel vurdering må befrygtes, at  

 medlemmet vil lade sig påvirke heraf ved sin stillingtagen til sagen.
Et  

 kommunalt ansættelsesforhold kan således ikke i sig selv begrunde  

 inhabilitet.
 Et kommunalt ansat medlem vil være inhabilt, såfremt sagen direkte  

 vedrører den pågældendes eget ansættelsesforhold, (f.eks. lønforhold,  

 avancementsmuligheder, nedlæggelse af stillingen).
 Det er derimod efter indenrigsministeriets opfattelse ikke i sig selv  

 tilstrækkeligt til at statuere inhabilitet, at sagen vedrører den  

 institution, hvor den pågældende er ansat, eller arbejdsforholdene på stedet.  

 Også i dette tilfælde må der foretages en nærmere vurdering af den interese,  

 medlemmet har i sagen.
I den konkrete sag har ombygningen af Ravnkilde skole til formål at bringe  

 skolens fysiske rammer op på en standard, der i det store og hele svarer til  

 kommunens øvrige skoler.
Ombygningen vil fagligt give større  

 aktivitetsmuligheder og medføre forbedrede arbejdsforhold for  

 lærerpersonalet.
Derimod vil ombygningen efter det oplyste ikke få  

 indflydelse på lærerpersonalets ansættelsesforhold, f.eks. i form af ændret  

 fagfordeling eller lærertimeforbrug, ligesom antallet af skoleklasser  

 forbliver uændret.
Uanset at den omhandlede sag vil berøre Deres hustrus arbejdssituation og  

 forholdene på den skole, hvor hun er ansat, adskiller hendes interesse i  

 sagen sig ikke fra den interesse, som det øvrige lærerpersonale på skolen  

 også må antages at have i, at der skabes så gode ydre rammer som muligt for  

 den til enhver tid værende daglige undervisning.
Ombygningen af skolen kan  

 således ikke siges i særlig grad at vedrøre Deres hustrus arbejdssituation.  

 Hendes interesse i sagen er af mere ideel eller fagligt betonet art, og  

 såfremt hun selv havde været medlem af kommunalbestyrelsen, ville hendes  

 deltagelse i sagens behandling og afstemning næppe have været egnet til i  

 offentligheden at skabe mistillid til den offentlige forvaltning og dens  

 afgørelser.
 Da Deres hustru således efter indenrigsministeriets opfattelse ikke selv  

 ville have været afskåret fra at deltage i sagens behandling i  

 kommunalbestyrelsen, må De ligeledes anses for at have været habil ved  

 Nørager kommunalbestyrelses behandling af sagen om ombygning af Ravnkilde  

 skole.
 Indenrigsministeriet skal endvidere vejledende udtale, at De under de  

 samme forudsætninger som her anført også må antages at være habil ved  

 behandlingen af en sag, hvor der skal foretages en prioritering af kommunens  

 anlægsbudgetter, når et af disse er en ombygning af Ravnkilde skole.
 For så vidt angår Deres anmodning om, at der opstilles mere præcise  

 retningslinier for, hvornår et kommunalbestyrelsesmedlem må anses for speciel  

 inhabil, meddelte indenrigsministeriet Dem i skrivelse af 3. juni 1982, at  

 spørgsmålet om udarbejdelse af en form for vejledning til brug for landets  

 kommunalbestyrelser var under overvejelse i ministeriet.
Da afgørelsen af, om et kommunalbestyrelsesmedlem må anses for at være  

 speciel inhabil imidlertid altid forudsætter en vurdering af det konkret  

 foreliggende tilfælde, har indenrigsministeriet imidlertid efter nøjere  

 overvejelser ikke fundet det muligt at udarbejde en vejledning som den  

 omtalte.
En vejledning kunne befrygtes at føre til, at der i praksis blev  

 opstillet faste regler, der ikke tog hensyn til de individuelle  

 omstændigheder, der foreligger i enhver sag.
Ministeriet har derfor besluttet  

 ikke at udsende en sådan vejledning.
 Tilsynsrådet for Nordjyllands amt og Nørager kommunalbestyrelse er herfra  

 underrettet om foranstående.
