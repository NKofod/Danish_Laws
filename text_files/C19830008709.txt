(Til samtlige amtsråd og  

 kommunalbestyrelser) Hermed fremsendes et antal eksemplarer af lov nr. 262 af 8. juni 1983 om  

 kemikalieaffaldsdepoter.
 Loven gennemfører en ordning med henblik på imødegåelse af forurening fra  

 gamle kemikalieaffaldsdepoter, d.v.s. kemikalieaffald, der er henlagt eller  

 nedgravet i perioden før den 1. april 1976. Den giver regler om undersøgelser  

 af, om der foreligger forureningsfarlige kemikalieaffaldsdepoter, om  

 etablering af afværgeforanstaltninger og om driften af og tilsynet med  

 afværgeforanstaltningerne.
 Arbejdet med imødegåelse af forureningen foretages af det offentlige i et  

 samarbejde mellem staten (miljøstyrelsen),amtsrådene og  

 kommunalbestyrelserne, og udgifterne afholdes over de statslige og kommunale  

 budgetter, idet loven forudsætter, at det offentliges udgifter, når det  

 skønnes muligt, skal søges godtgjort af en eventuel ansvarlig forurener ved  

 regres - om fornødent under erstatningssøgsmål - over for denne forurener.
 Myndighedernes opgaver er nærmere beskrevet i lovens tekst, som der  

 henvises til.
Det fremgår heraf, at amtsrådene forestår og finansierer de undersøgelser,  

 der er nødvendige for at der kan træffes beslutning om  

 afværgeforanstaltninger.
Amtsrådet indsender hvert år til miljøstyrelsen  

 efter drøftelse med vedkommende kommunalbestyrelse en prioriteret oversigt  

 over, på hvilke pladser eller lokaliteter der bør foretages undersøgelser  

 eller afværgeforanstaltninger, jfr. lovens § 3. Miljøstyrelsen har mulighed  

 for at følge amtsrådenes undersøgelser og resultaterne heraf og for i særlige  

 tilfælde at anmode amtsrådene om at foretage yderligere undersøgelser, hvis  

 styrelsen skønner behov for det, jfr. lovens § 5, stk. 2.
Oversigterne kan i praksis udarbejdes med udgangspunkt i resultaterne af  

 den kortlægning (»lossepladsundersøgelsen«), som blev gennemført i  

 1980-82 af amtsrådene, kommunalbestyrelserne og miljøstyrelsen i fællesskab.  

 De første oversigter må udarbejdes med udgangspunkt i resultaterne af denne  

 kortlægning med de justeringer, der følger af de forhandlinger, der siden er  

 ført om spørgsmålet.
Det må dog forventes, at oversigterne i hvert fald  

 første år navnlig vil indeholde prioritering af, på hvilke  

 pladser/lokaliteter der skal foretages undersøgelser og næppe i første omgang  

 forslag til afværgeforanstaltninger, idet iværksættelse af optimale  

 afværgeforanstaltninger må baseres på resultatet af forudgående  

 undersøgelser.
 Det bemærkes, at der i særlige tilfælde, når stedfundne undersøgelser kan  

 begrunde det, vil være mulighed for i medfør af loven at afholde udgifter til  

 afværgeforanstaltninger allerede i 1983.
 Det er planlagt, at man vil anmode amtsrådene om at indsende de første  

 oversigter til miljøstyrelsen senest den 1. 12. 1983.
 Styrelsen foretager herefter på landsplan en vurdering og prioritering af  

 amtsrådenes forslag med hensyn til den tidsmæssige rækkefølge for udførelsen  

 af undersøgelser og afværgeforanstaltninger, idet staten afholder udgifterne  

 til afværgeforanstaltningernes etablering - eventuelt fjernelse af depotet,  

 jfr. lovens § 4.
 Amtsrådet udarbejder i samarbejde med vedkommende kommunalbestyrelse  

 konkrete forslag til afværgeprojekter, jfr. lovens § 6. Opmærksomheden  

 henledes på bestemmelser i § 6, stk. 2, hvorefter projekterne, hvis de  

 indebærer udledning af oppumpet forurenet grundvand, skal offentliggøres af  

 amtsrådet, således at der gives offentligheden adgang til at fremkomme med  

 indsigelser inden en frist på 4 uger.
Projekterne fremsendes herefter med eventuelle indsigelser til  

 miljøstyrelsen behandling.
Udførelsen af projekter, der er godkendt af  

 miljøstyrelsen, forestås af amtsrådet.
 Afværgeforanstaltningerne forudsætter (bortset fra tilfælde af egentlig  

 fjernelse), at de etablerede anlæg drives, vedligeholdes og overvåges, samt  

 at der foretages kontrolanalyser m.v.
 Den primærkommune, hvor afværgeforanstaltningen er etableret, forestår og  

 finansierer driften og tilsynet, idet miljøministeriet dog i særlige tilfælde  

 efter ansøgning kan afholde en del af udgifterne, jfr. lovens § 8, stk. 4.  

 Der tænkes herved på tilfælde, hvor en kommunes samlede drifts- og  

 kontrolforanstaltninger efter loven overstiger 2 0/00 af kommunens  

 udskrivningsgrundlag.
Loven indeholder en række bestemmelser om bl.a. oplysningspligt for  

 forureneren eller ejeren af det areal, hvor kemikalieaffaldet findes, om  

 myndighedernes adgangsret samt om ekspropriation og etablering af alternativ  

 vandforsyning.
Herudover findes nogle regler af betydning for forholdet til  

 anden lovgivning og om adgangen til at undersøge regres, jfr. lovens §§ 15 og  

 18.
 Endelig indeholder loven bemyndigelse for miljøministeren eller  

 miljøstyrelsen til at udfærdige nærmere retningslinier til brug for lovens  

 administration.
 Miljøstyrelsen vil efter forelæggelse for det i lovens § 14 omhandlede råd  

 senere udsende yderligere retningslinier vedrørende lovens administration.  

 Disse retningslinier vil bl.a. vedrøre følgende emner:
- retningslinier for bl.a. indholdet af de oversigter, der planlægges  

 indsendt af amtsrådet til miljøstyrelsen inden den 1. 12. 1983, påregnes  

 udsendt af miljøstyrelsen omkring 1.10.1983, - oplysninger, der skal foreligge til bedømmelse af projekterne, jfr.  

 lovens § 6, - oplysninger, der skal foreligge, i medfør af lovens §§ 12-13 om  

 henholdsvis ekspropriation og etablering af alternativ vandforsyning, - oplysninger om undersøgelsernes karakter og omfang, jfr. § 5.
 Miljøstyrelsen vil vende tilbage med en tidsplan for sådanne  

 retningsliniers udsendelse i forbindelse med overnævnte cirkulære om  

 indholdet af oversigterne pr. 1. december 1983.
 Miljøstyrelsen, den 1. juli 1983.
