Afgørelse K E N D E L S E 1. Ved skrivelser af 23. november og 23. december 1999  

 har advokat Jørgen Kallesen på vegne Café Garibaldi  

 (Garibaldi Danmark ApS) klaget over Konkurrencestyrelsens afgørelse af  

 22. oktober 1998, hvorved Rådet fandt, at et vilkår i en  

 lejekontrakt mellem Herning Kommune og Café Garibaldi er omfattet af  

 konkurrencelovens § 6 og ikke kan fritages efter konkurrencelovens § 8.
 Klagen var som udgangspunkt for sent indleveret, men fordi  

 Konkurrencerådet, efter at advokat Jørgen Kallesen var  

 indtrådt i sagen, alene havde fremsendt afgørelsen til klager,  

 har Ankenævnet den 30. november 1998 truffet afgørelse om, at  

 sagen ikke skulle afvises, jf. § 6 i bekendtgørelse om  

 Konkurrenceankenævnet.
 Klager har påstået afgørelsen  

 ophævet.
 Konkurrencestyrelsen har påstået  

 afgørelsen stadfæstet.
 Herning Kommune er indtrådt i sagen til  

 støtte for klager.
 Der er ved kendelse af 2. februar 1999 tillagt klagen  

 opsættende virkning.
 Sagen har været mundtligt forhandlet.
 2. Konkurrencerådets afgørelse af 22.oktober  

 1998 er sålydende:
 "Herved meddeles det, at  

 Konkurrencestyrelsen har afgjort, at lejekontraktens § 1, afsnit 6,  

 vedrørende fastsættelse af mindstepriser på Herning Torv  

 er omfattet af konkurrencelovens § 6 og ikke kan fritages jf.  

 konkurrencelovens § 8.
 Parterne skal ophæve den nævnte bestemmelse  

 senest 1. marts 1999, jf. konkurrencelovens § 6, stk. 4, jf. § 16, stk. 1,  

 nr. 1.
 Begrundelsen for styrelsens afgørelse fremgår  

 af vedlagte notat af 21. oktober 1998.
. . ." Af  Konkurrencestyrelsens notat af 21. oktober 1998 fremgår:
"1. Sagsfremstilling 1.1 Indledning Konkurrencestyrelsen har fra Herning Folkeblad modtaget en  

 forespørgsel om en lejekontrakt som Herning Kommune har indgået  

 med den lokale Café Garibaldi Danmark ApS (herefter blot  

 "Café Garibaldi") om tilladelse til udeservering på  

 Herning Torv.
Herning Kommune står som udlejer af de dele af torvet,  

 der anvendes til udeservering.
Herning Torv er af kommunen opdelt i 4 zoner: En  

 blå zone, hvor kun autoriserede restauratører med  

 forretningsadresse på torvet kan opnå tilladelse.
Denne zone  

 udgør ca. 15 % af torvearealet.
En orange zone, som Café  

 Garibaldi har lejet.
Denne zone udgør knap 200 m2, svarende  

 til ca. 5 % af torvet.
En gul zone, der udgør omkring 50 % af  

 torvet.
I denne zone kan der ikke opnås tilladelse til udeservering,  

 medmindre man opretholder det samme prisniveau som Café Garibaldi.
Ved  

 byrådsmøde 6. oktober 1998 er det, efter aftale med ejeren af  

 Café Garibaldi, blevet besluttet at ændre i kontrakten  

 således at der i stedet for "priser, der samtidig er gældende hos  

 Café Garibaldi" anføres "priser, der samtidig er  

 gældende hos andre restauratører i området". Endelig  

 er der en rød zone  der ikke er omfattet af prisklausulerne.  

 Denne udgør de resterende ca. 30 % af torvet.
Den røde zone  

 ligger i torvets nordlige ende, og består af et grusbelagt areal med  

 beplantninger.
Den resterende, centrale del af torvet, er flisebelagt.
På Herning Torv er der p.t. to faste  

 restauratører med udeservering, Hotel Eyde, der ligger op til  

 blå zone, og Café Garibaldi.
Herudover giver kommunen  

 lejlighedsvist foreninger, klubber mv. tilladelse til, uden betaling, at  

 opstille telte til udeservering på torvet.
Hotel Eyde har medvirket til  

 at restaurere gågadearealet og betaler som følge heraf ikke leje  

 for at benytte torvet til udeservering.
Café Garibaldi har  

 indgået en 20-årig lejekontrakt med Herning Kommune, der sikrer  

 Café Garibaldi tilladelse til udeservering på et areal uden for  

 Caféen.
Café Garibaldi og Hotel Eyde holder stort set identiske  

 prisniveauer.
Prisklausulen er efter det oplyste flere gange blevet  

 håndhævet.
Luthersk Missionsforening skiltede således i en  

 periode med gratis kaffe fra en stand i blå zone.
Foreningen blev gjort  

 opmærksom på bestemmelserne i lejekontraktens § 1, hvorefter  

 standen blev fjernet.
Senest er Herning Veteran Games ved deres årligt  

 tilbagevendende arrangement af kommunen blevet pålagt at fastholde et  

 prisniveau for udskænkning der svarer til Café Garibaldi's  

 prisniveau.
Dette har medført en offentlig debat i Herning om,  

 hvorvidt det er kommunens opgave at sikre at et vist prisniveau bliver holdt  

 på en del af byens centrale torv.
Udover til Herning Veteran Games  

 bliver der bl.a. givet lejlighedsvise udeserveringstilladelser i forbindelse  

 med cykelløb og lignende klub- eller foreningsarrangementer.
1.2 Parterne . . .
1.3 Lejekontrakten Af lejekontraktens § 1 fremgår det, at det  

 blå område må benyttes til udeservering samt at "Herning Kommune forpligter sig til kun at give  

 tilladelse til udeservering på disse arealer til autoriserede  

 restauratører med forretningsadresse på torvet" (§ 1, 5. afsnit) Derudover fremgår det, at det gule område  

 må benyttes til udeservering samt at "Herning Kommune forpligter sig til ved meddelelse af  

 udeservering på disse arealer at oplyse ansøgeren om, at der  

 ikke må sælges varer til lavere priser end dem der samtidigt er  

 gældende hos Café Garibaldi ." (§ 1, 6. afsnit) ___ Den sidste del af denne bestemmelse er 6. oktober  

 1998 blevet ændret til ". . . samtidig er gældende for andre  

 restauratører i området" . . .
1.4 Det relevante marked Det relevante marked er markedet for udeservering i  

 Herning by.
Med udeservering forstås al udendørs servering af  

 drikkevarer, mad, is, snacks samt kaffe og te.
Begrebet "varer" i  

 lejekontraktens § 1, jf. ovenfor, dækker over Café Garibaldi s  

 varesortiment.
 Der skelnes mellem udendørs og indendørs  

 servering, idet lejekontrakten udelukkende omfatter udendørs servering  

 på Herning Torv.
 På Herning Torv er p.t. to faste  

 restauratører med udeserveringstilladelse.
I nærheden af torvet findes herudover fire faste  

 restauratører med udeserveringstilladelse.
Alle disse  

 restauratører er omfattet af loven om offentlig vej.
Det er dog kun  

 på torvet at prisklausulen er gældende.
Derudover findes nogle pladser, hvor der lejlighedsvist  

 afholdes mindre arrangementer.
Større arrangementer vil kunne henvises  

 til pladser (P-pladser og markedspladsen) i nogle hundrede meters afstand fra  

 torvet.
 Styrelsen skønner [på baggrund af oplysninger  

 fra restauratører på det relevante marked] den samlede  

 omsætning på udeservering i Herning by til at være i  

 størrelsesordenen . . .. Heraf udgør Café Garibaldi s  

 omsætning . . .. Garibaldi s markedsandel er derfor i  

 størrelses-ordenen ca. . . . .
 . . .
2 Vurdering Herning Kommune udøver i sin egenskab af udlejer af  

 arealet på Herning Torv erhvervsvirksomhed.
Leje af fast ejendom er en  

 økonomisk aktivitet, der foregår på et marked.. . .  

 .
 Lejekontrakten mellem Herning Kommune og Café  

 Garibaldi omfatter erhvervsforhold og er en aftale i konkurrencelovens  

 forstand.
 M.h.t. forholdet til konkurrencelovens § 2, stk. 4,  

 oplyser kommunen:
"Bestemmelserne i lejekontraktens § 1  

 kan formentlig ikke siges at være en direkte eller nødvendig  

 følge af offentlig regulering." . . .
Lejekontraktens § 1, afsnit 5 forhindrer andre  

 restauratører end dem med forretningsadresse på torvet i at  

 opnå tilladelse til udeservering i blå zone.
Heri ligger  

 umiddelbart en konkurrencebegrænsning, men da det kun er en lille del  

 af torvet, der er omfattet af begrænsningen, vurderes bestemmelsen ikke  

 at være omfattet af konkurrencelovens § 6.
Lejekontraktens § 1, afsnit 6, der påbyder Herning  

 Kommune at sikre et vist prisniveau ved tildeling af  

 udeserveringstilladelser, fremstår som en reel  

 konkurrencebegrænsning, idet potentielle restauratører, der  

 lejlighedsvist vil servere på torvet, stilles over for en oplysning om,  

 at de ikke må sælge til lavere priser end de øvrige  

 restauratører i området.
Dette har til formål at  

 begrænse deres mulighed for at konkurrere ved at sætte lavere  

 priser.
Bestemmelsen gøres gældende over for virksomheder, der  

 sætter lavere priser og må derfor antages også i praksis at  

 virke konkurrencebegrænsende.
Det skal pointeres, at halvdelen af  

 torvet er omfattet af begrænsningen.
Ses der bort fra blå og  

 orange zoner, hvor lejlighedsvise restauratører ikke kan opnå  

 tilladelse, er væsentligt over halvdelen af torvet omfattet af  

 begrænsningen.
 . . .
 Prisbestemmelsen er således med til at påvirke  

 andre virksomheders konkurrencemulig-heder, end dem der er omfattet af  

 lejekontrakten.
Derudover må prissætning anses for et centralt  

 konkurrenceparameter i forbindelse med udeservering.
Bestemmelsen  

 sætter priskonkurrencen ud af spil på en væsentlig del af  

 det relevante marked.
Det er derfor styrelsens opfattelse, at bestemmelsen  

 får betydning for den virksomme konkurrence på det relevante  

 marked.
 Det fremgår således at lejlighedsvise  

 restauratører på trods af at prisklausulen har været  

 gældende på Herning Torv og på trods af at der er andre  

 pladser i byen hvor man kunne opnå lejlighedsvise  

 udeserveringstilladelser, alligevel har valgt Herning Torv til deres  

 arrangementer.
 Endelig kan det konstateres, at bestemmelsen bliver taget  

 alvorligt af kontraktens parter, da det er påvist at bestemmelsen er  

 blevet håndhævet ved flere lejligheder.
 . . .
2.1 Konklusion Lejekontraktens § 1, afsnit 6, er omfattet af  

 konkurrencelovens § 6. Bestemmelsen har en ikke ubetydelig virkning på  

 markedet, idet den har virkning på en stor del af Herning Torv og  

 dermed i praksis på en væsentlig del af Herning bys udeservering.  

 Derfor bliver prisdannelsen for udeservering i Herning by påvirket  

 (begrænset) af den nævnte bestemmelse.
Der er tale om en  

 bestemmelse, der sigter mod at opretholde et bestemt prisniveau.
Aftalen er  

 ikke omfattet af nogen undtagelse fra konkurrencelovens kapitel 2 eller af  

 nogen gruppefritagelse.
 Parterne har ikke søgt om fritagelse fra forbuddet  

 i konkurrencelovens § 6. Det bemærkes i den forbindelse, at de fordele,  

 Herning Kommune har anført m.h.t. orden og miljø, vil kunne  

 opnås med forholdsregler, der er mindre konkurrencebegrænsende  

 end fastsættelse af mindstepriser, f.eks. ordensregler.
Der er derfor grundlag for at meddele Herning Kommune og  

 Café Garibaldi, at lejekontraktens § 1, afsnit 6, er omfattet af  

 konkurrencelovens § 6, og ikke kan fritages.
Bestemmelsen skal derfor  

 ophæves senest 1. marts 1999, jf. konkurrencelovens § 6, stk. 4, jf. §  

 16, stk. 1, nr. 1.
. . . " 3. Sagens baggrund:
 Herning Kommune har i skrivelse af 18. august 1998 til  

 Konkurrencestyrelsen bl.a. oplyst:
"Herning kommune, Teknisk Forvaltning, administrerer  

 som vejmyndighed Torvet i Herning.
På Torvet har Café Garibaldi  

 Danmark ApS et lejemål på areal til udeservering.
I gågaden  

 på Torvets sydside har Hotel Eyde ret til benyttelse af gadeareal til  

 udeservering.
Derudover meddeles lejlighedsvist tilladelse til foreninger,  

 klubber og lignende til udeservering i forbindelse med arrangementer.
 . . .
Café Garibaldi betaler leje af det areal, der i  

 henhold til lejekontrakten er stillet til rådighed medens Hotel Eyde,  

 der har betalt til gågadens etablering og renovering, ikke betaler  

 leje.
Foreninger, klubber og lignende, der får lejlighedsvise  

 tilladelser, får arealerne stillet gratis til rådighed.
Nogle  

 klubber vælger at lade restaurationsvirksomheder stå for  

 udskænkningen i forbindelse med arrangementer.
ad.
Lejekontraktens §1, afsnit 5 og 6 Restriktioner  

 vedrørende udeservering Det har været et ønske fra såvel  

 Teknik- og Miljøudvalget som de ved Torvet beliggende restaurationer,  

 at der blev etableret et godt miljø på Torvet og ikke et  

 decideret værtshusmiljø. Torvet er derfor opdelt i zoner, hvor  

 den sydligste del, blå zone, er forbeholdt restaurationer med  

 forretningsadresse på Torvet, for tiden Hotel Eyde og Café  

 Garibaldi.
Der var på et tidspunkt tale om at kommunen ville  

 sælge eller udleje Hedebanken på torvets sydvestlige  

 hjørne til restaurationsvirksomhed, og denne situation er der taget  

 højde for.
 I gul zone umiddelbart nord for dette område  

 gælder, at området må benyttes til udeservering, men  

 Herning Kommune skal i henhold til kontrakten ved meddelelse af tilladelse  

 til udeservering på disse arealer oplyse ansøgere om, "at  

 der ikke må sælges varer til lavere priser, end dem der samtidig  

 er gældende ved køb hos Café Garibaldi". Denne  

 bestemmelse er foranlediget af, at Herning Kommune i foråret 1997,  

 inden endelig indgåelse af kontrakt med Café Garibaldi, havde  

 givet tilladelse til et arrangement, hvor der fra et stade umiddelbart  

 udenfor Café Garibaldi´s område solgtes øl til meget lave  

 priser, hvorefter folk slog sig ned i Garibaldi´s område med de billige  

 drikkevarer.
 Et alternativ, der blev overvejet, var at forbeholde  

 såvel blå som gul zone for restauratører med  

 forretningsadresse på Torvet, men da der i Herning Kommune har  

 været tradition for at tillade foreninger og klubber at benytte Torvet  

 lejlighedsvist, også til arrangementer med servering, valgte man ikke  

 denne løsning.
Derfor blev der som et kompromis fastsat restriktioner  

 vedrørende priser. Ønsker foreninger eller andre  

 lejlighedsbevilling at servere til lavere priser, er der også mulighed  

 for dette på den nordligste del af Torvet, grusarealet mellem  

 springvandet og Nygade.
Alternativt henvises der til byens markedsplads i  

 udkanten af byens centrum." 4.  Klagers argumentation:
Kommunen har som ejer af torvearealet udlejet en del af  

 dette til brug for udeservering i klagers restaurationsvirksomhed.
Selv om  

 aftalen medfører, at lejer er begrænset i sin anvendelse af den  

 lejede del af arealet, således at det kun kan udnyttes til  

 udeservering, og at udlejer er begrænset i sin anvendelse af den  

 nærliggende del af torvet, således at der ikke herfra kan  

 udøves virksomhed, der udbyder ydelser svarende til lejers til priser,  

 der er lavere end priserne hos andre restauratører i området,  

 foreligger der ikke en aftale, som er omfattet af konkurrencelovens § 6.
 5. Konkurrencerådets argumentation:
Aftalevilkåret om mindstepriser på Herning  

 Torv har betydning for en væsentlig del af markedet for udeservering i  

 Herning by.
Der er tale om en bestemmelse, som medfører opretholdelse  

 af et bestemt prisniveau.
Priskonkurrencen er sat ud af kraft på  

 størstedelen af Herning Torv og dermed i praksis på en  

 væsentlig del af markedet for udeservering i Herning by.
Prisdannelsen  

 for udeservering i Herning by bliver derfor påvirket af bestemmelsen,  

 og bestemmelsen medfører således, at konkurrencesituationen og  

 dermed tilskyndelsen til at udvikle og effektivisere ressourceanvendelsen  

 på dette område i Herning by bliver mærkbart forringet.  

 Konkurrencebegrænsningen udspiller sig overfor tredjemand, der  

 måtte ønske at afholde lejlighedsvise arrangementer med  

 udeservering på Herning Torv.
 6. Herning Kommunes argumentation:
Prisklausulen er ikke en begrænsning af konkurrencen  

 i forhold til normalsituationen på Torvet.
Arrangørerne  

 vælger selv at underkaste sig begrænsningen ved at vælge en  

 bestemt del af Torvet til deres arrangement, men kan frit konkurrere ved at  

 vælge en anden del af Torvet.
Det er ansøgeren og ikke kommunen,  

 der vælger, hvor ansøgeren vil lægge sit arrangement  

 på Torvet.
Vælger ansøgeren en bestemt del, har han selv  

 valgt begrænsningen.
 Den valgte løsning er bedre for ansøgerne  

 til arrangementer på Torvet end den løsning, der vælges i  

 andre større byer, hvorefter der ikke gives andre end bevillingshavere  

 tilladelse til lejlighedsvis servering på Torvet.
 7. Ankenævnets bemærkninger:
 Herning Kommune har som ejer af Herning Torv udlejet  

 retten til udeservering på en del af torvet til Café Garibaldi.  

 Dette er   i overensstemmelse med, hvad der er almindeligt i aftaler om  

 erhvervslejemål vedrørende en del af en fast ejendom   sket  

 på aftalte vilkår, hvorefter kommunen som udlejer er  

 begrænset i sin adgang til at disponere over en nærliggende del  

 af torvet til skade for den udeservering, som Cafe Garibaldi mod betaling har  

 lejet ret til at udøve.
 Ved den konkurrenceretlige bedømmelse af, om et  

 sådant aftalevilkår er konkurrence-begrænsende, er det ikke  

 afgørende, at der er tale om en offentlig plads ejet af en offentlig  

 myndighed underkastet særlige offentligretlige regler.
Efter det oplyste må det antages, at der til Herning  

 Torv er knyttet en vis beliggenhedsfordel for så vidt angår  

 udeservering.
Kommunen ville   når bortses fra særlige  

 kommunalretlige begrænsninger i adgangen hertil   som ejer have kunnet  

 udnyttet denne fordel ved selv at forestå udeserveringsvirksomhed  

 på torvet og ved ikke at udleje de omliggende dele af torvet til  

 tilsvarende virksomhed.
Om kommunen som ejer af arealet selv driver virksomhed fra  

 en del af arealet under udelukkelse af andre fra at drive tilsvarende  

 virksomhed fra andre dele af arealet, eller om kommunen ved en lejekontrakt  

 overlader retten til at drive virksomhed til en anden og samtidig  

 afskærer sig fra at udleje ejendommens omliggende arealer til  

 tredjemand med henblik på tilsvarende anvendelse af disse arealer, har  

 ikke i sig selv nogen afgørende indflydelse på markedet for  

 udeservering i Herning.
Et vilkår i en lejekontrakt vedrørende  

 en del af torvet, som afskærer tredjemand fra at leje en anden del af  

 torvet til udøvelse af virksomhed af samme art, som lejer ved  

 lejekontrakten får ret til at udøve, kan således ikke i  

 sig selv anses for konkurrencebegrænsende.
 Det samme gælder for så vidt angår et  

 vilkår som det foreliggende, hvorefter lejekontrakten ikke udelukker,  

 at kommunen accepterer tredjemands udeservering på arealet op til det  

 udlejede, men alene stiller det krav, at kommunen skal forpligte tredjemand  

 til at opretholde et nærmere angivet minimums prisniveau.  

 Vilkåret kan således ikke i sig selv anses som en aftale, der har  

 til formål eller følge at begrænse konkurrencen.
 Der er ikke oplyst omstændigheder, som i  

 øvrigt giver grundlag for at anse vilkåret for  

 konkurrencebegrænsende.
 På denne baggrund ophæver Nævnet den  

 påklagede afgørelse.
 Herefter bestemmes:
 Konkurrencerådets afgørelse af 22. oktober  

 1998 ophæves.
 Klageafgiften tilbagebetales til klageren.
Ole Jess Olsen Jens Fejø Børge Dahl Udskriftens rigtighed bekræftes.
 Konkurrenceankenævnet, den 21. oktober 1999.
