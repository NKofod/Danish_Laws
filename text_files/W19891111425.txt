 Spørgsmål om erstatningssamvær afgøres under hensyn til, hvad der er  

 bedst for barnet, navnlig dets behov for stabilitet og til forældrenes  

 planlægning.
 Faderen ansøgte om en erstatningsweekend under hensyn til, at det løbende  

 samvær bortfaldt som følge af et julesamvær.
 Statsamtet afslog.
Civilretsdirektoratet stadfæstede afgørelsen og udtalte samtidig, at et  

 ordinært samvær ikke automatisk ophæves, fordi det falder i tilknytning til  

 eller i nærheden af et særligt samvær i anledning af en højtid, ferie eller  

 lignende.
Dette afgøres konkret.
Efter praksis er direktoratet af hensyn til,  

 hvad der er bedst for barnet, navnlig dets behov for stabilitet, og til  

 forældrenes planlægning, tilbageholdende med at fastsætte erstatningssamvær  

 for mistede samværsdage.
Ved afgørelsen af, om et eventuelt erstatningssamvær  

 skal fastsættes, vil navnlig indgå en vurdering af baggrunden for anmodningen  

 om erstatningssamvær, hvilken betydning afbrydelsen har haft for forbindelsen  

 mellem den samværsberettigede og barnet, og i hvilket omfang der er tillagt  

 samværsret.
Er der således alene fastsat weekendsamvær i begrænset omfang,  

 eller er anmodningen utvivlsomt begrundet i forældremyndighedsindehaverens  

 sabotage af samværet, vil dette kunne tale for fastsættelse af  

 erstatningssamvær.
Det er Civilretsdirektoratets praksis at tilstræbe, at det  

 ordinære weekendsamvær så vidt muligt udøves i overensstemmelse med den  

 fastlagte plan.
Det bemærkes herved, at der ifølge praksis ikke gives  

 erstatning, hvis et ordinært weekendsamvær bortfalder på grund af  

 forældremyndighedsindehaverens ferie med barnet.
 Civilretsdirektoratet lagde ved afgørelsen blandt andet vægt på, at  

 bortfaldet af weekendsamværet alene medførte, at mellemrummet mellem to  

 samvær blev 23 døgn i stedet for 19 døgn.
Erstatningssamvær: Skarrildhus 1991 s. 42, pkt.
D.2.
