Nr BTL 26 Betænkning over Forslag til lov om ændring af lov om frihedsberøvelse og  

 anden tvang i psykiatrien (Udskydelse af revision af loven)   

 Nr L 26 1994-95, 1. samling Afgivet af Retsudvalget Afgivet: 19950518 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Psykiatrisk Selskab, Den Almindelige Danske Lægeforening, Kehlet, Dan Leif, Kristensen, S.
Riber, Kerteminde, Landsforeningen Pårørende til Sindslidende og Landsforeningen SIND.
 Udvalget skal dybt beklage, at det har været nødvendigt at udskyde den  

 planlagte revision af lov om frihedsberøvelse og anden tvang i psykiatrien.
 Dette ikke mindst i betragtning af, at et meget bredt flertal netop lagde  

 stor vægt på allerede her i folketingsåret 1994-95 at få vurderet dels,  

 hvorledes den nye lov fra 1989 generelt har fungeret, dels hvorvidt ordningen  

 vedrørende såvel patientrådgivere som patientklagenævn har fungeret.  

 Ligeledes skulle det vurderes, hvor langt udviklingen var kommet hen imod  

 sikring af god sygehusstandard også på vore psykiatriske sengeafsnit; dette  

 ikke mindst ud fra ønsket om i videst muligt omfang at undgå såvel  

 tvangsmedicinering som tvangsfiksering.
Bestemmelsen om god sygehusstandard blev netop indsat ud fra erkendelsen  

 af, at denne målsætning for visse psykiatriske afdelingers vedkommende ikke  

 var opfyldt.
Dette til trods for, at tidssvarende ydre rammer og behandling  

 og pleje af god kvalitet har stor betydning for udsigten til helbredelse  

 eller lindring af psykisk sygdom.
Der er en nøje sammenhæng mellem omfanget af tvangsanvendelse og de ydre  

 fysiske rammer.
De forhold, hvorunder frihedsberøvelse og anden tvang udøves,  

 har afgørende betydning for patienternes holdning til hospitalsopholdet og  

 dermed for deres accept af behandlingen.
Adgang til behandling og pleje af højt kvalificeret personale, til  

 tidssvarende ydre rammer, herunder i mange tilfælde til eneværelse, og adgang  

 til at komme ud i frisk luft hører naturligt til god sygehusstandard.
Det  

 samme gælder - navnlig ved længerevarende ophold - adgang til genoptræning og  

 beskæftigelse.
I de seneste år er der sket synlige forbedringer mange steder.
Denne  

 positive udvikling skal fastholdes og styrkes.
Men det er samtidig også  

 velkendt, at de nødvendige forbedringer ikke er gennemført alle steder.
 Udvalget har derfor med stor tilfredshed noteret sig, at  

 sundhedsministeren har tilkendegivet, at regeringen er indstillet på at tage  

 dette spørgsmål op ved dette års forhandlinger om kommunernes og amternes  

 økonomi.
 Herefter indstiller udvalget lovforslaget til vedtagelse  

 uændret.
