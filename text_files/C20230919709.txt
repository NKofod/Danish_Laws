Cirkulære om uniformering af kriminalforsorgens uniformerede personale (uniformscirkulæret) (Til kriminalforsorgsområderne) Uniformen § 1. Kriminalforsorgens uniform består af de uniformsgenstande, der er nævnt i bilag 1. Bilaget ændres løbende efter behov.
 Stk. 2. Ændringer i uniformens udseende og kvalitet samt måden, den bæres på, kan kun foretages af Direktoratet for Kriminalforsorgen.
§ 2. Uniformen tilhører kriminalforsorgen og stilles til rådighed for personalet under tjenesten.
Uniformsgenstande må ikke udlånes eller overdrages til andre.
Stk. 2. Uniformen skal bæres i tjenesten af personale, der har gennemgået uddannelsen til fængselsbetjent, anstaltsbetjent eller transportbetjent, og som indgår i opsynet mv. i en af kriminalforsorgens institutioner eller forestår transport og bevogtning af indsatte og arrestanter.
Tilsvarende skal institutionsmedarbejdere bære uniform.
Tilsvarende skal fængselsbetjente, anstaltsbetjente, transportbetjente og værkmestre under uddannelse (elever) bære uniform.
Fængselsbetjentuddannede medarbejdere, der er ansat i områdekontorer, skal ligeledes bære uniform, hvis de forretter afdelingstjeneste.
Uddannelseskonsulenter ved skolerne i Birkerød, Møgelkær og Nykøbing Falster, der har gennemgået uddannelsen til fængselsbetjent, skal ligeledes bære uniform i forbindelse med undervisningen.
Tilsvarende skal fængselsbetjentuddannede medarbejdere, der er ansat i områdekontorer, bære uniform i forbindelse med rekruttering og oplæring af fængselsbetjentelever.
Stk. 3. Værkmestre skal bære uniform, når de forretter afdelingstjeneste.
Såfremt ledelsen giver tilladelse hertil, kan uniformen desuden bæres, når værkmestre forretter den daglige tjeneste i økonomidriften eller produktionsvirksomheden.
Stk. 4. Sikkerhedskonsulenter i Koncern Sikkerhed og i områdekontorer, der har gennemgået uddannelsen til fængselsbetjent, skal bære uniform, når de udfører opgaver i kriminalforsorgens institutioner.
Sikkerhedskonsulenter kan bære uniform i Direktoratet for Kriminalforsorgen og i områdekontorer.
 Stk. 5. Institutionschefer, chef for Koncern Transport og Bevogtning, chef for Koncern Uddannelse, chef for Koncern Rekruttering og Kompetencer og enhedsleder i Koncern Rekruttering og Kompetencer kan bære uniform.
 Stk. 6. Chef for Koncern Sikkerhed, områdechefer for sikkerhed, sekretariatschef for Koncernledelsessekretariatet, chef for Koncernsekretariatet for Udvikling, centerdirektører, områdedirektører, chef for Fuldbyrdelse og Sikkerhed i Grønland, direktøren for Kriminalforsorgen i Grønland og direktøren for kriminalforsorgen kan ligeledes bære uniform.
 Stk. 7. Personale, der er nævnt i stk. 2-6, skal bære distinktion på uniform som beskrevet i bilag 2. Personale skal bære den distinktion, som svarer til den funktion, der varetages.
§ 3. Værkmestre får efter behov udleveret grunduniform som beskrevet i bilag 3. Derudover får værkmestre arbejdsbeklædning efter behov.
Arbejdsbeklædningen må ikke kombineres med uniformsdelene bortset fra fodtøj, livrem, halstørklæde, handsker og strikhue.
 § 4. Ved ansættelse som fængselsbetjentelev, anstaltsbetjentelev og værkmesterelev udleveres en grunduniform som beskrevet i bilag 3.
Stk. 2. Fængselsbetjentelever, anstaltsbetjentelever og værkmesterelever kan som udgangspunkt ikke bestille yderligere uniformsdele indenfor 2 år fra ansættelsesdatoen.
Såfremt yderligere bestilling forinden skulle blive nødvendig, foretager den uniformsansvarlige en konkret vurdering af den pågældendes behov.
 § 5. Transportbetjente får udleveret grunduniform som beskrevet i bilag 4.
 Stk. 2. Tilsvarende får transportbetjente under uddannelse ved ansættelse udleveret grunduniform som beskrevet i bilag 4.
 § 6. Særbeklædning for hundeførerne og for personale, der forretter tjeneste i Grønland og på Færøerne, er beskrevet i bilag 5.
 § 7. Institutionsmedarbejdere i Udrejsecenter Sjælsmark og Udrejsecenter Kærshovedgård får udleveret uniform som beskrevet i bilag 6. Uniformen skal bæres i tjenesten.
 § 8. Det uniformerede personale kan bestille uniformsgenstande i bestillingssystemet inden for de angive brugsterminer, der er nævnt i bilag 7.
Ophør med tildeling § 9. Der kan ikke bestilles uniform ved sammenhængende sygdom over 30 dage.
§ 10. Ved afskedigelse, fratrædelse eller tjenestefrihed i en periode på 3 måneder eller derover skal alle uniformsdele, der er påført kriminalforsorgens tryk, logo eller uniformsmærke, afleveres til tjenestestedet.
Tjenestefrihed til organisationsarbejde er dog undtaget fra afleveringspligten.
 Stk. 2. Hvis ansættelsesforholdet i kriminalforsorgen på anden måde ophører, eller den pågældende ikke længere skal bære uniform, skal alle uniformsdele, der er beskrevet i stk. 1, ligeledes afleveres til tjenestestedet.
 Stk. 3. Nedslidte, ødelagte eller på anden måde udtjente uniformsdele, der er beskrevet i stk. 1, skal ligeledes afleveres til tjenestestedet.
Stk. 4. Manglende iagttagelse af afleveringspligten, jf. stk. 1-3, kan føre til, at områdekontoret anmoder fogedretten om at foretage en umiddelbar fogedforretning.
Et sådant retsskridt vil medføre omkostninger for den pågældende.
Stk. 5. Uniformsdele omfattet af stk. 1-3, skal afleveres til tjenestestedet, som opbevarer dem på forsvarlig vis og sørger for bortskaffelse.
Uniformsdelene må aldrig afhændes til tredjemand eller afleveres til genbrug.
Behandling og vedligeholdelse § 11. Uniformsgenstande skal på tjenestestedet og i øvrigt i brugerens besiddelse opbevares på en sådan måde, at disse ikke kan komme i uvedkommendes besiddelse.
 § 12. Vedligeholdelse af uniformsgenstande påhviler den enkelte bruger.
 Stk. 2. Beskadigelser, der sker under tjenesten, erstattes af det enkelte tjenestested ved udlevering af tilsvarende uniformsgenstande, når beskadigelsen ikke kan tilregnes den pågældende bruger.
 § 13. Bortkommer uniformsgenstande eller beskadiges de uden for tjenesten, og er dette en følge af uforsvarlig eller skødesløs behandling, for hvilken brugeren har ansvaret, er den pågældende erstatningspligtig for tabet.
Påklædningsbestemmelser § 14. Af hensyn til kriminalforsorgens omdømme er det vigtigt, at uniformeret personale til enhver tid er korrekt påklædt, og at uniformen er velholdt.
Stk. 2. Uniformen eller dele heraf må ikke bæres i fritiden, men kan bæres til og fra arbejde.
Hvis uniformen eller dele heraf bæres til og fra arbejde, er medarbejderen ligeledes forpligtet til en anstændig opførsel, selvom det er uden for tjenestetid.
Der henvises til dekorumkravet.
§ 15. Ledelsen på tjenestestedet skal føre tilsyn med personalets uniformering.
Ledelsen skal reagere og følge op på mangler eller uregelmæssigheder ved uniformeringen.
§ 16. Når personale skal løse en opgave uden for tjenestestedets område, f.eks. en transport med en indsat, skal personalet være iført reglementeret uniform.
Tjenestestedets leder eller den, der er bemyndiget dertil, kan i forbindelse med ledsaget udgang dog konkret beslutte, at personalet skal være civilt klædt.
 § 17. Der gælder følgende detaljerede påklædningsbestemmelser for de enkelte uniformsgenstande:
1) Skjorte: Når skjorten anvendes uden slips, må kun øverste skjorteknap være uknappet.
Underbeklædning må ikke kunne ses i halsåbningen eller ved kortærmede skjorter på armene.
Skjorten skal altid sættes ned i bukserne.
2) Pullover: Pullover med og uden fór kan anvendes hele året.
Skjorten eller poloshirten bæres sammen med pulloveren.
3) Jakke: Helårsjakken med eller uden fór og fleecejakken kan anvendes under enhver form for udendørs tjeneste.
Helårsjakken, fleecejakken og all-weatherjakken er de eneste godkendte yderbeklædninger udover pulloveren i forbindelse med tjeneste.
4) Slips: Det er valgfrit at bære slips i forbindelse med tjeneste i kriminalforsorgens institutioner.
I perioden 1. oktober til 30. april skal slips bæres sammen med uniformsskjorten i forbindelse med tjeneste uden for institutionen, f.eks. ved transport til retsmøder eller ved hospitalsvagt.
Når der anvendes kørevest, er det tilladt ikke at bære slips.
5) Poloshirt: Poloshirt kan bæres hele året i kriminalforsorgens institutioner.
Poloshirt kan bæres i perioden 1. maj til 30. september i forbindelse med tjeneste uden for institutionen.
Poloshirten skal altid sættes ned i bukserne.
6) T-shirt med v-hals: T-shirten med v-hals må kun anvendes under skjorten og kørevesten.
Elever kan også anvende T-shirten i forbindelse med træning på skolerne.
 7) Kørevest: Når der anvendes kørevest, må personalet kun anvende skjorte, poloshirt, T-shirt med v-hals eller den langærmede trøje (Rapid Assault) under vesten.
 8) Træningstøj: Træningstøj må kun anvendes i forbindelse med deltagelse i fritidsaktiviteter med indsatte og ved uddannelse eller undervisning i konflikthåndtering.
9) Benklæder: Til benklæder bæres skjorte, poloshirt, mørkeblå eller sorte sokker eller strømper.
Til benklæder må kun anvendes sort livrem.
Ved anvendelse af støvler skal bukserne være uden på støvlerne.
10) Sko og støvler: Såfremt personalet ikke ønsker at anvende de sko og støvler, der kan anskaffes via bestillingssystemet, er det tilladt privat at anskaffe sig sko og støvler til anvendelse i tjenesten under forudsætning af, at disse er sorte, er uden logo eller andre synlige mærker og uden høje hæle.
Træsko og sandaler må ikke benyttes.
Med henblik på personalets deltagelse i sportsaktiviteter med indsatte kan de enkelte tjenestesteder indkøbe løbesko eller andet fritidstøj til det personale, der skal deltage i disse aktiviteter.
 11) Hovedbeklædning: Der må ikke til uniformen bæres hovedbeklædning ud over strikhuen, der er nævnt i bilag 1, 3, 4 og 6.
12) Medaljer, tegn, mærker m.v.: Der må ikke til uniformen bæres politiske eller religiøse emblemer, tegn, slipsenåle, mærker, smykker eller lignende.
Undtaget herfra er dog danske og udenlandske ordensdekorationer, som bæres efter de forskrifter, der er gældende for disse.
13) Identifikationsmarkeringer: Identifikationsmarkeringer som gruppefører bæres af de medarbejdere, der varetager funktionen som gruppefører den pågældende dag.
De må ikke bæres i andre sammenhænge.
Hvis der varetages funktion som gruppefører, og der bæres kørevest, udskiftes kriminalforsorgen-identifikationsmarkeringen på kørevest med gruppefører-identifikation.
Når funktionen som gruppefører er fuldført, skal der skiftes tilbage til kriminalforsorgen-identifikationsmarkeringen.
Der må kun påsættes godkendte identifikationsmarkeringer på den langærmede shirt eller kørevest.
Ingen andre former for mærker, flag eller tegn mv. må påsættes ovennævnte uniformdele.
Ikrafttræden § 18. Cirkulæret træder i kraft den 1. april 2023.
 Stk. 2. Cirkulære nr. 9555 af 6. juli 2018 om uniformering af kriminalforsorgens uniformerede personale (uniformscirkulæret) ophæves.
Direktoratet for Kriminalforsorgen, den 16. marts 2023 Ina Eliasen / Mik Grüning Bilag 1 Uniformsgenstande  All-weathersæt  Helårsjakke med aftageligt for  Fleecejakke  Pullover med v-hals uden for  Pullover med lynlås op i kraven med for  Benklæder med lårlomme, herre og dame  Skjorte med lange/korte ærmer, herre og dame  Skjorte med lange/korte ærmer graviditetsmodel  Poloshirt  T-shirt med V-hals  2 funktionsundertøj, herre og dame  3 funktionsundertøj, herre og dame  Slips  Strømper  Livrem*  Handske med strikket for  Handske med pelsfor  Halstørklæde  Strikhue  Sko/støvle  Måttesko  Shorts**  Løbetights**  Træningstrøje med lange ærmer**  Træningsjakke med lynlås**  Træningsbukser**  Sportstaske** * Efter behov.
** Shorts, løbetights, træningstrøje med lange ærmer, træningsjakke med lynlås, træningsbukser og sportstaske udleveres til fængselsbetjentelever, anstaltsbetjentelever, værkmesterelever og transportbetjente under uddannelse.
Fastansatte uniformerede medarbejdere har efter behov mulighed for at bestille dele af ovennævnte træningstøj til brug for deltagelse i fritidsaktiviteter med indsatte.
Bilag 2 Distinktioner Distinktioner i Danmark *Ved vagthavende fængselsbetjent forstås fængselsbetjente, som varetager funktion som vagthavende i Koncern Transport og Bevogtning samt i fængsler og arrester.
 Den vagthavende er blandt andet ansvarlig for den daglige drift i forhold til centralvagten eller vagten og dennes opgaver inden for transportenheden, fængslet eller arrestens drift, herunder sikkerhed, teknik, overvågning, transport af klienter, retsfremstilllinger, bevogtningsopgaver samt adgangskontrol af personer og effekter, varer og genstande.
 Såfremt den vagthavende fængselsbetjent også varetager funktion som almindelig fængselsbetjent (afdelingstjeneste mv.), bæres den distinktion, som svarer til funktionen, der varetages den pågældende dag.
 I Koncern Transport og Bevogtning og i de åbne fængsler og arrester, der ikke er i sikkerhedsklasse 2, er det den fængselsbetjent, der varetager den vagthavende funktion i transportenheden eller i fængslet eller arresten den pågældende dag, der bærer den vagthavende distinktion.
Distinktioner i Grønland Personale skal bære den distinktion, som svarer til den funktion, der varetages den pågældende dag.
Bilag 3 Grunduniform for fængselsbetjentelever, anstaltsbetjentelever, værkmesterelever og værkmestre  All-weathersæt  Helårsjakke med aftageligt for  Fleecejakke  Pullover med v-hals uden for  Pullover med lynlås op i kraven med for  Benklæder med lårlomme, herre eller dame  Skjorte med lange/korte ærmer, herre og dame  Poloshirt  T-shirt med V-hals  Slips  Livrem*  Handske med pelsfor  Halstørklæde*  Strikhue*  Sko/støvle  Måttesko  Shorts**  Løbetights**  Træningstrøje med lange ærmer**  Træningsjakke med lynlås**  Træningsbukser**  Sportstaske** * Efter behov.
 ** Shorts, løbetights, træningstrøje med lange ærmer, træningsjakke med lynlås, træningsbukser og sportstaske udleveres til fængselsbetjentelever, anstaltsbetjentelever og værkmesterelever.
Bilag 4 Grunduniform for uniformeret personale i Koncern Transport og Bevogtning  Helårsjakke med aftageligt for  Fleecejakke  Pullover med v-hals uden for  Pullover med lynlås op i kraven med for  Benklæder med lårlomme, herre og dame  Skjorte med lange/korte ærmer, herre og dame  Poloshirt  Langærmet shirt (Rapid Assault)  T-shirt med V-hals  Kørevest  Slips  Strømper  Strikhue*  Halstørklæde*  Sko/støvle  Måttesko  Shorts**  Løbetights**  Træningstrøje med lange ærmer**  Træningsjakke med lynlås  Træningsbukser**  Sportstaske** * Efter behov.
 ** Shorts, løbetights, træningstrøje med lange ærmer, træningsjakke med lynlås, træningsbukser og sportstaske udleveres til transportbetjente under uddannelse i forbindelse med skoleophold.
Bilag 5 Særbeklædning Hundefører  Slidstærke benklæder  Regntøj  T-shirt med lange ærmer  Vandtæt fodtøj/støvler  Vest Grønland  Vinterjakke  Benklæder med for og lårlomme  Overtræksbukser  Støvle Personale på Færøerne  Støvle Bilag 6 Uniform for institutionsmedarbejdere i Udrejsecenter Sjælsmark og Udrejsecenter Kærshovedgård  All-weathersæt  Helårsjakke med aftageligt for  Fleecejakke  Pullover med v-hals uden for (med kriminalforsorgens logo og uden egeløvsemblem)  Pullover med lynlås op i kraven med for (med kriminalforsorgens logo og uden egeløvsemblem)  Benklæder med lårlomme, herre eller dame  Skjorte med lange/korte ærmer, herre og dame (med kriminalforsorgens logo og uden egeløvsemblem)  Poloshirt (med kriminalforsorgens logo og uden egeløvsemblem)  T-shirt med V-hals  Strømper  Livrem*  2 funktionsundertøj, herre og dame  3 funktionsundertøj, herre og dame  Handske med strikket for  Handske med pelsfor  Halstørklæde  Strikhue (uden egeløvsemblem)  Sko/støvle * Efter behov.
Bilag 7 Brugsterminer pr. uniformsgruppe Stilling 1: Fængselsbetjentelever, som har været ansat over 2 år, fængselsbetjente, enhedsledere og enhedschefer samt øvrigt uniformeret personale.
 Stilling 2: Fængselsbetjentelever og anstaltsbetjentelever, som har været ansat under 2 år.
 Stilling 3: Værkmestre, som har været ansat over 2 år.
 Stilling 4: Værkmesterelever, som har været ansat under 2 år.
 Stilling 5: Uniformeret personale i Koncern Transport og Bevogtning (transportbetjente, transportbetjente under uddannelse, fængselsbetjente, enhedsledere og enhedschefer).
 Stilling 6: Institutionsmedarbejdere.
 *Der er mulighed for at kunne købe overdel og underdel separat.
**Det er valgfrit, om man vil købe kort- eller langærmede skjorter eller poloshirts inden for den angivne brugstermin.
Der kan dog maksimalt bestilles 4 poloshirts inden for den angivne brugstermin.
Der kan maksimalt bestilles 2 poloshirts for stilling 2 og 4.
 ***Der er valgfrihed mellem to modeller.
****Løbetights, træningstrøje med lange ærmer, shorts, træningsjakke med lynlås, træningsbukser og sportstaske udleveres til elever.
Fastansatte uniformerede medarbejdere har efter behov mulighed for at bestille dele af ovennævnte træningstøj til brug for deltagelse i fritidsaktiviteter med indsatte.
 *****Løbetights, træningstrøje med lange ærmer, shorts, træningsjakke med lynlås, træningsbukser og sportstaske udleveres til transportbetjente under uddannelse i forbindelse med skoleophold.
