Pressenævnets kendelse i sag nr. 2018-80-0113 TV3 er uden for Pressenævnets kompetence Pressenævnet har afvist at behandle en klage over TV3, da tv-kanalen ikke har dansk sendetilladelse.
Tv-kanalen er derved ikke underlagt Pressenævnets kompetence, men sandsynligvis den britiske tilsynsmyndighed Office for Communications (Ofcom).
 [Klager] har klaget til Pressenævnet over en udsendelse i programserien Børnelokkerne bragt den 13. februar 2018 på TV3, idet han mener, at god presseskik er tilsidesat.
[Klager] har til støtte for klagen blandt andet anført, at TV3 krænker privatlivets fred ved ikke at have sløret ham og hans kæreste i tilstrækkeligt omfang, da de stadig var genkendelige i udsendelsen, som han var blevet lokket til at deltage i.
Derudover har [Klager] henvist til, at TV3 ikke som aftalt ved optagelsen afventede afgørelse i hans straffesag, samt at TV3 uden hans tilladelse har bragt billeder fra hans hjemmeside.
 Pressenævnets formand, Hanne Schmidt, udtaler:
 [Klager] har klaget over en udsendelse offentliggjort på tv-kanalen TV3.
 Pressenævnet bemærker, at tv-kanaler skal være under dansk sendetilladelse for at være omfattet af medieansvarsloven og dermed af Pressenævnets kompetence, jf. medieansvarsloven § 1, nr. 2.
 Ifølge Pressenævnets oplysninger sender TV3 med en licens fra den britiske tilsynsmyndighed Office for Communications (Ofcom). Da TV3 ikke har dansk sendetilladelse, er kanalen ikke omfattet af medieansvarsloven, jf. lovens § 1, nr. 2, og Pressenævnet har ikke kompetence til at behandle klagen over udsendelsen på TV3.
 Klagen afvises derfor i medfør af medieansvarsloven § 43, stk. 2, nr. 1.
