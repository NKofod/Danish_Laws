Bekendtgørelse om uddannelse af  

 praktiklærere til  

 læreruddannelsen I medfør af § 16, stk. 2, i lov om uddannelse af  

 lærere til folkeskolen, jf. lovbekendtgørelse nr. 981 af 1.  

 november 2000, og § 2, stk. 10, og § 18, stk. 2, i lov om  

 åben uddannelse (erhvervsrettet voksenuddannelse) m.v., jf.  

 lovbekendtgørelse nr. 861 af 2. september 2000, fastsættes:
Kapitel 1 Uddannelsens formål m.v.
 § 1. Uddannelsens formål er, at den  

 studerende udvikler kompetence som vejleder, underviser og bedømmer i  

 faget praktik i læreruddannelsen.
 § 2. Uddannelsen udbydes af  

 lærerseminarierne eller af Centre for Videregående Uddannelse  

 (CVU er).
 § 3. Adgangskravet til uddannelsen er:
 1)	Fast ansættelse som lærer ved en skole, der i henhold  

 til bekendtgørelse om uddannelse af lærere til folkeskolen  

 fungerer som praktikskole.
 2)	Mindst 2 års praktisk lærererfaring.
 Stk. 2. Optagelse på uddannelsen forudsætter  

 godkendelse fra den ansættende myndighed.
 Stk. 3. Seminariet/CVUet bestemmer, hvor mange studerende det vil  

 optage, medmindre Undervisningsministeriet fastsætter et årligt  

 minimums- eller maksimumstal for optagelseskapaciteten.
Stk. 4. Seminariet/CVUet fastsætter selv  

 kvalifikationskriterierne for udvælgelse blandt kvalificerede  

 ansøgere.
Seminariet/CVUet må dog ikke anvende lodtrækning  

 eller alder som udvælgelseskriterium.
Kriterierne skal  

 offentliggøres.
§ 4. Uddannelsen har et samlet omfang  

 svarende til 1/6 studenterårsværk, svarende til 10 point i  

 European Credit Transfer System (ECTS-point). Dette lægges til grund  

 for planlægningen af uddannelsen.
Uddannelsen er en deltidsuddannelse,  

 der tilrettelægges under hensyntagen til, at de studerende er i  

 beskæftigelse.
Dog skal uddannelsen færdiggøres inden for  

 2 år.
Kapitel 2 Uddannelsens indhold § 5. I uddannelsen indgår  

 følgende studieområder:
 1)	Pædagogik og didaktik under praktikfagets synsvinkel.
 2)	Lærerprofessionalitet.
 3)	Iagttagelse og vurdering af undervisnings- og  

 læreprocesser.
 4)	Praktikgruppen som læringsmiljø.
 5)	Vejledning og bedømmelse, herunder den studerendes egen  

 praktik.
Kapitel 3 Bedømmelse § 6. Uddannelsen afsluttes med en skriftlig  

 prøve i form af en projektrapport.
 Stk. 2. Rapporten skal indeholde en beskrivelse, analyse og  

 vurdering af praktik med lærerstuderende, gennemført af den  

 studerende, og den skal på eksemplarisk vis inddrage uddannelsens  

 studieområder.
 Stk. 3. Rapporten bedømmes af læreren(erne) og en  

 eller flere censorer, der er udpeget af rektor blandt lærerne på  

 seminariet/CVUet eller andre lærerseminarier/CVUer.
 Stk. 4. Der gives bedømmelsen Bestået/Ikke  

 bestået.
 Stk. 5. Seminariet/CVUet udsteder bevis for gennemført  

 uddannelse.
 Stk. 6. Den studerende kan højst indstille sig til  

 prøven 3 gange.
 § 7. I øvrigt gælder reglerne  

 om klager over eksamen m.v. og om anke i bekendtgørelse om eksamen ved  

 visse videregående uddannelser under Undervisningsministeriet.
 Stk. 2. Censorformanden for læreruddannelsen varetager  

 ved nedsættelse af ankenævn censorformandens opgaver.
Kapitel 4 Andre regler § 8. Seminariet/CVUet fastsætter  

 inden for bekendtgørelsens rammer de nærmere regler for  

 uddannelsen i en studieordning.
 Stk. 2. Studieordningen skal indeholde:
 1)	Regler om indholdet af og undervisningen i de enkelte  

 studieområder, jf. § 5.
 2)	Regler om udformningen af projektrapporten, jf. § 6,  

 stk. 2.
 Stk. 3. Det skal fremgå af studieordningen, at  

 seminariet/CVUet, hvor det er begrundet i usædvanlige forhold, kan  

 dispensere fra de regler i studieordningen, der alene er fastsat af  

 seminariet/CVUet.
 § 9. Rektor kan fritage en studerende for  

 dele af uddannelsen, når det dokumenteres, at den studerende gennem  

 uddannelse eller på anden måde har opnået tilsvarende  

 kvalifikationer.
§ 10. Undervisningsministeriet kan tillade  

 afvigelser fra bekendtgørelsen som led i forsøg.
Samtidig med  

 tilladelsen fastsættes varighed og rapporteringsform.
 Stk. 2. Undervisningsministeriet kan dispensere fra  

 bekendtgørelsen, når det er begrundet i usædvanlige  

 forhold.
§ 11. Klager over et seminariums/CVUs  

 afgørelser i henhold til denne bekendtgørelse kan, når  

 klagen vedrører retlige spørgsmål, indbringes for  

 Undervisningsministeriet.
Klagen indgives til seminariet/CVUet, der  

 videresender klagen til Undervisningsministeriet ledsaget af en udtalelse,  

 som klageren har haft lejlighed til at kommentere inden for en frist af 1  

 uge.
 Stk. 2. Fristen for indgivelse af klage efter  

 stk. 1, er 2 uger fra den dag, afgørelsen er meddelt den  

 pågældende.
Kapitel 5 Ikrafttrædelsesregler § 12. Bekendtgørelsen træder  

 i kraft den 1. august 2001.
 Stk. 2. Bekendtgørelse nr. 1176 af 20. december 1999 om  

 uddannelse af praktiklærere til læreruddannelsen  

 ophæves.
