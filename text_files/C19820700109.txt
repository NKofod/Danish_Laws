 Fiskeriministeriets bekendtgørelse nr. 67 af 20. februar 1981 om mærkning  

 af fisk og fiskevarer foreskriver i § 10, stk. 3, at detailemballage  

 indeholdende fiskevarer i vand, lage, marinade eller andre pakkemidler, der  

 er uvæsentlige i forhold til varens hovedbestanddele, og som normalt ikke  

 fortæres, skal være mærket med angivelse af såvel nettovægt som drænet vægt.
I § 11 bestemmes, at nettovægten - bortset fra de tilfælde, der nævnes i  

 stk. 2 - er det gennemsnitlige indhold i detailemballagen.
Der er endvidere  

 givet nærmere regler for den tilladte negative afvigelse for den enkelte  

 pakning svarende til reglerne for e-mærkede varer (baseret på EF's  

 færdigpakningsdirektiv, jfr. industriministeriets bekendtgørelse nr. 445 af  

 15. oktober 1980 om EØF-mærkning (E-mærkning) af færdigpakkede varer).
Der er ikke i fiskeriministeriets mærkningsbekendtgørelse givet nærmere  

 bestemmelser om drænet vægt.
I det grundlæggende mærkningsdirektiv fra EF  

 siges, at metoder til kontrol af den drænede vægt vil blive fastsat.
Dette er  

 endnu ikke sket.
 Indtil der er udarbejdet EF-regler om drænet vægt, forlanges det, at den  

 drænede vægt i gennemsnit skal svare mindst til den angivne drænede vægt.
På grundlag af EF's prismærkningsdirektiv har Monopoltilsynet udsendt  

 bekendtgørelse nr. 14-80 af 13. februar 1980 om mærkning, skiltning og  

 annoncering med pris for fisk m.m. (herunder krebs- og bløddyr). Ifølge  

 bekendtgørelsen skal prisen inklusive moms pr. kg eller pr. 100 g angives ved  

 detailsalg af disse varer i Danmark.
Ifølge § 4 kan dette for færdigpakkede  

 varer ske ved, at »hver enkelt pakning er mærket med let læselig  

 oplysning om pakningens faktiske nettovægt, respektive garanteret  

 mindstevægt, enhedspris (pr. 1/1 kg eller pr: 100 g), den faktiske pris pr.  

 pakning samt varens art«.
 Fiskeriministeriets Industritilsyn har spurgt Monopoltilsynet, hvad der  

 forstås ved »pakningens faktiske nettovægt«, idet man har henvist  

 til EF's mærkningsdirektiv og færdigpakningsdirektiv samt de herpå baserede  

 bestemmelser om nettovægt og drænet vægt i fiskeriministeriets  

 mærkningsbekendtgørelse.
Monopoltilsynet har svaret, at man ved anvendelse af nævnte udtryk i flere  

 bekendtgørelser har tilsigtet at forhindre, at pakkevirksomhederne indvejer  

 »brutto for netto« (d.v.s., at emballagen eller dele af den  

 medregnes i nettovægten). Man har tillige ønsket at opnå, at der benyttes en  

 vægtangivelse, der er i overensstemmelse med de regler, der findes i anden  

 lovgivning.
Heraf fremgår, at den i fiskeriministeriets  

 mærkningsbekendtgørelse givne definition for nettovægt opså gælder i relation  

 til Monopoltilsynets bekendtgørelse nr. 14-80 (samt for dybfrosne fiskevarer  

 i relation til bekendtgørelse nr. 7-81 af 7. september 1981 om mærkning,  

 skiltning og annoncering med pris for dybfrosne levnedsmidler).
 Monopoltilsynet har tillige udtalt, at i de tilfælde, hvor en færdigpakket  

 vare ifølge anden lovgivning skal mærkes med angivelse af drænet vægt, er det  

 denne drænede vægt, der skal benyttes ved udregningen af prisen pr. målenhed.
