Påbud om adgang til håndvask ved håndtering af kloakslam og spildevand Arbejdsmiljøklagenævnet har på møde den 27. november 2007 behandlet xxx klage over Arbejdstilsynets afgørelse af 19. oktober 2006 over påbud til yyy om at arbejdsgiveren skal sørge for, at de ansatte under arbejde med håndtering af kloakslam eller spildevand har adgang til håndvask, så vidt muligt forsynet med rindende vand og, hvis det af sundhedshensyn er nødvendigt at kunne rengøre sig i varmt vand, med adgang til passende mængder heraf.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at der skal gives påbud til arbejdsgiveren om at sørge for, at de ansatte under arbejdet med håndtering af kloakslam eller spildevand har adgang til håndvask, så vidt muligt forsynet med rindende vand og hvis det af sundhedshensyn er nødvendigt at kunne rengøre sig i varmt vand, med adgang til passende mængder heraf.
 Arbejdsmiljøklagenævnet tiltræder således Arbejdstilsynets afgørelse af 19. oktober 2006.
B E G R U N D E L S E Ifølge reglerne om skiftende arbejdssteders indretning skal arbejdsgiveren sørge for, at den ansatte under arbejdet har adgang til håndvask, så vidt det er muligt forsynet med rindende vand, og hvis det af sundhedshensyn er nødvendigt at kunne rengøre sig i varmt vand, med adgang til passende mængder heraf.
 Nævnet har lagt til grund, at der var installeret og monteret håndvask til rindende vand og sæbedispenser på alle virksomhedens slamsugere, men at den pågældende chauffør ved tilsynsbesøget den 17. august 2006 ikke havde påfyldt vandet til håndvasken, således at der ikke var adgang for den ansatte til at vaske hænder.
 Nævnet har lagt vægt på, at arbejdsgiveren ikke har opfyldt sin pligt til at sørge for at der var mulighed for at vaske hænder, idet der ikke var fyldt vand på den monterede håndvask på slamsugeren.
R E G L E R Arbejdsmiljøklagenævnet henviser til:
 Lov om arbejdsmiljø, jf. lovbekendtgørelse nr. 268 af 18. marts 2005, § 42 og 77, stk. 1.
 Arbejdsministeriets bekendtgørelse nr. 290 af 5. maj 1993 om skiftende arbejdssteders indretning § 10, stk. 1, nr. 3.
På klagenævnets vegne Kopi til xxx xxx xxx De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Arbejdsministeriets bekendtgørelse nr. 290 af 5. maj 1993 om skiftende arbejdssteders indretning.
Kapitel 4 Velfærdsforanstaltninger § 10. Arbejdsgiveren skal sørge for, at den ansatte under arbejdet har adgang til 1) toilet, 2) passende spiseplads, hvis der er spisepauser under arbejdet, 3) håndvask, så vidt muligt forsynet med rindende vand og, hvis det af sundhedshensyn er nødvendigt at kunne rengøre sig i varmt vand, med adgang til passende mængder heraf, 4) forsvarlig opbevaring af tøj og personlige ejendele.
Stk. 2. Der skal tillige være adgang til 1) omklædning, hvis der som følge af arbejdets art foretages omklædning, 2) tørring af arbejdstøjet, hvis arbejdet medfører, at arbejdstøjet bliver vådt, 3) brusebad samt omklædning med adskilt opbevaring af gangtøj og arbejdstøj, hvis arbejdet a) er meget støvende eller på anden måde stærkt tilsmudsende, b) medfører risiko for forurening med materialer, der kan være smittefarlige, c) medfører fare for at komme i berøring med stoffer og materialer, som det af hensyn til sikkerhed og sundhed er vigtigt at få fjernet fra huden eller hindre spredning af, eller d) udsætter den ansatte for høje temperaturer eller er forbundet med stor fysisk anstrengelse.
