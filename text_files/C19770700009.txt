Anvendelsen af tilsætningsstoffer i levnedsmidler reguleres ved den fortegnelse over godkendte tilsætningsstoffer (positivlisten), som Statens Levnedsmiddelinstitut udsender årligt i oktober med virkning fra den 1. juli i det følgende kalenderår.
Positivlisten gælder imidlertid kun for levnedsmidler, der sælges her i landet.
For fisk og fiskevarer, der skal eksporteres, kan fiskeriministeren i medfør af loven om kvalitetskontrol med fisk og fiskevarer fastsætte regler eller træffe bestemmelser om anvendelse af tilsætningsstoffer.
Ifølge den af fiskeriministeriet etablerede praksis gælder i almindelighed den regel, at ved eksport til lande, der ikke har udarbejdet bestemmelser for tilsætningsstoffer, skal den danske positivliste overholdes.
Er der derimod i forbrugslandet særlige bestemmelser for tilsætningsstoffer, må disse bestemmelser naturligvis følges.
Dette medfører, at der kan være behov for i de af fiskeriministeriet autoriserede virksomheder at benytte tilsætningsstoffer, der ikke står i positivlisten, til varer bestemt til eksport.
Sådanne tilsætningsstoffer skal mærkes på særlig måde, så de ikke kan forveksles med tilsætningsstoffer, der er godkendte i Danmark.
De skal endvidere opbevares således, at de ikke uforvarende benyttes til varer bestemt til salg her i landet.
Eksportvarer, der indeholder sådanne tilsætningsstoffer, skal under fremstilling og lagring holdes passende adskilt fra hjemmemarkedsvarer, så de ikke fejlaktigt afsættes her i landet.
Fiskerikontrollen fører tilsyn med, at opbevaring, mærkning og anvendelse af tilsætningsstoffer, der ikke er godkendte i Danmark, sker i overensstemmelse med disse retningslinier.
I tvivltilfælde rettes henvendelse til Fiskeriministeriets Industritilsyn.
Såfremt en af fiskeriministeriet autoriseret virksomhed ønsker at anvende ikke godkendte tilsætningsstoffer til udviklingsarbejde, må meddelelse herom forud gives til Fiskeriministeriets Industritilsyn.
Det bemærkes, at det ovenfor anførte vedrørende anvendelse af ikke godkendte tilsætningsstoffer er i overensstemmelse med de regler, der gælder for de virksomheder, som er autoriseret af Veterinærdirektoratet i medfør af miljøministeriets bekendtgørelse om autorisation af virksomheder, der tilvirker levnedsmidler eller tilsætningsstoffer.
 FISKERIMINISTERIETS INDUSTRITILSYN, den  

 14. marts 1977.
