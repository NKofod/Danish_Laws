Nr BTL 164 Betænkning over Forslag til lov om ændring af lov om en realrenteafgift af  

 visse pensionskapitaler m.v. (Fusion, fission og opløsning af visse  

 samejeforhold m.v.)   

 Nr L 164 1987-88, 1. samling Afgivet af Skatte- og Afgiftsudvalget Afgivet: 19880323 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
Herefter indstiller et flertal (udvalget med undtagelse af Socialistisk Folkepartis medlemmer) lovforslaget til vedtagelse uændret.
Et mindretal (Socialistisk Folkepartis medlemmer af udvalget) indstiller lovforslaget til forkastelse ved 3. behandling.
Mindretallet ønsker imidlertid at pointere, at det kan støtte dele af lovforslaget.
Det drejer sig om de tilfælde, hvor indskydere/sparere pålægges realrenteafgift ved fissioner/fusioner, som de ikke har indflydelse på, f.eks. når en bank eller en pensionskasse sammenlægges eller opdeles i flere selvstændige selskaber.
Det drejer sig endvidere om afskaffelse af dobbeltbeskatningen af hjælpe- og understøttelsesfonde, så disse ikke kommer til at betale både realrenteafgift og selskabsskat af samme formueafkast.
Imidlertid må mindretallet afvise lovforslaget, da bestemmelsen om at afgiftsfritage for realrenteafgift, når der er tale om ejendomsoverdragelse til medejere, kun vil medvirke til større spekulation i ejendomsmarkedet med store ubeskattede profitter til følge.
Mindretallet ser ikke grund til at favorisere medejere af fast ejendom via udskydelse af realrenteafgiften.
Jytte Hilden (S) Stavad (S) fmd.
Erling Christensen (S) Pia Gjellerup (S) Helen Beim (S) Bjørn Poulsen (SF) Bente Søltoft (SF) Jens Thoft (SF) Aagaard (KF) Kirkegaard (KF) Svend Åge Petersen (KF) Pernille Sams (KF) Svend Heiselberg (V) Skrumsager Skau (V) nfmd.
Bente Juncker (CD) Glistrup (FP) Aase Olesen (RV) Partierne KRF og FK havde ikke medlemmer i udvalget.
