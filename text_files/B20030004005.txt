Bekendtgørelse om akademiuddannelsen i  

 ungdomspædagogik (VVU) I medfør af § 11, stk. 2, § 12, stk. 4, § 15, stk. 5 og 6, § 16, §  

 19, nr. 1, litra a, § 20, § 30, stk. 2, og § 32, nr. 1, i lov nr. 488 af 31.  

 maj 2000 om erhvervsrettet grunduddannelse og videregående uddannelse  

 (videreuddannelsessystemet) for voksne og § 10, stk. 2, i lov om Danmarks  

 Evalueringsinstitut, jf. lovbekendtgørelse nr. 905 af 12. september  

 2000, fastsættes:
Kapitel 1 Formål og struktur m.v.
 § 1. Formålet med uddannelsen i  

 ungdomspædagogik er at kvalificere den uddannede til selvstændigt  

 og i samarbejde med andre at kunne analysere, planlægge og  

 gennemføre pædagogisk arbejde og udviklingsarbejde i forhold til  

 større børn og unge, herunder alment pædagogisk arbejde  

 med større børn og unge, arbejde med større børn  

 og unge med psykiske vanskeligheder, nedsat fysisk eller psykisk  

 funktionsevne samt særlige pædagogiske indsatser i forhold til  

 større børn og unge i risikogrupper, herunder særligt  

 forebyggende opgaver i forhold til misbrug, kriminalitet og  

 efterværnsopgaver.
Stk. 2. Den uddannede skal i planlægningen og  

 udførelsen af det pædagogiske arbejde kunne 1)	kombinere pædagogisk erfaring med relevant teori og viden om  

 ungdomspædagogisk arbejde og 2)	indgå i ledelses- og samarbejdsmæssige sammenhænge  

 med andre med anden uddannelsesmæssig, sproglig og kulturel  

 baggrund.
 Stk. 3. Formålet med uddannelsens 1. del, jf. § 6,  

 er at give den studerende en forståelse af ungdomspædagogik,  

 professionen og egen rolle, at kvalificere den studerende til at kunne  

 analysere og vurdere praksisnære problemstillinger, samt at introducere  

 kommunikation, organisation og ledelse.
 Stk. 4. Formålet med uddannelsens 2. del, jf. § 7,  

 er at give faglig indsigt i og viden om ungdomspædagogik i et  

 helhedsorienteret perspektiv.
 Stk. 5. Formålet med uddannelsens 3. del, jf. § 8,  

 er at give faglig specialisering inden for ungdomspædagogik.  

 Specialiseringen relateres endvidere til andre fagområder ud fra et  

 overordnet og internationalt perspektiv.
 § 2. Uddannelsen er en erhvervsrettet  

 videregående deltidsuddannelse, der udbydes som åben uddannelse  

 som reguleret forløb.
 Stk. 2. Uddannelsen er normeret til 1  

 studenterårsværk. 1 studenterårsværk er en  

 heltidsstuderendes arbejde i 1 år og svarer til 60 point i European  

 Credit Transfer System (ECTS-point).
Stk. 3. Uddannelsen, der er modulopbygget, udgør  

 et selvstændigt afrundet uddannelsesforløb, der sammen med  

 mindst 2 års relevant erhvervserfaring, jf. § 5, stk. 2, svarer til et  

 niveau som en kort videregående uddannelse (erhvervsakademiuddannelse)  

 på 120 ECTS-point.
Uddannelsen giver adgang til relevante  

 diplomuddannelser.
Stk. 4. Uddannelsen består af 3 dele. 1. del  

 indeholder 1 modul, 2. del 3 moduler og 3. del 2 moduler.
De 6 moduler har  

 hver et omfang på 10 ECTS-point.
 Stk. 5. Institutionen skal tilrettelægge  

 undervisningen, så uddannelsen kan afsluttes på 3 år.
 § 3. Uddannelsen giver ret til at anvende  

 betegnelsen ungdomspædagog (VVU).
 § 4. Undervisningsministeriet godkender, hvilke  

 institutioner der kan udbyde hele uddannelsen eller dele af uddannelsen, jf.  

 § 2, stk. 4.
Kapitel 2 Adgang § 5. Følgende uddannelser giver adgang til  

 uddannelsen:
 1)	Pædagogisk grunduddannelse.
 2)	Social- og sundhedshjælperuddannelse med studiekompetence  

 svarende til dansk C og naturfag C.
 3)	Social- og sundhedsassistentuddannelse med studiekompetence svarende  

 til dansk C og naturfag C.
 4)	En adgangsgivende eksamen.
 5)	En anden relevant uddannelse på mindst samme niveau som nr.  

 1-4.
 Stk. 2. Ansøgere skal have mindst 2 års  

 relevant erhvervserfaring efter gennemført adgangsgivende  

 uddannelse.
 Stk. 3. Institutionen kan optage ansøgere, der  

 ikke opfylder adgangskravene i stk. 1, men som ud fra en konkret vurdering  

 har uddannelsesmæssige forudsætninger, der kan sidestilles  

 hermed.
Kapitel 3 Indhold m.v.
§ 6. Uddannelsens 1. del består af modulet  

 pædagogisk praksis på 10 ECTS-point.
Målet er at give den  

 studerende en forståelse af ungdomspædagogik, professionen og  

 egen rolle, at kvalificere den studerende til at kunne analysere og vurdere  

 praksisnære problemstillinger, samt at introducere centrale teorier om  

 kommunikation, organisation og ledelse.
 § 7. Uddannelsens 2. del, der bygger på 1.  

 del, består af 3 moduler på hver 10 ECTS-point.
 Stk. 2. Modulerne er:
1)	Pædagogisk sociologi.
Målet er at kvalificere den  

 studerende til at placere pædagogisk arbejde inden for  

 ungdomsområdet i en historisk og samfundsmæssig  

 sammenhæng.
2)	Pædagogisk antropologi.
Målet er at kvalificere den  

 studerende til at analysere ungdomsområdet med udgangspunkt i unges  

 perspektiv, gruppeprocesser, ungdomskultur, identitetsdannelse,  

 medbestemmelse, iagttagelse, påvirkning i et antropologisk perspektiv  

 samt at introducere udviklingsarbejde som metode.
3)	Pædagogisk psykologi.
Målet er at kvalificere den  

 studerende til at analysere unges identitetsprocesser og handlinger med  

 udgangspunkt i overgangen fra ung til voksen, identitetsdannelse, udvikling,  

 iagttagelse og påvirkning i et psykologisk perspektiv.
 Stk. 3. Undervisningsministeriet kan godkende, at  

 institutionen efter drøftelse med de øvrige institutioner, der  

 udbyder uddannelsen, kan udbyde andre end de i stk. 2 nævnte moduler,  

 når uddannelsens progression og overordnede formål er  

 opfyldt.
 Stk. 4. Ved udbud efter stk. 3 kan institutionen i  

 studieordningen fastsætte regler om, at 1 til 2 af de i stk. 2 og 3  

 nævnte moduler i uddannelsen er obligatoriske, jf. dog § 15.
 § 8. Uddannelsens 3. del, der bygger på 1.  

 og 2. del, består af 2 moduler på hver 10 ECTS-point.
 Stk. 2. Modulerne er:
 1)	Specialeforløb, der skal give den studerende mulighed  

 for at profilere sin uddannelse gennem fordybelse og perspektivering inden  

 for et eller flere af de moduler, den studerende har gennemført.  

 Institutionen tilrettelægger specialeforløbet ved at udbyde et  

 eller flere forløb inden for uddannelsens overordnede  

 formål.
2)	Afgangsprojekt, der afslutter uddannelsen, og hvor den studerende  

 skal dokumentere evne til på et metodisk og analytisk grundlag at kunne  

 gennemføre en praksisnær og kompleks problemløsning inden  

 for ungdomspædagogik.
Den studerende skal gennemføre det  

 afsluttende afgangsprojekt inden for centrale problemstillinger i  

 uddannelsen, herunder specialeforløbet.
 § 9. Institutionen skal ved tilrettelæggelse  

 af uddannelsen tage udgangspunkt i relevant erhvervspraksis og anvendt  

 teori.
 Stk. 2. Institutionen skal sikre progression i hele  

 uddannelsesforløbet.
 Stk. 3. Uddannelsen skal bidrage til at fremme den  

 studerendes personlige udvikling.
 Stk. 4. Der skal i uddannelsen indgå  

 undervisningsformer, der kan udvikle den studerendes selvstændighed,  

 samarbejdsevne og evne til at skabe fornyelse.
 Stk. 5. I uddannelsen indgår i det omfang, det er  

 relevant, undervisning i miljømæssige problemstillinger og i  

 samspillet mellem forskellige kulturformer.
Kapitel 4 Lærerkvalifikationer § 10. Lærere, der underviser i uddannelsen,  

 skal have kandidatniveau eller tilsvarende niveau opnået gennem anden  

 videregående uddannelse og relevant erhvervserfaring, der kan  

 dokumentere det faglige og teoretiske niveau.
Lærerne skal normalt have  

 relevant erhvervserfaring.
 Stk. 2. Lærerne skal kunne dokumentere et  

 pædagogisk kvalifikationsniveau.
Kapitel 5 Eksamen og bedømmelse § 11. For eksamen, herunder prøveformer,  

 bedømmelse, eksamensbevis, klage over eksamen m.v. gælder  

 reglerne i bekendtgørelse om eksamen ved videregående  

 uddannelser under Undervisningsministeriet og Ministeriet for Videnskab,  

 Teknologi og Udvikling (eksamensbekendtgørelsen), jf. dog stk. 2,  

 bekendtgørelse om karakterskala og anden bedømmelse samt  

 bekendtgørelse om censorinstitutionen for visse videregående  

 uddannelser under Undervisningsministeriet  

 (censorbekendtgørelsen).
Stk. 2. Hver af uddannelsens 6 moduler afsluttes med en  

 prøve med individuel bedømmelse efter 13-skalaen.
Mindst 2  

 moduler, herunder det afsluttende afgangsprojekt skal dokumenteres ved  

 eksterne prøver.
Kapitel 6 Studieordning § 12. Studieordningen skal indeholde de regler,  

 som institutionen i henhold til denne bekendtgørelse fastsætter  

 om:
 1)	Adgangsgivende uddannelser, jf. § 5.
 2)	De enkelte moduler, jf. §§ 6-8:
a)	mål, b)	indhold, c)	omfang, angivet i ECTS-point, d)	eventuelle obligatoriske moduler, jf. § 7, stk. 4, e)	undervisnings- og arbejdsformer.
 3)	Udarbejdelse af afsluttende afgangsprojekt, jf. § 8, stk. 2, nr.  

 2.
 4)	Merit, jf. § 15 og § 16.
 5)	Overgangsordninger, jf. § 13, stk. 3.
 Stk. 2. Ud over regler fastsat i henhold til denne  

 bekendtgørelse indeholder studieordningen regler fastsat i henhold til  

 eksamensbekendtgørelsen.
 Stk. 3. Det skal af studieordningen fremgå, at  

 institutionen, når det er begrundet i usædvanlige forhold, kan  

 dispensere fra de regler i studieordningen, der alene er fastsat af  

 institutionen.
 § 13. Ved udarbejdelse af studieordninger og  

 væsentlige ændringer heraf tager institutionen kontakt til  

 aftagerrepræsentanter og andre institutioner, der udbyder uddannelsen,  

 og indhenter udtalelse fra censorformandskabet, jf.  

 censorbekendtgørelsen.
 Stk. 2. Studieordninger og væsentlige  

 ændringer heraf træder i kraft ved et studieårs  

 begyndelse.
 Stk. 3. Studieordninger og væsentlige  

 ændringer heraf skal indeholde de fornødne  

 overgangsordninger.
 Stk. 4. Gældende studieordninger er offentlige og  

 skal være lettilgængelige på institutionens hjemmeside  

 på internettet.
Kapitel 7 Andre regler § 14. Bekendtgørelse om kvalitetsudvikling  

 og kvalitetskontrol i erhvervsakademiuddannelserne finder anvendelse for  

 samtlige uddannelsesforløb, der gennemføres i medfør af  

 nærværende bekendtgørelse.
 § 15. Ved skift til samme uddannelse ved anden  

 institution skal bestået 1. og 2. del godskrives den studerende.
 Stk. 2. Beståede moduler i øvrigt i henhold  

 til denne bekendtgørelse ækvivalerer tilsvarende moduler ved  

 andre institutioner, der udbyder uddannelsen.
 § 16. Beståede uddannelseselementer fra en  

 anden dansk eller udenlandsk videregående uddannelse og  

 klubpædagoguddannelsen kan efter institutionens afgørelse i det  

 enkelte tilfælde eller efter regler fastsat af institutionen  

 træde i stedet for uddannelseselementer, der er omfattet af denne  

 bekendtgørelse (merit). Afgørelsen træffes på  

 grundlag af en faglig vurdering af ækvivalensen mellem de  

 berørte uddannelseselementer.
 § 17. Undervisningsministeriet træffer  

 afgørelse om at dispensere fra denne bekendtgørelse, når  

 det er begrundet i usædvanlige forhold, bortset fra de tilfælde,  

 der er nævnt i § 5, stk. 3.
§ 18. Institutionens afgørelser i henhold  

 til denne bekendtgørelse kan indbringes for Undervisningsministeriet,  

 når klagen vedrører retlige spørgsmål.
Klagen  

 indgives til institutionen, der afgiver en udtalelse, som klageren skal have  

 lejlighed til at kommentere inden for en frist af mindst 1 uge.
Institutionen  

 sender klagen til ministeriet vedlagt udtalelsen og klagerens eventuelle  

 kommentarer hertil.
 Stk. 2. Fristen for at indgive klage efter stk. 1 er 2  

 uger fra den dag, afgørelsen er meddelt klageren.
Kapitel 8 Ikrafttræden § 19. Bekendtgørelsen træder i kraft den 1.  

 februar 2003.
