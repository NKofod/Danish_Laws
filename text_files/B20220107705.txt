Bekendtgørelse om ordregiveres indgåelse af visse bygge- og anlægs-, vareindkøbs- og tjenesteydelseskontrakter på forsvars- og sikkerhedsområdet1) I medfør af § 176, stk. 4, og § 194, stk. 2, i udbudsloven, lov nr. 1564 af 15. december 2015, som ændret ved lov nr. 884 af 21. juni 2022, fastsættes:
 § 1. Ordregivere skal overholde bestemmelserne i forsvars- og sikkerhedsdirektivet.
 Stk. 2. Ved forsvars- og sikkerhedsdirektivet forstås Europa-Parlamentets og Rådets direktiv 2009/81/EF af 13. juli 2009 om samordning af fremgangsmåderne ved ordregivende myndigheders eller ordregiveres indgåelse af visse bygge- og anlægs-, vareindkøbs- og tjenesteydelseskontrakter på forsvars- og sikkerhedsområdet og om ændring af direktiv 2004/17/EF og 2004/18/EF.
 § 2. Forsvars- og sikkerhedsdirektivets artikel 10 om indkøbscentraler, artikel 14 om reserverede kontrakter, artikel 27 om konkurrencepræget dialog og artikel 29 om rammeaftaler finder anvendelse i dansk ret.
 Stk. 2. Forsvars- og sikkerhedsdirektivets artikel 48 om elektronisk auktion finder anvendelse på indgåelse af kontrakter om vareindkøb og tjenesteydelser med de begrænsninger, der følger af forsvars- og sikkerhedsdirektivets artikel 1, nr. 12, og på de betingelser, der er fastsat i direktivets artikel 48.
 § 3. Udbudslovens § 5 a finder anvendelse for udbud gennemført i henhold til forsvars- og sikkerhedsdirektivet.
 § 4. Udbudslovens § 176 finder anvendelse for udbud gennemført i henhold til forsvars- og sikkerhedsdirektivet.
Underentreprise § 5. Ordregivere kan kræve, at tilbudsgiveren:
 1) I tilbuddet angiver, hvilke dele af en kontrakt tilbudsgiveren har til hensigt at give i underentreprise til tredjemand, samt hvilke underentreprenører tilbudsgiveren foreslår.
 2) Oplyser om enhver ændring på underentreprenørniveau under kontraktens udførelse.
 § 6. Ordregivere kan kræve, at den valgte tilbudsgiver anvender bestemmelserne i forsvars- og sikkerhedsdirektivets afsnit III om regler for underentrepriser på alle eller visse underentrepriser, som den valgte tilbudsgiver har til hensigt at give til tredjemand.
§ 7. Ordregivere kan kræve, at den valgte tilbudsgiver giver en andel af kontrakten i underentreprise til tredjemand.
Andelen angives i et interval, der består af en mindste og en største procentdel.
Den største procentdel må ikke overstige 30 pct. af kontraktens værdi.
 Stk. 2. Intervallet nævnt i stk. 1, skal stå i forhold til kontraktens genstand og værdi samt arten af den erhvervssektor, det drejer sig om, herunder konkurrenceniveauet på det pågældende marked og den pågældende erhvervssektors relevante tekniske formåen.
 Stk. 3. Ordregivere skal kræve, at tilbudsgiverne i deres tilbud specificerer, hvilken del eller hvilke dele af deres tilbud de har til hensigt at give i underentreprise for at opfylde krav stillet af ordregiver i henhold til stk. 1.
 Stk. 4. Ordregivere kan kræve, at tilbudsgiverne specificerer, hvilken del eller hvilke dele af deres tilbud de har til hensigt at give i underentreprise ud over den andel, som ordregiver har krævet i henhold til stk. 1, samt de underentreprenører, tilbudsgiverne allerede har valgt.
 Stk. 5. Den valgte tilbudsgiver giver en andel i underentreprise svarende til den procentdel, som ordregiver pålægger tilbudsgiveren at give i underentreprise i henhold til stk. 1, i overensstemmelse med bestemmelserne i forsvars- og sikkerhedsdirektivets afsnit III om regler for underentrepriser.
 § 8. Den valgte tilbudsgiver kan opfylde kravene til underentrepriser i §§ 6 og 7 ved at tildele underentrepriser på grundlag af en rammeaftale, der er indgået ved at følge de procedureregler, der er omhandlet i forsvars- og sikkerhedsdirektivets artikel 51, artikel 52, stk. 1-5, samt artikel 53.
§ 9. Ordregivere kan afvise de underentreprenører, som er udvalgt af 1) tilbudsgiveren under proceduren for tildeling af kontrakten, eller 2) af den valgte tilbudsgiver under udførelse af kontrakten.
 Stk. 2. Afvisningen efter stk. 1, kan udelukkende ske på grundlag af de udvælgelseskriterier, der fandt anvendelse ved udvælgelsen af tilbudsgiverne til hovedkontrakten.
 Stk. 3. Afviser ordregiveren en underentreprenør, skal ordregiveren give tilbudsgiveren eller den valgte tilbudsgiver en skriftlig begrundelse med angivelse af årsagerne til, at underentreprenøren ikke anses at opfylde udvælgelseskriterierne.
 § 10. Krav i henhold til §§ 5-7 og § 9 skal fremgå af udbudsbekendtgørelsen.
Udelukkelsesgrunde § 11. Ordregivere skal udelukke en ansøger eller tilbudsgiver fra at deltage i en offentlig kontrakt, hvis ordregiver har kendskab til, at der mod ansøgeren eller tilbudsgiveren er afsagt en endelig dom for overtrædelse af et eller flere forhold nævnt i forsvars- og sikkerhedsdirektivets artikel 39, stk. 1.
 § 12. Udbudslovens § 134 a finder anvendelse for udbud gennemført i henhold til forsvars- og sikkerhedsdirektivet.
 Underretning og standstill-periode m.v.
 § 13. Kapitel 2 om underretning og standstill-periode m.v. i lov om Klagenævnet for Udbud finder anvendelse ved ordregiveres afholdelse af udbud efter forsvars- og sikkerhedsdirektivet.
Håndhævelse § 14. Klagenævnet for Udbud kan behandle klager vedrørende ordregiveres overtrædelse af reglerne i denne bekendtgørelse og forsvars- og sikkerhedsdirektivet efter reglerne i lov om Klagenævnet for Udbud og forskrifter udstedt i medfør heraf.
 Stk. 2. De bestemmelser i lov om Klagenævnet for Udbud, som gælder for udbud omfattet af udbudsdirektivet eller forsyningsvirksomhedsdirektivet, gælder tilsvarende for udbud omfattet af forsvars- og sikkerhedsdirektivet, jf. dog stk. 3.
 Stk. 3. En kontrakt må under ingen omstændigheder betragtes som værende uden virkning, hvis konsekvenserne af, at kontrakten er uden virkning, i alvorlig grad vil kunne true et større forsvars- eller sikkerhedsprogram, som er afgørende for en medlemstats sikkerhedsinteresser.
Straf § 15. Med bøde straffes den, der overtræder bestemmelserne i forsvars- og sikkerhedsdirektivet.
 Stk. 2. Der kan pålægges selskaber m.v. (juridiske personer) strafansvar efter straffelovens kapitel 5.
Ikrafttrædelse § 16. Bekendtgørelsen træder i kraft den 1 juli 2022 og finder anvendelse på udbud efter forsvars- og sikkerhedsdirektivet, der er iværksat fra dette tidspunkt.
 Stk. 2. Bekendtgørelse nr. 892 af 17. august 2011 om ordregiveres indgåelse af visse bygge- og anlægs-, vareindkøbs- og tjenesteydelseskontrakter på forsvars- og sikkerhedsområdet ophæves.
 Stk. 3. Bekendtgørelse nr. 892 af 17. august 2011 finder anvendelse for udbud efter forsvars- og sikkerhedsdirektivet, der er iværksat inden den 1. juli 2022.
Erhvervsministeriet, den 29. juni 2022 Simon Kollerup / Jakob Hald 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/81/EF af 13. juli 2009 om samordning af fremgangsmåderne ved ordregivende myndigheders eller ordregiveres indgåelse af visse bygge- og anlægs-, vareindkøbs- og tjenesteydelseskontrakter på forsvars- og sikkerhedsområdet og om ændring af direktiv 2004/17/EF og 2004/18/EF, EU-Tidende nr.
L 216, s. 76 samt Rådets Direktiv 2013/16/EU af 13. maj 2013 om tilpasning af visse direktiver vedrørende offentlige indkøb på grund af Republikken Kroatiens tiltrædelse, EU-Tidende 2013, nr.
L 158, side 184.
