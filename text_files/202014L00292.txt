Betænkning afgivet af Retsudvalget den 26. november 2020 Betænkning over Forslag til lov om ændring af straffeloven og forskellige andre love (Selvstændig bestemmelse om angreb med genstand på personer i offentlig tjeneste og skærpelse af straffen for forsætlig fareforvoldelse) [af justitsministeren (Nick Hækkerup)]:
1. Ændringsforslag Dansk Folkepartis medlemmer af udvalget har stillet 3 ændringsforslag til lovforslaget.
2. Indstillinger Et flertal i udvalget (V, S, RV, SF, KF, NB, IA, SIU, JF og Simon Emil Ammitzbøll-Bille (UFG)) indstiller lovforslaget til vedtagelse uændret.
Et mindretal i udvalget (EL og Sikandar Siddique (UFG)) vil stemme hverken for eller imod lovforslaget ved 3. behandling.
Mindretallet vil stemme imod de stillede ændringsforslag.
 Et andet mindretal i udvalget (DF) indstiller lovforslaget til vedtagelse med de stillede ændringsforslag.
 Liberal Alliance, Alternativet og Sambandsflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af et mindretal (DF):
 1) I den under nr. 3 foreslåede § 119 b ændres »bøde eller fængsel« til: »fængsel fra 1 år«.
[Minimumsstraf på 1 års fængsel] 2) Nr. 5 affattes således:
 »5. I § 252, stk. 1, indsættes som 2. pkt.:
»Begås forhold, der er nævnt i stk. 1, ved kast eller affyring af genstande, straffes med fængsel i mindst 1 år.«« [Minimumsstraf på 1 års fængsel] 3) Efter nr. 5 indsættes som nyt nummer:
»01. I § 252, stk. 2, indsættes efter »måde«: »som i stk. 1, 1. pkt.,«.« [Konsekvensrettelse] Bemærkninger Til nr. 1 Med ændringsforslaget foreslås det at fastsætte en minimumsstraf på 1 års fængsel for overtrædelse af den i lovforslaget foreslåede bestemmelse i straffelovens § 119 b.
Til nr. 2 Med ændringsforslaget foreslås det at fastsætte en minimumsstraf på 1 års fængsel for overtrædelse af straffelovens § 252, stk. 1, ved kast eller affyring af genstande.
Til nr. 3 Ændringen er en konsekvensrettelse som følge af ændringsforslag nr. 2.
4. Politiske bemærkninger Dansk Folkeparti Dansk Folkepartis medlemmer af udvalget stemmer for lovforslaget, ikke fordi DF synes, det er et særlig vidtgående og tilstrækkeligt lovforslag, men fordi det trods alt er et lille skridt i den rigtige retning.
DF finder ikke, at det at tillægge en beskeden ekstra straf reelt vil gøre nogen forskel.
At man forhøjer 30 dages betinget fængsel til 40 dages betinget fængsel, tror DF ikke gør den store forskel, særlig ikke når straframmen går op til 8 års ubetinget fængsel.
Vi skal have stoppet de vanvittige forhold, vi bl.a. så mange tydelige eksempler på omkring nytårsskiftet 2019/2020, hvor bl.a. indvandrerdrenge stod bag beskydning med fyrværkeri af gående, cyklister, biler, busser, politi og beredskab.
Her ønsker DF, at der indføres minimumsstraffe for at sikre, at folk, der bevidst forvolder andre fare, bliver straffet behørigt.
Derfor har DF stillet ændringsforslag, som indebærer, at man skal kunne blive idømt en minimumsstraf på 1 års ubetinget fængsel i de tilfælde, som lovforslaget omfatter.
Socialistisk Folkeparti Socialistisk Folkepartis medlemmer af udvalget bakker op om lovforslaget, der skærper straffen, når det handler om angreb på personer i offentlig tjeneste, og skærper straffen for forsætlig fareforvoldelse.
Men SF vil også kraftigt understrege, at partiet ikke kan bakke op om, at regeringen fortsætter kursen fra tidligere borgerlige regeringer med at insistere på ufinansierede strafskærpelser.
Det burde kvalificere forslaget til forkastelse.
I forvejen er Kriminalforsorgen spændt til bristepunktet, idet meget lidt af den ekstra strafmasse, der lige nu plager vores fængsler, kan henføres til finansierede strafskærpelser.
Derfor bør der afsættes penge til lovforslaget.
Men SF bakker alligevel op om lovforslaget, fordi det var voldsomt, hvad vi var vidne til på Nørrebro omkring nytår 2019/2020, hvor der blev kastet farligt fyrværkeri efter politi og beredskab og mod tilfældigt forbipasserende.
Det lignede nærmest gadekampe på tv-billederne og gjorde lokalområdet utrygt at færdes i.
Derfor er det selvfølgelig også på sin plads at skærpe straffen for angreb med genstande mod f.eks. politi og beredskab eller for at fremkalde fare for de personer, der tilfældigvis befinder sig et sted.
SF er klar over, at straffen ikke kommer til at gøre forskellen.
Derfor er SF glade for, at lovforslaget også anerkender, at strafskærpelser ikke kan stå alene, men at det også kræver en forebyggende indsats at stoppe den slags episoder.
Det nævnes for eksempel, at lokalpolitiet bør samarbejde med lokalområdets aktører og ikke mindst de unge i området om at forebygge voldelige episoder.
Det kan SF bakke op om, for vi så jo, hvordan den strategi virkede på Nørrebro, da politiet gik ind i sagen, bankede på døren til familierne og forklarede alvoren i handlingerne.
Det er desuden afgørende for SF, at vi styrker lokalpolitiet i de igangværende politiforhandlinger.
I den forbindelse er det efter SF's opfattelse helt nødvendigt, at vi også uddanner lokalbetjentene til den opgave.
Enhedslisten Enhedslistens medlemmer af udvalget finder det vigtigt at sikre trygge rammer for offentligt ansatte.
Samtidig mener EL, at der skal gøres, hvad der er muligt, for at mindske personfarlig kriminalitet.
Derfor finder EL det relevant at sikre mennesker i offentlig tjeneste mod overfald og angreb.
Imidlertid mener EL, at veldokumenterede kriminalpræventive indsatser bør prioriteres over skærpede straffe.
I enkelte tilfælde kan signalværdien ved en strafskærpelse dog udtrykke, at noget er særlig fordømmelsesværdigt.
Det er en afvejning af disse forhold, EL har forholdt sig til i forbindelse med dette lovforslag.
EL hæfter sig ved, at lovforslaget er rettet mod politiet, ambulanceberedskabet og det øvrige redningsberedskab.
Imidlertid mener EL, at et forslag, der skal sikre offentligt ansattes sikkerhed, bør favne en bredere målgruppe.
EL noterer sig desuden, at regningen for forslaget placeres hos Kriminalforsorgen.
Det er en uheldig tendens, at Kriminalforsorgen gang på gang ender med regningen for skærpede straffe, uden at der tilføres flere ressourcer.
 Af disse grunde stemmer EL hverken for eller imod lovforslaget.
5. Udvalgsarbejdet Lovforslaget blev fremsat den 7. oktober 2020 og var til 1. behandling den 5. november 2020. Lovforslaget blev efter 1. behandling henvist til behandling i Retsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Den 7. oktober 2020 sendte justitsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til justitsministeren til skriftlig besvarelse, som ministeren har besvaret.
Leif Lahn Jensen (S) Jeppe Bruus (S) Julie Skovsby (S) Kasper Roug (S) Rasmus Stoklund (S) Annette Lind (S) Kristian Hegaard (RV) nfmd.
Jens Rohde (RV) Karina Lorentzen Dehnhardt (SF) Lisbeth Bech-Nielsen (SF) Rosa Lund (EL) Søren Søndergaard (EL) Sikandar Siddique (UFG) Aaja Chemnitz Larsen (IA) Aki-Matilda Høegh-Dam (SIU) Sjúrður Skaale (JF) Preben Bang Henriksen (V) fmd.
Jan E.
Jørgensen (V) Britt Bager (V) Inger Støjberg (V) Morten Dahlin (V) Michael Aastrup Jensen (V) Kristian Pihl Lorentzen (V) Peter Skaarup (DF) Simon Emil Ammitzbøll-Bille (UFG) Karina Adsbøl (DF) Naser Khader (KF) Mai Mercado (KF) Pernille Vermund (NB) Liberal Alliance, Alternativet og Sambandsflokkurin havde ikke medlemmer i udvalget.
