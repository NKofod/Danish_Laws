Fremsat den 3. marts 2021 af Morten Messerschmidt (DF), Liselott Blixt (DF), René Christensen (DF), Kristian Thulesen Dahl (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om at fjerne lempelser for familiesammenførte Folketinget pålægger regeringen inden udgangen af indeværende folketingssamling at fjerne muligheden for, at familiesammenførte, som mister deres opholdsgrundlag i Danmark, ikke behøver udrejse, når de har haft et arbejde i mindst 2 år.
Bemærkninger til forslaget Begrundelse Socialdemokratiet offentliggjorde i 2018 sit udlændingepolitiske udspil »Retfærdig og realistisk  en udlændingepolitik der samler Danmark«.
Udspillet skulle vise, at det var et nyt Socialdemokrati, der stillede sig et andet sted på den udlændingepolitiske dagsorden end der, hvor det parti, der havde tabt det foregående valg, stod.
Men det kræver mere end vinduesstaffage og paroler at sætte en ny kurs.
Det kræver handling  en villighed til at gå den vej, man prædiker.
Her har Socialdemokratiet til stor skuffelse for forslagsstillerne ikke leveret.
De gode intentioner i udspillet er for langt hovedpartens vedkommende ikke omsat til handling og konkrete initiativer.
Det virker, som om regeringen har behov for et kærligt skub i den rigtige retning.
Det vil forslagsstillerne gerne være behjælpelige med.
Socialdemokratiets udlændingeudspil I »Retfærdig og realistisk  en udlændingepolitik der samler Danmark« skriver Socialdemokratiet:
»Det har været med til at skabe parallelsamfund, at der løbende er flyttet ikke-vestlige ægtefæller til belastede boligområder.
Som ikke efterfølgende har lært dansk og som ikke har et arbejde.
Derfor skal vi øge de krav, vi stiller, før man kan blive familiesammenført.
Der er i særlig grad brug for at stille krav til de tilflyttende ægtefæller.
Så de er integrationsparate fra dag ét.
Derfor skal der stilles stramme krav til bl.a. sprog, uddannelse, beskæftigelse og et vist forudgående kendskab til Danmark for tilflyttende ægtefæller.
Samt at de forpligter sig på at arbejde og bidrage til det danske fællesskab.
Socialdemokratiet foreslår bl.a., at retten til familiesammenføring i højere grad skal være betinget af, at man tager et arbejde og lærer dansk.« (»Retfærdig og realistisk  en udlændingepolitik der samler Danmark«, 2018, afsnit 3, side 15).
Regeringen leverer ikke Uddraget fra Socialdemokratiets udlændingepolitiske udspil viser tydeligt, at vælgerne er blevet lovet øgede krav og strammere retningslinjer for familiesammenførte udlændinge.
Derfor mener forslagsstillerne, at det er problematisk, når regeringen i stedet lemper de krav, der stilles til familiesammenførte.
Særlig når lempelserne indebærer, at det kan være konsekventfrit at miste sit opholdsgrundlag i Danmark.
Forslagsstillerne mener, at regeringens lempelser er gået for vidt, og ønsker, at regeringen vender tilbage til det udlændingepolitiske fundament, der var med til at give dem statsministerposten i første omgang.
Forslagsstillerne pålægger derfor regeringen inden udgangen af denne folketingssamling at fjerne ordningen om, at familiesammenførte, som mister deres opholdsgrundlag i Danmark, ikke behøver udrejse, hvis de har haft et arbejde i mindst 2 år.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fjerne lempelser for familiesammenførte.
(Beslutningsforslag nr.
B 182) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
