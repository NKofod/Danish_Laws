Nr BTL 134 Betænkning over Forslag til lov om ændring af vandløbsloven og  

 vandforsyningsloven   

 Nr L 134 1994-95, 1. samling Afgivet af Miljø- og Planlægningsudvalget Afgivet: 19950420 Udvalget har behandlet lovforslaget i en række møder og har herunder  

 stillet spørgsmål til miljø- og energiministeren, som denne har besvaret dels  

 skriftligt, dels i samråd.
To af udvalgets spørgsmål til miljø- og  

 energiministeren og dennes svar herpå samt et notat om beregning af  

 medianminimumsvandføring fra Danmarks Miljøundersøgelser er optrykt som bilag  

 til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Bygnings Frednings Foreningen, Dambrugsudvalget for Ringkøbing Amt, Dansk Dambrugerforening, Ferskvandsfiskeriforeningen for Danmark, Foreningen af Danske Fiskefoderfabrikanter, Forsøgsdambruget, Friluftsrådet, Landsforeningen for Bygnings- og Landskabskultur, Mildam ApS, Organisationen Dansk Aquakultur, Pedersen, Gorm, advokat, Rytter, Bent, Korup Mølle Dambrug, Sammenslutningen af Danske Ørredeksportører og Venstres Byrådsgruppe, Holstebro Kommune.
 Der er af miljø- og energiministeren og af et mindretal stillet  

 ændringsforslag, hvorom henvises til de ledsagende bemærkninger.
 Miljø- og energiministeren har over for udvalget tilkendegivet følgende:
 Vedrørende afgrænsning af ændringsforslaget vedrørende kulturhistoriske  

 interesser:
Med ændringsforslaget indføjes det i lovteksten, at væsentlige  

 kulturhistoriske interesser, der er knyttet til opstemningsanlæg i vandløb,  

 ikke må tilsidesættes, når der iværksættes foranstaltninger efter § 37 a.
Som  

 beskrevet i min besvarelse af spørgsmål 25 fremgik det allerede af  

 bemærkningerne til lovforslaget.
Med »væsentlige kulturhistoriske interesser« sigtes til  

 vandmølleanlæg og lignende (såsom engvandings- og voldgravsanlæg), som ud fra  

 en kulturhistorisk vurdering i de konkrete tilfælde bør bevares i deres  

 sammenhæng med vandløbet på grund af deres høje alder, deres landskabelige,  

 bygningshistoriske, teknologihistoriske eller særlige lokale betydning.
Ved  

 sådanne anlæg må vælges vandløbskvalitetsforbedrende foranstaltninger, der  

 tager hensyn til de kulturhistoriske interesser.
 At der er væsentlige kulturhistoriske interesser knyttet til en opstemning  

 udelukker således ikke, at der kan findes tilfredsstillende løsninger med  

 hensyn til de ønskede forbedringer af vandløbskvaliteten, f.eks. ved at lede  

 en del af vandet uden om opstemningen i et omløbsstryg.
 Vedrørende ændringsforslaget om ikrafttræden:
 Lovforslagets § 2 om ændring af vandforsyningsloven får med den foreslåede  

 ikrafttræden 1. juli 1995 ingen konsekvenser for dambrug, der har en  

 tilladelse til vandindvinding, som efter vandforsyningslovens § 22, stk. 4,  

 gælder indtil 1. april 2005, hvilket omfatter langt den overvejende del af  

 dambrugene.
 Ansøgninger om nye tilladelser til indvinding af overfladevand til  

 dambrugsdrift, som indgives efter 1. juli 1995, herunder ansøgninger om  

 udvidelse af vandindvindingsretten, vil blive omfattet af bestemmelsen i  

 lovforslagets § 2 om sikring af en mindstevandføring i vandløbet ved eventuel  

 fornyelse af tilladelsen.
 Det kan desuden ikke udelukkes, at enkelte dambrug har en  

 vandindvindingsret, der er tidsbegrænset, og som bortfalder inden år 2005.  

 Bestemmelsen i den foreslåede § 2 vil i givet fald kun få konsekvenser for  

 dambrug, hvor der ikke allerede er sikret en minimumsvandføring i vandløbet  

 svarende til mindst halvdelen af medianminimumsvandføringen.
 Vedrørende mulighederne for supplerende vandindvinding i perioder med lav  

 vandføring:
 Jeg vil som opfølgning på lovforslaget over for amtskommunerne understrege  

 muligheden for at meddele tilladelse til supplerende grundvandsindvinding til  

 dambrugere i perioder med lav vandføring i vandløbet under forudsætning af,  

 at en sådan indvinding er natur- og miljømæssig forsvarlig, jf. punkt 5  

 (Andre miljømæssige konsekvenser) i bemærkningerne til lovforslaget.
 Vedrørende status over udviklingen efter lovændringen:
 Jeg vil efter en 5-årig periode orientere udvalget om status for  

 lovforslagets anvendelse og effekter, herunder dambrugserhvervets  

 teknologiudvikling, med henblik på at kunne vurdere, om der er sket  

 ændringer, som kan give anledning til supplerende initiativer.
 Herefter indstiller et flertal (udvalget med undtagelse af  

 Fremskridtspartiets medlem af udvalget) lovforslaget til vedtagelse  

 med de af miljø- og energiministeren stillede ændringsforslag.
Et mindretal inden for flertallet (Venstres og Det Konservative  

 Folkepartis medlemmer af udvalget) havde foretrukket, at man gav de lokale  

 myndigheder adgang til at meddele dispensationer.
Mindretallet konstaterer  

 dog med tilfredshed, at miljø- og energiministeren nu anbefaler, at de lokale  

 myndigheder i perioder med ekstraordinær lav vandføring giver tilladelse til  

 supplerende grundvandsindvinding, ligesom dambrugerne derudover har mulighed  

 for tilbagepumpning af vandet.
Dermed skulle erhvervsinteresserne være  

 tilgodeset, samtidig med at åens flora og fauna er beskyttet.
Hvis den  

 kommende administration giver anledning til problemer, er mindretallet  

 indstillet på at ændre loven, når den kommer til revurdering om 5 år i  

 forbindelse med, at miljø- og energiministeren afgiver status for lovens  

 anvendelse til udvalget.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med det af miljø- og energiministeren  

 under nr. 1 og det af mindretallet stillede ændringsforslag.
 Mindretallet er naturligvis enig med regeringen i hovedsigtet med  

 lovforslaget, nemlig såvidt muligt at undgå såkaldt døde åstrækninger  

 (åstrækninger uden vand), der findes ud for dambrug i tørre perioder.
Samme enighed har de organisationer, der har været i foretræde, eller som  

 udvalget har fået henvendelser fra, det vil sige både Dansk Dambrugerforening  

 og dambrugsejere, som står uden for foreningen.
Alle har været enige.  

 Dambrugsejerne mener, at det problem kan og skal løses ved hvert enkelt  

 dambrug, men at det ordnes bedst og mest miljørigtigt ved en individuel  

 vurdering af hvert dambrug i samarbejde med amtskommunen.
Og de har da også  

 givet udtryk for, at de finder det helt rimeligt, at disse nye tiltag træder  

 i kraft senest år 2005, hvor de nuværende vandindtagningstilladelser udløber.
Mindretallets ordfører har selv været ude at se på tre dambrug, som havde  

 vidt forskellige problemer, men som alle var enige om og villige til at løse  

 problemet.
Men det stod meget klart, at det var tre forskellige  

 løsningsmuligheder, der skulle tages i anvendelse.
Derfor er det meget svært  

 at finde fuld rimelighed ved en firkantet lov, der ikke giver amterne  

 dispensationsmulighed.
Mindretallet er dog glad for ministerens bemærkninger til ændringsforslag  

 nr. 3: »Ændringsforslaget ændrer ikke ved, at sikring af en  

 mindstevandføring i vandløbet kan ske enten ved at afgive frivand forbi  

 dambruget eller ved at føre spildevand tilbage.« Når lovforslaget vedtages, bliver det vedtaget af folketingsmedlemmer, som  

 for en stor dels vedkommende aldrig har set et dambrug.
Lovforslaget går med de af ministeren stillede ændringsforslag ud på, at  

 man ved samtlige dambrug skal op på en vandføring på mindst halvdelen af  

 medianminimumsvandføringen i vandløbet, hvilket dog er en klar forbedring i  

 forhold til kravet i det oprindelige lovforslag.
Men det vil efter flere  

 dambrugsejeres mening stadig være en katastrofe i sommerperioder for visse  

 dambrug, når amtskommunerne ikke har dispensationsmulighed.
Derfor stiller mindretallet ændringsforslag om, at der i vandløbet i  

 sommermånederne skal opretholdes en vandføring på mindst 30 pct. af  

 medianminimumsvandføringen.
Kan der blive flertal for dette ændringsforslag,  

 vil mindretallet stemme for lovforslaget i sin helhed.
Hvis der derimod mod  

 forventning ikke skulle kunne samles flertal for mindretallets  

 ændringsforslag, må mindretallet vurdere, hvad mindretallets stilling vil  

 være ved 3. behandling, fordi mindretallet mener, det vil ramme et erhverv  

 unødigt hårdt, et erhverv, som i forvejen igennem flere år er blevet skudt i  

 sænk.
Først sagde man, at dambrugerne forurenede vore vandløb, og at der skulle  

 bruges bedre foder.
Det gik man så i gang med at rette op på fra både  

 foderfabrikanternes og dambrugernes side, således at foderet nu bliver  

 udnyttet tæt ved 100 pct.
Så fik dambrugerne et pålæg om at oprette  

 rensningsanlæg.
Det har man nu investeret flere hundrede millioner kroner i,  

 endda så effektivt, at vandet visse steder er renere, når det løber ud af  

 dambruget, end når det kommer ind.
Når så dambrugsejerne har gjort alt det,  

 »herren har befalet dem«, kvæler man dem ved simpelt hen at tage  

 vandet fra dem, altså lukke for hanen.
Man må jo ikke glemme, at døde  

 åstrækninger også findes andre steder end ved dambrug.
Man må heller ikke  

 glemme, at det i denne tid med 300.000 arbejdsløse i Danmark og en kæmpe  

 udlandsgæld ikke er at foragte at have et effektivt erhverv, der beskæftiger  

 ca. 3.000 mennesker og har en samlet årlig produktion på 1,2 mia. kr.,  

 hvorfra Danmark har en eksportindtægt på ca. 800 mio. kr. om året.
 Selvfølgelig berettiger det ikke et erhverv til at »være herre over  

 vore vandløb«, men de tiltag og forbedringer, der er foretaget i de  

 senere år med erhvervets accept af de medfølgende udgifter, bør tages i  

 betragtning.
Vedtages lovforslaget med det af ministeren under nr. 1 og det af  

 mindretallet stillede ændringsforslag, som bakkes op af dambrugerne, så har  

 erhvervet vist sin gode vilje.
Herefter er der noget konstruktivt at arbejde  

 med frem til de ændringer og nye tilladelser, der skal gives senest år 2005.
 Udvalget ønsker lovforslaget tilbage til fornyet behandling i udvalget  

 efter 2. behandling.
 ÆndringsforslagAf miljø- og energiministeren, tiltrådt af  

udvalget :
 Til § 1 1) I den foreslåede § 37 a indsættes efter stk. 1  

 som nyt stykke:
»Stk. 2. Foranstaltninger efter stk. 1 kan ikke gennemføres,  

 hvis der derved tilsidesættes væsentlige kulturhistoriske interesser.« Stk. 2 og 3 bliver herefter stk. 3 og 4.
 Til § 2Af et mindretal (FP):
 2) Det foreslåede § 22, stk. 4, 3. pkt., affattes således:
»Ved tilladelser til indvinding af overfladevand til dambrug skal der  

 altid opretholdes en vandføring på mindst halvdelen af  

 medianminimumsvandføringen i vandløbet, dog således at vandføringen i  

 månederne juni, juli og august mindst skal udgøre 30 pct. af  

 medianminimumsvandføringen i vandløbet.« Af miljø- og energiministeren, tiltrådt af et flertal  

 (udvalget med undtagelse FP):
 3) Det foreslåede § 22, stk. 4, 3. pkt., affattes således:
»Ved tilladelser til indvinding af overfladevand til dambrug skal der  

 altid opretholdes en vandføring på mindst halvdelen af  

 medianminimumsvandføringen i vandløbet.« Til § 3 4) Paragraffen affattes således:
»§ 3 Loven træder i kraft den 1. juli 1995.« Bemærkninger Til nr. 1 Bestemmelsen har til formål at sikre, at væsentlige  

 kulturhistoriske interesser ved foranstaltninger efter stk. 1 skal indgå  

 sammen med hensynet til en forstærket indsats for vandløbskvaliteten.
Efter  

 bestemmelsen skal amtsrådet som 1. instans i hvert enkelt tilfælde vurdere,  

 om der er knyttet væsentlige kulturhistoriske interesser til en opstemning og  

 om foranstaltningerne, der agtes iværksat, ikke tilsidesætter disse  

 interesser.
Bestemmelsen udelukker således ikke, at der i sådanne tilfælde  

 gennemføres foranstaltninger, der respekterer de kulturhistoriske værdier.
 Er de kulturhistoriske interesser knyttet til selve opstemningsanlægget,  

 kan en nedlæggelse af opstemningsanlægget med henblik på forbedring af  

 vandløbskvaliteten ikke gennemføres.
 Amtsrådets vurdering skal fremgå af afgørelsen efter vandløbsloven og kan  

 påklages til Miljøstyrelsen efter de almindelige regler i vandløbsloven.  

 Miljøstyrelsen vil, som det fremgår af bemærkningerne til lovforslaget, i  

 disse tilfælde inddrage Skov- og Naturstyrelsen i klagesagens behandling.
 Til nr. 2 Ændringsforslaget nedsætter den vandmængde, der skal opretholdes  

 i månederne juni, juli og august, til 30 pct. af medianminimumsvandføringen i  

 vandløbet.
 Til nr. 3 Med ændringsforslaget ændres lovforslagets § 2 således, at der  

 ikke sættes nogen begrænsning for den vandmængde, amtsrådet kan tillade  

 indvundet til dambrugsdrift. Ændringsforslaget fastholder det sigte, at  

 indvinding af overfladevand til dambrugsdrift ikke medfører en vandføring i  

 vandløbet, der er mindre end halvdelen af medianminimumsvandføringen.
 Det er herefter op til amtsrådet som 1. instans at vurdere, i hvilket  

 omfang der konkret kan meddeles tilladelse til indvinding af overfladevand  

 fra vandløb og søer til dambrugsdrift.
 Udgangspunktet for amtsrådets vurdering er den målsætning, regionplanen  

 fastsætter for vandføringen i vandløbet.
Amtsrådet skal som led i den konkrete vurdering af den enkelte ansøgning  

 om tilladelse til vandindvinding fastholde det sigte, at dambrugsproduktion  

 bliver miljømæssig bæredygtig.
I den forbindelse skal amtsrådet vurdere, om  

 det af hensyn til natur- og miljøforhold er ønskeligt at friholde sårbare  

 vandløbsstrækninger med ringe vandføring fra påvirkning fra vandindvinding  

 til dambrugsdrift.
Desuden skal amtsrådet i forbindelse med sin afgørelse  

 sikre en naturlig årstidsvariation i vandløb ved dambrug.
Ændringsforslaget ændrer ikke ved, at sikring af en mindstevandføring i  

 vandløbet kan ske enten ved at afgive frivand forbi dambruget eller ved at  

 føre spildevand tilbage.
Tilbageføring af spildevand ved pumpning kan  

 eventuelt blive aktuel på visse dambrug i perioder, hvor vandløbets  

 vandføring er meget lav.
Tilbagepumpning af spildevand bør i givet fald og  

 under hensyntagen til det øgede energiforbrug som udgangspunkt begrænses til  

 sådanne kortere perioder.
 Til nr. 4 Det foreslås, at loven træder i kraft den 1. juli 1995.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Bodil Thrane  

 (V) Peter Hansen-Nord (V) Jens Vibjerg (V) Niels J.
Langkilde (KF) Gitte  

 Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne havde ikke medlemmer i udvalget.
Bilag To af udvalgets spørgsmål til miljø- og energiministeren og dennes svar  

 herpå samt et notat om beregning af medianminimumsvandføring fra Danmarks  

 Miljøundersøgelser Spørgsmål 10:
Er der virksomheder ud over de i bemærkningerne nævnte dambrug og  

 vandkraftværker, der bliver berørt af lovforslaget? Svar:
 Hvis betingelserne for at gennemføre foranstaltninger ved opstemninger på  

 baggrund af den foreslåede ændring af vandløbsloven er til stede, kan det  

 komme på tale at sikre faunapassage forbi opstemninger ved gamle møller,  

 engvandingsanlæg eller lignende.
 Ændringen af vandforsyningsloven vedrører alene dambrug.
 Spørgsmål 25:
 Udvalget anmoder om ministerens kommentar til henvendelsen af 26. februar  

 1995 fra Landsforeningen for Bygnings- og Landskabskultur, jf. bilag 26.
 Svar:
 Jeg finder den foreslåede ændring af vandløbsloven og vandforsyningsloven  

 vigtig, fordi den øger mulighederne for at genskabe tilfredsstillende natur-  

 og miljømæssige forhold i vandløb med opstemningsanlæg.
Landsforeningen påpeger imidlertid i sit brev en af de mulige konflikter  

 ved administrationen af vandløbsloven.
Der kan nemlig være konflikt mellem  

 ønsket om en forstærket indsats for vandløbskvaliteten og ønsket om bevaring  

 og måske endda retablering af kulturhistorisk væsentlige opstemninger i  

 forbindelse med vandmøller.
 Jeg er helt enig med foreningen, når den fastslår, at mange af disse  

 mølleopstemninger har eksisteret i århundreder og allerede ved deres  

 anlæggelse medførte en grundlæggende ændring af naturforholdene på stedet.  

 Det er også rigtigt, at det i den slags sager vil dreje sig om et valg mellem  

 forskellige former for »natur«, når foranstaltninger til forbedring  

 af vandløbskvaliteten skal diskuteres.
 For at sikre, at de kulturhistoriske interesser, som vandmøllerne og de  

 andre kulturhistoriske opstemninger repræsenterer, tilgodeses i nødvendigt  

 omfang, er der i bemærkningerne til loven gjort opmærksom på en række  

 forhold, som skal inddrages i overvejelserne, når man påtænker en  

 vandløbsrestaurering, herunder bl.a. hensynet til vandmøllers fortsatte  

 driftsmulighed.
I forbindelse med vandmøller, hvor de kulturhistoriske interesser er  

 tungtvejende, vil en nedlæggelse af opstemningen ikke være den løsning, man  

 vælger.
Her vil man snarere vælge at føre en større del af vandmængden uden  

 om opstemningen og herved sikre passagemuligheder for fisk og smådyr,  

 samtidig med at møllen stadig sikres en tilstrækkelig vandmængde til at kunne  

 fungere.
Der er i de senere år etableret faunapassage i form af fisketrapper  

 og - især - omløb ved en række mølleopstemninger, hvor udarbejdelsen af  

 projektet er foregået i et samarbejde mellem de instanser, der har skullet  

 varetage disse modsatrettede hensyn.
På den baggrund vil Miljøstyrelsen, som skal administrere  

 tilskudsordningen, tilstræbe at tilrettelægge administrationen, så Skov- og  

 Naturstyrelsen, som varetager både de naturmæssige og de kulturhistorise  

 interesser, på et tidligt tidspunkt bliver gjort bekendt med planlagte  

 projekter.
På den måde vil en afvejning af de forskellige interesser fremover  

 kunne sikres allerede under projekternes første fase.
 I behandlingen af klager efter vandløbsloven vil Miljøstyrelsen inddrage  

 Skov- og Naturstyrelsen, når der kan være kulturhistoriske interesser knyttet  

 til anlæg ved berørte vandløbsstrækninger.
 Det er min opfattelse, at det på denne måde er sikret, at kulturhistorisk  

 betydningsfulde vandmølleopstemninger også fortsat vil kunne eksistere,  

 samtidig med at indsatsen for forbedring af vandløbskvaliteten forstærkes.
Danmarks Miljøundersøgelser Afdelingen for Ferskvandsøkologi Den 19. april 1995 Notat om beregning af medianminimumsvandføring 1. Praksis for beregning af medianminimumsvandføring Et vandløbs vandføring eller vandtransport måles f.eks. i liter pr. sekund  

 og kan beskrives ved hjælp af en række karakteristiske værdier, f.eks. årlig  

 middelvandføring, maksimumsvandføring og minimumsvandføring. Årsminimum er  

 den laveste registrerede vandføring i et kalenderår, med vandføringen opgjort  

 for hvert enkelt døgn.
Administrativt anvendes medianminimumsvandføringen som en almindelig  

 statistisk størrelse til beskrivelse af minimumssituationen.
Den  

 videnskabelige definition på medianminimum er 50 pct.-fraktilen for  

 fordelingen af en serie af årsminima.
50 pct.-fraktilen er det samme som medianen, og medianen er den midterste  

 værdi, når tallene opstilles i numerisk rækkefølge.
Det fremgår, at set over  

 en årrække vil et vandløbs årlige minimumsvandføring således i halvdelen af  

 årene være under medianminimum og i halvdelen af årene over.
 I definitionen på medianminimum indgår ikke krav til tidsseriens længde,  

 men sædvanligvis anvendes 20 års data.
Principielt kan medianminimum beregnes løbende, således at man efter hvert  

 nyt måleår kan beregne en ny medianminimum.
Sædvanligvis reviderer  

 vandløbsmyndighederne medianminimum med 5-10 års mellemrum eller efter  

 aktuelt behov.
I praksis anvendes medianminimum ofte i forbindelse med en vandløbssag  

 eller vandindvindingssag.
I sådanne tilfælde lægges den fastsatte  

 medianminimumsværdi til grund i hele den periode, hvor afgørelsen er  

 gældende, f.eks. 10 år, som er løbetiden for nye tilladelser til indvinding  

 af overfladevand.
2. Beregning af medianminimum uden målestation I forbindelse med vandløbsadministrationen ønskes medianminimum ofte  

 fastlagt et sted uden fast målestation og således også uden lang tids  

 registrering af vandføringen.
I sådanne tilfælde foretages en beregning af  

 medianminimum ved at anvende data fra en nærliggende målestation samt en  

 eller flere enkeltmålinger af vandføringen på det pågældende sted.
Målingerne  

 skal foretages på et tidspunkt, hvor man på baggrund af data fra den  

 nærliggende målestation ved, at vandføringsniveauet ligger tæt på  

 medianminimum.
Endvidere skal det inden målingerne sikres, at der ikke  

 foretages indgreb i vandføringen i form af vandindvinding,  

 stemmeværksregulering eller lignende på vandløbsstrækningerne omkring  

 målestederne.
I praksis fastsættes medianminimum af vandløbsmyndighederne ofte i et helt  

 vandløbssystem ad gangen.
Samtlige steder i vandløbet, hvor medianminimum  

 ønskes fastlagt, måles i løbet af en eller to dage, og beregninger kan  

 herefter foretages.
Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i en række møder og har herunder  

 stillet spørgsmål til miljø- og energiministeren, som denne har besvaret  

 skriftligt.
Et af udvalgets spørgsmål til miljø- og energiministeren og  

 dennes svar herpå er optrykt som bilag til tillægsbetænkningen.
 Endvidere har udvalget modtaget skriftlige og/eller mundtlige henvendelser  

 fra:
Dambrugsudvalget for Ringkjøbing Amt, Dansk Dambrugerforening, Organisationen Dansk Aquakultur og Uorganiserede dambrugere, v/ Pedersen, Gorm, advokat Der er af et mindretal stillet ændringsforslag, hvorom henvises til de  

 ledsagende bemærkninger.
 Med hensyn til alternative muligheder for at tilgodese bestemmelsen i  

 lovforslagets § 2 om frivandsafgivelse på mindst halvdelen af  

 medianminimumsvandføringen har miljø- og energiministeren over for udvalget  

 oplyst følgende:
I lighed med mine tidligere tilkendegivelser vil jeg bede amterne være  

 opmærksomme på de alternativer, der findes til afgivelse af frivand.
Jeg  

 tænker her i prioriteret rækkefølge på:
1) recirkulering af vand inden for dambrug 2) supplerende grundvandsindvinding 3) tilbagepumpning af spildevand fra dambrug.
 Som det fremgår af bemærkningerne til lovforslaget, er frivandsafgivelse  

 til et stryg den bedste natur- og miljømæssige løsning, såfremt en opstemning  

 ikke kan fjernes.
 Tilbagepumpningsmodellen er mindre fordelagtig af flere grunde:
- det tilbagepumpede spildevand indeholder ikke vandløbets naturlige flora  

 og fauna, som er »gået til« i dambruget, - tilbagepumpning er energikrævende.
 Uanset hvilken af de nævnte metoder der konkret måtte finde anvendelse,  

 skal amtet sikre, at der er en vandmængde svarende til mindst halvdelen af  

 medianminimumsvandføringen til rådighed, som enten afgives gennem et stryg,  

 fisketrappe, frivandssluse eller anden passage.
 Baggrunden herfor er, at man sikrer vandløbets kontinuitet, således at det  

 er passabelt for alle vandløbets vandrende fiskearter og vandløbsdyr.  

 Vandføringen i stryget og dermed ledestrømmen er af afgørende betydning for  

 de vandrende fisks og anden faunas mulighed for at finde op gennem vandløbet.
 Så vidt det er oplyst for Miljøstyrelsen, er det overordentlig sjældent  

 forekommende, at allerede etablerede stryg ikke er dimensionerede til at  

 kunne rumme mindst halvdelen af medianminimumsvandføringen.
 De enkelte stryg, der ikke måtte have den tiltrækkelige dimension, vil i  

 overgangsperioden indtil år 2005 kunne tilpasses til forholdene i forbindelse  

 med den løbende vedligeholdelse af stryg, som under alle omstændigheder  

 finder sted.
Det har været hævdet, at nogle dambrugere har haft vanskeligt ved at opnå  

 realkreditlån.
Det forhold, at der nu etableres en klar retstilstand, burde  

 være med til at styrke erhvervets kreditværdighed.
Jeg vil kontakte  

 Realkreditrådet med henblik på at orientere om den i lovforslaget indeholdte  

 regulering og i den forbindelse understrege betydningen af, at der ydes lån  

 til en sådan fremtidssikring af dambrugserhvervet.
 Med hensyn til produktudviklingsprogrammet under Landbrugs- og  

 Fiskeriministeriet kan jeg oplyse, at landbrugs- og fiskeriministeren i april  

 1995 har fremsendt aktstykke nr. 267, hvorefter der afsættes 2 mio. kr. for  

 finansåret 1995 til området aquakultur.
Endvidere kan jeg oplyse, at lovforslaget kan ses som et element i en  

 generel opgradering af kvaliteten af vandløbene i Danmark, som blandt andet  

 understøttes af en målsætning om, at vandløb med okkergener skal begrænses  

 mest muligt.
På finansloven er der således i år afsat 4,3 mio. kr. til  

 nedbringelse af okkergener i vandløb.
Endvidere agter jeg, blandt andet med  

 henblik på at understøtte indsatsen over for vandløbene, at fremlægge en  

 spildevandsredegørelse i efteråret 1995 om spildevandshåndteringen i det åbne  

 land.
 Endelig skal jeg præcisere, at den status over lovforslagets anvendelse og  

 effekt, som vil blive foretaget med udgangen af år 2000, blandt andet vil  

 indeholde:
- redegørelse for de projekter, der er gennemført af amterne efter  

 lovforslagets § 1, - redegørelse for, i hvilken udstrækning amterne i forbindelse med  

 projekterne har givet supplerende tilladelse til grundvandsindvinding, - redegørelse for dambrugserhvervets teknologiske udviklingsmuligheder, - redegørelse for udviklingen i vandkvaliteten, herunder okker i vandløb, - oplysning om, hvor mange dambrug der har udvidet eller indskrænket  

 produktionen, - oplysning om den økonomiske udvikling for dambrugserhvervet, - en tilstandsbeskrivelse af forskellige vandløb, herunder den biologiske  

 betydning af vandføring i vandløbene samt betydningen af varierende mængder  

 vand, såvel mængder over som under halvdelen af medianminimumsvandføringen,  

 forbi opstemningerne.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse i den  

 affattelse, hvori det foreligger efter 2. behandling.
Et mindretal inden for flertallet (Venstres og Det Konservative  

 Folkepartis medlemmer af udvalget) ser med tilfredshed på, at et bredt  

 flertal i Folketinget har kunnet opnå enighed om et miljømæssigt lovgrundlag  

 for dambrugserhvervet.
Herved får erhvervet ro og mulighed for en mere sikker  

 langtidsplanlægning.
 Venstre og Det Konservative Folkeparti havde gerne set, at man gav de  

 lokale myndigheder mulighed for at meddele dispensation i tørkeperioder og i  

 situationer, hvor særlige forhold gør sig gældende, og hvor flora og fauna  

 kunne klare sig med en vandmængde under halvdelen af medianminimum i  

 vandløbet.
Venstre og Det Konservative Folkeparti bemærker med tilfredshed, at miljø-  

 og energiministeren anbefaler de lokale myndigheder at tillade supplerende  

 grundvandsindvinding, ligesom dambrugerne derudover har mulighed for  

 tilbagepumpning af returvand.
Såvel grundvandsindvinding som tilbagepumpning  

 er energikrævende processer, og derfor finder de to partier det vigtigt at  

 understrege nødvendigheden af, at der igangsættes undersøgelser af, hvor  

 lille vandmængde i vandløbene der kan tillades at være for at sikre flora og  

 fauna.
 Venstre og Det Konservative Folkeparti har ligeledes noteret, at miljø- og  

 energiministeren har givet udtryk for, at bekendtgørelsen vedrørende  

 foderforbrug på dambrug efterfølgende vil blive taget op til drøftelse.
 Venstre og Det Konservative Folkeparti vil følge lovgivningens  

 konsekvenser, til der i år 2000 laves status, og vil om nødvendigt lægge op  

 til ændringer af loven, så erhvervs-, natur- og kulturinteresser kan  

 tilgodeses i en fornuftig balance.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med det stillede ændringsforslag.
Mindretallet kan henholde sig til sit bidrag i betænkningen til 2.  

 behandling.
Mindretallet vil derudover tilføje, at der ved 2. behandling var  

 ordførere, som nævnte, at dambrugsejerne og Dambrugerforeningen nu var  

 tilfredse og enige med regeringen om lovforslaget med de af ministeren i  

 betænkningen stillede ændringsforslag.
Nu har mindretallet både skriftligt og mundtligt fået bekræftet, at dette  

 ikke er i overensstemmelse med sandheden.
Både Dambrugerforeningen og de  

 dambrugere, der står uden for foreningen og er repræsenteret ved advokat Gorm  

 Pedersen, samt Organisationen Dansk Aquakultur er alle imod lovforslaget i  

 den form, som nu ser ud til at blive vedtaget.
Det vil altså betyde, at man vil få en lov, som det erhverv, der er berørt  

 af loven, entydigt er imod, fordi der ikke har kunnet samles flertal for de  

 beskedne ændringsforslag, som disse interesser har.
Alle åvandsbrugere er jo  

 enige i, at der senest år 2005 ikke skal findes døde åstrækninger, som er  

 forårsaget af dambrug.
 På baggrund af de unødvendige og urimelige problemer, der sandsynligvis  

 vil opstå for en stor del af Danmarks dambrug, må Fremskridtspartiet stemme  

 imod lovforslaget ved 3. behandling, medmindre fornuften sejrer og der bliver  

 flertal for mindretallets ændringsforslag.
 ÆndringsforslagAf et mindretal (FP):
 Til § 2 1) Efter det foreslåede 3. pkt. i § 22, stk. 4, indsættes  

 som nyt punktum:
»Amtsrådet kan dog i ekstraordinære tilfælde på nærmere fastsatte  

 vilkår tillade, at vandføringen mindst skal udgøre 30 pct. af  

 medianminimumsvandføringen i vandløbet, såfremt en vandføring på mindst  

 halvdelen af medianminimumsvandføringen kun kan opnås gennem uforholdsmæssigt  

 omfattende fysiske foranstaltninger.« Bemærkninger Til nr. 1 Med ændringsforslaget gives der amtsrådet mulighed for at kunne  

 fravige bestemmelsen om en vandføring på mindst halvdelen af  

 medianminimumsvandføringen, således at der i ekstraordinære tilfælde på  

 nærmere fastsatte vilkår kan tillades en vandføring på mindst 30 pct. af  

 medianminimumsvandføringen, såfremt en vandføring på mindst halvdelen af  

 medianminimumsvandføringen kun kan opnås gennem uforholdsmæssigt omfattende  

 fysiske foranstaltninger.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Bodil Thrane  

 (V) Peter Hansen-Nord (V) Jens Vibjerg (V) Niels J.
Langkilde (KF) Gitte  

 Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne havde ikke medlemmer i udvalget.
Bilag Et af udvalgets spørgsmål til miljø- og energiministeren og dennes svar  

 herpå Spørgsmål 53:
»Vil ministeren overveje at gøre den af Ringkjøbing Amt anvendte  

 metode til regulering af dambrug ved hjælp af måling af forureningsgraden i  

 det udledte vand i stedet for regulering ved hjælp af foderforbruget til en  

 generel anvendt metode, når den verserende sag for Miljøklagenævnet er  

 afgjort? Der henvises til Ringkjøbing Amtskommunes årsrapport 1994: Tilsyn  

 med ferskvandsdambrug.« Svar:
Jeg mener ikke, at det er rigtigt at kommentere en konkret sag, der for  

 tiden verserer i Miljøklagenævnet.
Jeg er imidlertid indstillet på, når sagen  

 er afgjort, at drøfte den nævnte problemstilling.
