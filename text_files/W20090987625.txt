Genoptagelse, sagsbehandlingsfejl, kompetence, lønmodtagerbegrebet, lov om en aktiv beskæftigelsesindsats § 43, virksomhedspraktik, ikke lønmodtager i ansættelsesbevislovens forstand, ankenævnet ikke kompetent til at behandle sagen Ankenævnet har på møde den 17. november 2008 truffet afgørelse om, at ankenævnet ikke har kompetence til at behandle sagen.
 I e-mail af den 7. april 2009 anfører De, at nævnet i denne sag har overset § 43 i lov om en aktiv beskæftigelsesindsats, som De mener at være omfattet af i forbindelse med Deres virksomhedspraktik.
 Ankenævnet har på møde den 13. maj 2009 taget stilling til, om disse forhold giver grundlag for at genoptage sagen.
A F G Ø R E L S E Ankenævnet finder, at der er grundlag for at genoptage sagen.
 Ankenævnet fastholder imidlertid sin afgørelse af den 18. november 2008 men med en ændret begrundelse.
B E G R U N D E L S E Afgørelsen af, om der skal ske genoptagelse af en sag, beror på en vurdering af, om der er fremkommet nye væsentlige retlige eller faktiske oplysninger i forhold til det oplysningsgrundlag, der forelå, da den afgørelse, der ønskes genoptaget, blev truffet, eller der er sket væsentlige sagsbehandlingsfejl.
 Ankenævnet har vurderet, at der er sket en væsentlig sagsbehandlingsfejl i forbindelse med nævnets tidligere afgørelse, idet nævnet ikke på dette tidspunkt forholdt sig til § 43 i lov om en aktiv beskæftigelsesindsat, selvom De i et brev til nævnet havde omtalt denne bestemmelse.
 Ankenævnet finder, at dette giver grundlag for at genoptage sagen.
 Ankenævnet har herefter vurderet sagen på ny.
 Ankenævnet har herefter vurderet, at De ikke kan anses for omfattet af ansættelsesbevislovens lønmodtagerbegreb.
 Ankenævnet har lagt vægt på, at det i § 43 i lov om en aktiv beskæftigelsesindsats er fastsat, at personer i virksomhedspraktik ikke er omfattet af de for lønmodtagere gældende regler fastsat i henhold til eller ved lov.
 Da De var ansat i virksomhedspraktik, var De ikke omfattet af ansættelsesbevisloven, og ankenævnet har dermed ikke kompetence til at behandle sagen.
R E G L E R Ankenævnet henviser til  § 1, stk. 1 og 2, i lov om arbejdsgiverens pligt til at underrette lønmodtageren om vilkårene for ansættelsen, jf. lovbekendtgørelse nr. 1011 af 15. august 2007, og  § 43, stk. 1, i lov om en aktiv beskæftigelsesindsats, jf. lovbekendtgørelse nr. 1074 af 7. september 2007.
På ankenævnets vegne De kan læse om afgørelsens faktiske og retlige grundlag på de følgende sider.
 Kopi til:
Arbejdsgiver Regler Lov om ansættelsesbeviser jf. lovbekendtgørelse nr. 1011 af 15. august 2007:
Anvendelsesområde § 1. Denne lov gælder for alle lønmodtagere, hvis ansættelsesforhold har en varighed på mere end 1 måned, og hvis gennemsnitlige ugentlige arbejdstid overstiger 8 timer.
Loven gælder ikke for personer, som er omfattet af sømandsloven.
 Stk. 2. Som lønmodtagere anses personer, der modtager vederlag for personligt arbejde i tjenesteforhold.
 Stk. 3. Loven finder ikke anvendelse, i det omfang en pligt for arbejdsgiveren til at give lønmodtageren oplysninger om ansættelsesforholdet følger af kollektiv overenskomst og denne indeholder regler, der som minimum svarer til bestemmelserne i direktiv nr. 91/533 om arbejdsgiverens pligt til at underrette arbejdstageren om vilkårene for arbejdskontrakten eller ansættelsesforholdet.
 Stk. 4. Loven kan ikke ved aftale fraviges til ugunst for lønmodtageren, jf. dog stk. 3.
 Stk. 5. Beskæftigelsesministeren kan bestemme, at lønmodtagere, som har lejlighedsvist arbejde eller arbejde af særlig karakter, ikke skal være omfattet af denne lov.
 Lov om en aktiv beskæftigelsesindsats jf. lovbekendtgørelse nr. 1074 af 7. september 2007:
Kapitel 11 Virksomhedspraktik § 43. Personer i virksomhedspraktik er ikke omfattet af de for lønmodtagere gældende regler fastsat i henhold til eller ved lov eller ved kollektiv overenskomst m.v.
 Stk. 2. Personer i virksomhedspraktik er uanset bestemmelsen i stk. 1 omfattet af arbejdsmiljølovgivningen og lov om forbud mod forskelsbehandling på arbejdsmarkedet.
