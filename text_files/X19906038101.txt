 Konkurrencerådet har vurderet Danske Fragtmænds regel- og  

 aftalekompleks, der bl.a. indeholder bestemmelser om etableringsgodkendelse,  

 om fordeling af gods/kunder, om godkendelse af rutekontrakter og om  

 takstfastsættelse.
 Konkurrencerådet fandt imidlertid ikke, at regel- og aftalekomplekset  

 for tiden ville kunne udøve den i konkurrenceloven nævnte dominerende  

 indflydelse på markedsforholdene for stykgodstransport, men rådet ville, hvis  

 forholdene ændrer sig, tage spørgsmålet op til fornyet overvejelse.
Danske Fragtmænds regel- og aftalekompleks Bortfald af offentlig regulering erstattet af privat aftale Ved den nye godslovs ikrafttræden den 1. januar 1989 bortfaldt den  

 omfattende offentlige regulering af fragtmandskørsel.
Brancheforeningen  

 Danske Fragtmænd forsøgte imidlertid straks fra den nye lovs ikrafttræden at  

 videreføre den tidligere offentlige regulering i privat regi ved at vedtage  

 et regel- og aftalekompleks, der har til hensigt at hindre indbyrdes  

 konkurrence mellem fragtmændene.
Spørgsmålet om anmeldelse af Danske Fragtmænds regel- og aftalekompleks i  

 henhold til monopolloven blev forelagt Monopolrådet i juni 1989, som fandt,  

 at aftalekomplekset havde den i monopolloven forudsatte væsentlige  

 indflydelse.
Danske Fragtmænd ankede denne afgørelse til Monopol-ankenævnet,  

 men nævnet nåede ikke at behandle sagen inden monopollovens ophør den 1.  

 januar 1990, hvorfor sagen bortfaldt.
 På denne baggrund blev spørgsmålet, om aftalekomplekset har den i  

 konkurrencelovens § 5, stk. 1, nævnte dominerende indvirkning på  

 markedsforholdene, forelagt Konkurrencerådet på mødet den 30. maj 1990. Til  

 vurdering af dette spørgsmål er det relevante markedsområde søgt afgrænset,  

 ligesom såvel Danske Fragtmænds stilling på dette marked som Danske  

 Fragtmænds formelle og faktiske konkurrenceadfærd er søgt belyst.
Markedet for transport af stykgods Det samlede marked for godstransport opdeles traditionelt i delmarkeder  

 for transport af henholdsvis hellaster, stykgods og pakkegods.
Markedet for  

 transport af stykgods, hvor størstedelen af Danske Fragtmænds omsætning  

 stammer fra, adskiller sig fra dels det samlede marked for godstransport ved,  

 at der er flere aftagere af godset, dels fra markedet for pakkegodstransport  

 ved en vægtgrænse (30 kg). Udskillelsen af et sådant særligt marked for  

 transport af stykgods vanskeliggøres imidlertid af et stigende krav fra  

 transportkøberne om totalløsninger af transportbehovet, hvorved markederne  

 for transport af hellaster, stykgods og pakkegods integreres.
Transportformerne er efter den gamle godslovs bortfald og dermed bortfald  

 af begrebet fragtmandskørsel i princippet begrænset til firmakørsel og  

 vognmandskørsel for fremmed regning.
Den vognmandskørsel, som udføres af  

 Danske Fragtmænd, vedrører primært stykgodstransport.
Med udgangspunkt i  

 antallet af afsendere og modtagelse af stykgods og dermed kravet til  

 udbygningen af transportsystemet, kan der udskilles to typer  

 stykgodstransport.
Den ene type stykgodstransport er kendetegnet ved een eller meget få  

 afsendere af stykgodset.
Denne stykgodstransport, der også benævnes  

 distributionskørsel, etableres typisk ved at vognmænd entrerer med en eller  

 flere transportkøbere, der leverer til samme selskab.
Distributionskørsel  

 kræver i forhold til et landsdækkende rutenet et relativt beskedent udbygget  

 transportnet.
Distributionskørslen er for transportkøbere med et relativt  

 stort transportbehov et nærliggende substitut til firmakørsel.
Ifølge en  

 undersøgelse som Rebild Management har foretaget på foranledning af Danske  

 Fragtmænd fremgår det, at langt størstedelen af stykgodstransporten foregår  

 ved denne transportform.
En anden type stykgodstransport er karakteriseret ved at være  

 landsdækkende med mange afsendere og modtagere.
Denne type stykgodstransport  

 kræver i forhold til distributionskørslen et mere omfattende indsamlings- og  

 distributionsnet.
Tages den del af omsætningen, der udføres til listepris,  

 som udtryk for omfanget af denne type stykgodstransport, kan den skønnes til  

 at udgøre under 500 mill., hvilket skønsmæssigt svarer til 2-3 pct. (opgjort  

 i tons) af det totale marked for transport af stykgods.
Det må imidlertid  

 understreges, at overgangen mellem de forskellige typer stykgodstransport er  

 meget flydende, hvilket bl.a. ses af, at stort set alle udbydere - foruden  

 transport af hellaster og pakkegods - samtidig udfører alle typer  

 stykgodstransport.
I den forbindelse skal det bemærkes, at den væsentligste  

 årsag til at fragtmandskørsel blev liberaliseret netop var vanskelighederne  

 ved at afgrænse fragtmandskørsel fra andre transportformer.
Danske Fragtmænds stilling på markedet Danske Fragtmænd er med 1500-1600 biler og en anslået omsætning på 1,8 -  

 2,0 mia. i 1989 største udbyder på markedet for transport af stykgods.
Danske  

 Fragtmænds markedsandel kan skønsmæssigt opgøres til at variere fra ca. 6  

 pct. af det totale marked for transport af stykgods til omkring 50 pct., hvis  

 der tages udgangspunkt i et landsdækkende marked for transport af stykgods  

 med mange afsendere og modtagere.
På det landsdækkende marked med mange afsendere og modtagere er de øvrige  

 udbydere Transportgruppen A/S, DSB samt A-post.
I forhold til før  

 liberaliseringen er Transportgruppen A/S og A-post nye udbydere, der begge  

 har oplevet en voldsom ekspansion.
 Udover de nævnte landsdækkende stykgodsdistributionssystemer udfører en  

 række lokale bud- og transportselskaber stykgodstransport inden for større  

 byområder.
Konkurrencen er ifølge alle udbydere blevet væsentligt skærpet efter  

 liberaliseringen.
Som følge heraf er rabatter på 30-40 pct. af listeprisen nu  

 almindeligt for transportydelser på omkring 100.000 kr. og derover på  

 årsplan.
Regel- og aftalekomplekset Aftalekomplekset består af Danske Fragtmænds vedtægter og regulativ, en  

 standardrutekontrakt samt standardvedtægter for fragtcentralerne.
Grundstammen i fragtmandssystemet og i brancheforeningen Danske Fragtmænd  

 er fragtcentralerne.
Etablering af nye fragtcentraler og flytning af  

 bestående kræver godkendelse af Danske Fragtmænd.
Der er fastsat detaljerede  

 regler for fordelingen af gods og kunder fragtcentralerne imellem.  

 Rutekontrakterne udstedes af Danske Fragtmænd ligesom ændringer i samt  

 overdragelser af rutekontrakter skal godkendes af foreningen.
Takster fastsættes ligeledes af Danske Fragtmænd, men de enkelte  

 fragtcentraler kan dog indgå særlige aftaler som afviger herfra.
Den stigende  

 konkurrence om specielt erhvervskunder har bevirket, at langt hovedparten af  

 omsætningen vedrører specielle transportaftaler, der i nedadgående retning  

 afviger fra Danske Fragtmænds takster.
Foreningen har overfor  

 Konkurrencerådet oplyst, at det kun er i yderst få tilfælde at foreningen har  

 grebet ind i disse specielle aftaler.
Endelig kan Danske Fragtmænd ved en konkurrenceklausul kræve kørsel uden  

 for fragtmandssystemet bragt til ophør, såfremt foreningen finder, at kørslen  

 konkurrerer med fragtmandskørsel.
Konkurrencerådet er kun bekendt med, at  

 foreningen i et tilfælde har krævet anden kørsel bragt til ophør.
Konkurrencerådets vurdering og beslutning En klar afgrænsning af et delmarked for transport af stykgods, der  

 indeholder de væsentligste elementer af den tidligere regulerede  

 fragtmandskørsel, synes ikke at være muligt.
Alle udbydere af landsdækkende  

 stykgodstransport udfører - foruden transport af hellaster og pakkegods -  

 transport af alle typer stykgods.
Der er næppe tvivl om at Danske Fragtmænds regel- og aftalekompleks i  

 princippet virker indskrænkende for den enkelte fragtmands mulighed for at  

 agere udfra egne overvejelser og forhold.
Disse begrænsninger i den enkeltes  

 dispositionsmuligheder må ses i forhold til stykgodstransportens  

 systemkarakter, hvor de enkelte ruter fodrer hinanden med gods og derfor er  

 gensidigt afhængige af hinanden.
Endvidere fremgår det af de oplysninger,  

 Konkurrencerådet har modtaget fra Danske Fragtmænd, at det kun er i meget få  

 tilfælde, at foreningen har grebet ind overfor fragtcentralerne og den  

 enkelte fragtmand.
Naturligvis er der en principiel risiko for at et system, der regulerer en  

 flerhed af udbyderes forhold, via indbyggede konkurrencebegrænsninger får  

 karakter af et gensidigt forsikringsforhold.
Dette kan for den enkelte  

 deltager opveje ulemperne ved den indskrænkede handlefrihed, men kan for  

 samfundet medføre urimelige virkninger i form af effektivitetstab.
Det er  

 muligt at den tidligere offentlige regulering kan have haft sådanne urimelige  

 virkninger, men dynamikken i markedet efter liberaliseringen synes at pege i  

 retning af, at konkurrencen fra alternative distributionssystemer er ved at  

 fjerne sådanne eventuelle urimelige virkninger.
 På denne baggrund besluttede Konkurrencerådet, at regel- og  

 aftalekomplekset ikke for tiden vil kunne udøve den i konkurrencelovens § 5,  

 stk. 1 nævnte dominerende indflydelse på markedsforholdene for  

 stykgodstransport, men at rådet vil tage spørgsmålet op til fornyet  

 overvejelse, hvis forholdene ændrer sig.
