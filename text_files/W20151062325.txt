Ligebehandlingsnævnets afgørelse om køn - forskellige priser - medhold J.nr. 2500225-09 Det var i strid med ligestillingsloven, at et diskotek havde forskellige entrépriser for mænd og kvinder.
Indgangsprisen inkluderede tvungen betaling til fri bar.
Klager blev tilkendt en godtgørelse på 180 kr.
 Klagen drejer sig om forskelsbehandling på grund af køn i forbindelse med entrépriser til et diskotek.
Ligebehandlingsnævnets afgørelse Det var i strid med lov om ligestilling af kvinder og mænd at opkræve forskellige entrépriser for kvinder og mænd.
 Indklagede skal inden 14 dage betale en godtgørelse til klageren på 180 kr. med procesrenter fra den 23. november 2009.
Sagsfremstilling Der er klaget over, at et diskotek opkrævede en væsentlig højere indgangspris for mænd end for kvinder.
Indgangsprisen inkluderede tvungen betaling af fri bar.
Parternes bemærkninger Klager påstår, at han ved et besøg på diskoteket den 21. november 2009 skulle betale en indgangspris på 280 kr. mens hans veninder kun skulle betale 100 kr.
 Det er klagers opfattelse, at dette er i strid med ligestillingsloven, og han ønsker at få tilbagebetalt den ekstra entré på 180 kr.
 Indklagede har ikke besvaret nævnets henvendelser.
Ligebehandlingsnævnets bemærkninger og konklusion Det fremgår af lov om ligestilling af kvinder og mænd, at det er i strid med loven, at forskelsbehandle en person på grund af køn.
Forbuddet gælder for enhver arbejdsgiver, myndighed og organisation inden for den offentlige forvaltning og almen virksomhed og myndigheder og organisationer og alle personer, som leverer varer og tjenesteydelser, der er tilgængelige for offentligheden inden for både den offentlige og den private sektor.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Da indklagede ikke har besvaret nævnets henvendelser afgøres sagen på grundlag af klagers oplysninger.
 Ligebehandlingsnævnet finder, at der var tale om direkte forskelsbehandling, da indklagede opkrævede forskellige entrépriser for mænd og kvinder.
 Efter ligestillingsloven kan nævnet tilkende en part godtgørelse, såfremt dennes rettigheder er blevet krænket.
Klager tilkendes en godtgørelse på 180 kr. svarende til prisdifferencen i entréprisen for mænd og kvinder.
Beløbet betales inden 14 dage med procesrente fra den 23. november 2009, hvor sagen blev indbragt for Ligebehandlingsnævnet.
Retsregler Afgørelsen er truffet efter følgende bestemmelser:
