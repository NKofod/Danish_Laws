Indholdsfortegnelse Forord 1. Indledning 2. Hvorledes kan eksistensen af et skattelyselskab  

 konstateres? 2.1. Aktiebesiddelser 2.2. Handelskalendere 2.3. Regnskaber m.v.
2.4. Hjemtagelse af overførte beløb 2.4.1. Lån 2.4.2. Hjemtagelse af overskud 3. Metoder til overførsel af indkomst til  

 skattelylande 3.1. Provisioner 3.2. Omfakturering 3.3. Fiktive fakturaer 3.4. Under- eller overfakturering 3.5. Udeholdte indtægter fra udlandet 4. Korrektion af indkomstoverførsler mellem forbundne  

 skattesubjekter 4.1. Indkomstoverførsel mellem indenlandske skattesubjekter 4.2. Indkomstoverførsel fra dansk til udenlandsk skattesubjekt 4.2.1. Korrektion af indkomstoverførsler når det udenlandske skattesubjekt  

 har selvstændig forretningsmæssigt begrundet eksistens i relation til det  

 danske skattesubjekt 4.2.1.1. Korrektionen 4.2.1.2. De skattemæssige konsekvenser af en tilsidesættelse af de aftalte  

 priser 4.2.2. Korrektion af indkomstoverførsler til udenlandske skattesubjekter,  

 når det udenlandske skattesubjekt ikke har en selvstændig forretningsmæssigt  

 begrundet eksistens i relation til det danske skattesubjekt 4.2.2.1. Begrundelse for at frakende selvstændig forretningsmæssig  

 eksistens 4.2.2.2. De skattemæssige konsekvenser af at frakende udenlandske  

 skattesubjekter deres selvstændige forretningsmæssige eksistens 5. Ansvarsspørgsmål 6. Sagsbehandlingen 7. Overtrædelse af valutalovgivningen 8. Samarbejde med toldvæsenet 9. Nogle virksomhedsformer i to skattelylande 9.1. Schweiz 9.2. Liechtenstein Bilag 1 Rekvisitionsblanket vedrørende oplysninger om selskaber i udlandet Bilag 2 Oversigt over valutabestemmelser Bilag 3 Erklæring til Danmarks Nationalbank om direkte investering i  

 udlandet Forord Denne revisionsmeddelelse, der bl.a. bygger på en redegørelse  

 udarbejdet af en af statsskattedirektoratet nedsat arbejdsgruppe, skal tjene  

 til støtte og vejledning for de lokale myndigheders arbejde med sager, hvori  

 der forekommer transaktioner med skattelylande.
Revisionsmeddelelsen tager  

 sigte på tilfælde, hvor der sker egentlig skatteunddragelse ved transaktioner  

 med skattesubjekter i skattelylande, dvs. tilfælde der ligger uden for  

 "skattetænkning". Et hovedspørgsmål under sagernes behandling vil  

 være, om transaktioner med det udenlandske skattesubjekt kan tilsidesættes  

 skattemæssigt.
Det er derfor af særlig betydning, at der under  

 sagsbehandlingen lægges vægt på at tilvejebringe mest muligt bevismateriale  

 for, at selskabet (skattesubjektet) i skattelylandet i relation til den  

 danske virksomhed ikke udøver nogen erhvervsmæssig virksomhed i  

 skattelylandet eller andre steder, og at den reelle virksomhed foregår i  

 Danmark.
Tilsidesættelse af transaktioner er ikke ensbetydende med, at der  

 foreligger strafansvar.
Der må i hvert enkelt tilfælde foretages en konkret  

 bedømmelse af, hvorvidt de pågældende transaktioner kan tilsidesættes  

 skattemæssigt.
Behandling af sager, hvori skattekontrolloven eller  

 straffeloven anses for at være overtrådt, må ikke indledes, før  

 fyldestgørende revisionsrapport har været forelagt statsskattedirektoratet.
1. Indledning Det er konstateret, at en del  

 skatteydere søger at opnå skattemæssige fordele ved samarbejde med/etablering  

 af skattesubjekter i lande med lavere beskatning end Danmark.
Transaktioner  

 som f.eks. - køb og salg af varer - køb og salg af investeringsgoder - køb og  

 salg af tjenesteydelser - køb og salg af rettigheder - leje/udleje (herunder  

 renter) af aktiver benyttes til fordeling af indkøb, produktion og salg på  

 flere selvstændige, men af den danske skatteyder afhængige skattesubjekter.  

 Som typisk eksempel kan nævnes: Et dansk selskab (producenten) sælger sine  

 produkter til for lave priser til et datterselskab, beliggende i et land med  

 lav beskatning.
Datterselskabet videresælger varerne til de egentlige  

 aftagere, hvorved en del af den fortjeneste, der normalt ville være oppebåret  

 af det danske selskab og beskattet her, opsamles i datterselskabet.
Mønstret  

 er det samme, hvor det danske selskab indkøber varer fra leverandører (danske  

 som udenlandske) via datterselskabet i et skattelyland.
Ved at købe til for  

 høje priser forøges det danske selskabs produktionsomkostninger, avancen  

 formindskes, og der opsamles midler i datterselskabet.
De anførte eksempler  

 kræver ikke nødvendigvis, at det udenlandske datterselskab udøver en reel  

 forretningsmæssig funktion.
Ofte foregår køb og salg direkte mellem det  

 danske selskab og leverandør og kunde, og opsamling af formue i  

 datterselskabet fremkommer alene ved bogholderimæssige dispositioner i  

 moderselskabet.
Konstruktionen forekommer i mange varianter.
Der kan  

 indskydes et større antal selskaber, som er beliggende i forskellige lande.  

 Aktierne i et eller flere af selskaberne kan ejes af samme person/selskab,  

 aktierne i de enkelte selskaber kan ejes af et eller flere selskaber mellem  

 hvilke, der ikke foreligger handelssamkvem, eller være spredt inden for  

 kredsen, f.eks. således at et datterselskab i England ejer aktiekapitalen i  

 et selskab i skattely.
Sådanne mere komplicerede ejerforhold bidrager til at  

 sløre sammenhængen og kan derfor åbne mulighed for at holde skatteomgåelser  

 uden for skattemyndighedernes kendskab.
I det følgende vil alene handlinger,  

 som foretages med henblik på skatteunddragelse, her dispositioner mellem  

 danske og udenlandske skattesubjekter, blive beskrevet, idet der ses bort fra  

 andre forhold, som f.eks. driftsmæssige hensyn, begrænsning af risiko og  

 lettelse af generationsskifte.
2. Hvorledes kan eksistensen af et skattelyselskab  

 konstateres? 2.1. Aktiebesiddelser Tegning af aktier kræver normalt kapital.
Dette  

 gælder også aktier i skattelyselskaber.
Oplyses en aktiebesiddelse i  

 årsregnskabet, vil man ved gennemlæsningen blive opmærksom på, at  

 skatteyderen er i besiddelse af aktier i et selskab, hjemmehørende i et  

 skattelyland.
Dette kan sløres ved, at aktie- eller værdipapirbeholdningen  

 ikke specificeres.
Overførsel af værdier til udlandet skal med visse  

 begrænsninger anmeldes til Danmarks Nationalbank.
Dette gælder også for  

 stiftelse af aktieselskaber i skattelylande, og Nationalbanken kræver i disse  

 tilfælde, at der indsendes regnskaber for skattelyselskabet til banken.  

 Skattemyndighederne kan, hvis der spørges på navn, få oplysning om  

 stiftelsen, kopier af regnskaber, korrespondance og - hvis monsnr. opgives -  

 oplysning om pengebevægelser m.v.
Når det er konstateret, at en dansk  

 skatteyder ejer aktier i et selskab i et skattelyland eller på anden måde har  

 med et skattelyselskab at gøre, kan man starte med at indhente oplysninger  

 fra udlandet om selskabet.
Oplysningerne fremskaffes af  

 statsskattedirektoratet, der kan skaffe sådanne oplysninger, som findes i  

 officielle registre f.eks. om selskabsformen - kapitalen - ledelsen -  

 aktionærer adresse - virksomhedens art - personale - kontor, og om det drejer  

 sig om et domicilselskab, se herom nedenfor punkt 9.1. Rekvisitionsformular,  

 se bilag 1. Man kan nærmere undersøge de telefon- og telexnumre, der er  

 anført på skattelyselskabets papirer - hvem der f.eks. er indehaver af et  

 nummer, og hvilken adresse et nummer hører hjemme på.
2.2. Handelskalendere Gennem handelskalendere kan man blive opmærksom på  

 skattelyselskaber, der kan have tilknytning til Danmark, og det kan  

 konstateres, om der er tale om et domicilselskab.
For Schweiz findes  

 handelskalenderen "Schweizerisches Ragionenbuch", der består af et  

 handelsregister opdelt efter kantoner samt et alfabetisk register.  

 Schweizerisches Ragionenbuch findes i statsskattedirektoratet.
Ifølge art. 43  

 i den schweiziske forordning om handelsregister, skal en juridisk person, som  

 ikke har egne kontorlokaler, angive hjemsted (domicil). Dette sker ved, at  

 der i registret opgives en adresse ("domicil"), "c/o"  

 eller "bei" eller lignende.
Ved gennemsyn af "Schweizerisches  

 Ragionenbuch" kan det konstateres, at advokater og revisorer  

 erhvervsmæssigt forvalter domicilselskaber, og at der på nogle kontoradresser  

 findes registreret et større antal domicilselskaber.
2.3. Regnskaber m.v.
Hvis der betales minimale skatter i Liechtenstein  

 eller Schweiz, er det et indicium for, at der er tale om et Sitzunternehmen  

 eller et domicilselskab, der ikke må drive virksomhed i skattelylandet, se  

 herom nedenfor under 9.1. Udtrykket "domicilselskab" er en teknisk  

 betegnelse i den schweiziske skattelovgivning.
Bestemmelserne om  

 selskabskonstruktionen varierer fra kanton til kanton, men normalt menes der  

 hermed et selskab, hvis indkomst hidrører fra kilder uden for Schweiz.
I de  

 fleste kantoner (især i Zug) nyder domicilselskaber særlige  

 skatteprivilegier, f.eks. betales der ikke kantonal eller kommunal  

 indkomstskat, men alene en ubetydelig formueskat af indbetalt kapital.  

 Derimod betales føderal indkomstskat, såkaldt "Wehrsteuer" 8%. Der  

 må i øvrigt søges fremskaffet så mange oplysninger som muligt for at  

 sandsynliggøre, at der ikke drives virksomhed i skattelylandet - f.eks. at  

 der ikke udbetales lønninger, ikke er kontorhold, selvstændig telefon eller  

 telex i skattelylandet - samt fremskaffes oplysninger om aktionærer og  

 ledelse i skattelyselskabet.
Regnskabet for skattelyselskabet kan søges  

 fremskaffet enten hos Nationalbanken eller fra en aktionær  

 (hovedaktionær/dominant). Hvis man kommer til det resultat, at der ikke har  

 været aktiviteter i skattelylandet, men at virksomheden er foregået i  

 Danmark, vil regnskaberne fra skattelyselskabet være et udmærket udgangspunkt  

 for en opgørelse over indtægter, der uberettiget er holdt uden for beskatning  

 i Danmark.
2.4. Hjemtagelse af overførte beløb 2.4.1. Lån Danske skattesubjekters lån, mellemregningskonti m.v. hos  

 skattelyselskaber eller lån i bank i skattelyland kan indicere, at der er  

 foretaget overførsler til skattelylandet.
En måde at hjemføre midler på er -  

 med sikkerhed i de skattefrit overførte midler - at optage banklån i  

 skattelylandet.
Banken forlanger f.eks. 1% mere i rente, end sikkerheden  

 afkaster.
I de danske regnskaber fremtræder lånene som normale banklån, og de  

 danske virksomheder udgiftsfører den fulde rente.
Lån hos et skattelyselskab  

 eller mellemregning med samme kan ved nærmere efterforskning vise sig at være  

 lån hos et selskab, som den danske skatteyder selv behersker.
Lånet kan give  

 et fingerpeg om, i hvor stort omfang der finder overførsel sted af midler til  

 skattelyselskabet.
Man kan anmode om dokumentation for gælden til  

 skattelyselskabet.
En sådan dokumentation er ofte ikke fyldestgørende, men  

 kan afsløre, at dokumentationen er underskrevet af den danske skatteyder,  

 eller af en advokat, der kendes som administrator af domicilselskaber.
Selv  

 om dokumentation for et sådant banklån ikke oplyser noget om, at der er  

 stillet fuld sikkerhed for lånet, kan dette være tilfældet.
En høj rente,  

 f.eks. på lån optaget i Schweiz, kan også give anledning til nærmere  

 undersøgelse.
2.4.2. Hjemtagelse af overskud Opsamlede midler kan hjemtages som  

 udlodning til beskatning på et gunstigt tidspunkt, senere end tidspunktet for  

 den egentlige erhvervelse.
Der er her anledning til at undersøge de foretagne  

 skatteberegninger.
3. Metoder til overførsel af indkomst til  

 skattelylande 3.1. Provisioner Der kan være tale om salgsprovisioner fra andre  

 virksomheder, som rettelig tilkommer en dansk skatteyder, men som indbetales  

 til skattelyselskabet i stedet for til skatteyderen.
Der findes eventuelt  

 kontrakter eller andet bevismateriale mellem virksomhederne og den danske  

 skatteyder om provisionerne.
Der kan også være tale om provisioner, der  

 udgiftsføres i f.eks. et dansk aktieselskab til dets selskab i Liechtenstein  

 eller Schweiz uden reel baggrund for ydelse af provision, idet  

 skattelyselskabet ikke har ydet nogen salgsindsats eller anden aktivitet i  

 forbindelse med erhvervelsen af provisionerne.
Salgsprovisioner fra  

 uafhængige virksomheder til skattelyselskaber kan fremgå af korrespondance  

 hos en skatteyder her i landet.
Provisioner til eget selskab i skattelyland  

 kan konstateres direkte ved gennemgang af bogføringen hos den danske  

 skatteyder.
Ved ligning og gennemgang af erhvervsdrivendes regnskaber kan man  

 støde på udbetalinger af provision til skattelyselskaber, som ved nærmere  

 undersøgelser viser sig at være provision, der tilkommer danske skatteydere.  

 I sådanne tilfælde kan skattemyndighederne enten selv opgøre, hvor meget der  

 er overført til skattelyselskaber, eller udbede sig kontoudskrifter over  

 provisionerne fra den erhversdrivende.
Såfremt der af et selskab i et  

 skattelyland udbetales provisioner til personer bosat uden for skattelyet,  

 udskrives oplysningsseddel herom.
Statskattedirektoratet formidler den videre  

 ekspedition.
Selvangiver en skatteyder provisioner fra et skattelyselskab,  

 kan en dyberegående undersøgelse vise, at der dels er tale om yderligere  

 provisioner eller andre indtægter, der tidligere er overført til  

 skattelyselskabet, dels er tale om forskydning i tid med hensyn til  

 indtægtsføringen for den danske skatteyder.
3.2. Omfakturering Omfakturering kan f.eks. finde sted dels ved køb, hvor  

 skattelyselskabet indkøber råvarer med rabet, men viderefakturerer til  

 aftager i Danmark uden rabet, eller således, at et herværende selskab  

 fakturerer salg til skattelyselskabet til for lav pris, hvorefter dette  

 selskab viderefakturerer til aftalt pris til den egentlige aftager.
Den  

 faktiske levering af varerne sker ofte direkte fra leverandøren til Danmark  

 eller fra Danmark til aftageren.
I adskillige tilfælde foregår  

 fakturaudskrivningen i Danmark, selv om det fremtræder, som om den var  

 foretaget i skattelyselskabet.
Ved gennemlæsning af fakturaer, der fremtræder  

 som udskrevne i skattelylandet, kan man måske konstatere, at ordvalget er  

 dansk, at der er anvendt danske skrivemaskintyper f.eks. y æ ø for tysk y, at  

 der ikke findes folder på papiret e.l., eller at man kan finde blanke  

 fakturasæt for skattelyselskabet hos den danske skatteyder.
Altsammen  

 omstændigheder der tyder på, at udskrivningen af skattelyselskabets fakturaer  

 har fundet sted i Danmark.
Endelig kan der være bogført udgifter i et dansk  

 selskab til trykning af fakturaer med tekst på et fremmed sprog og med  

 angivelse af skattelyselskabets adresse m.v., eller bogtrykkerens navn kan  

 være påtrykt formularerne.
Det må påses, om forsendelse af varer sker i  

 overensstemmelse med faktureringen.
Oplysning herom kan fås ved eftersyn af  

 fakturaers toldafstempling, ved gennemsyn af speditørafregninger, fragtbilag  

 e.l.
Ved gennemgang af korrespondance kan man f.eks. konstatere, at det  

 danske skattesubjekt (og ikke selskabet i skattelylandet) over for sælgeren  

 har stillet sikkerhed for varens betaling.
Kalkulationer kan efterprøves for  

 at undersøge, om der anvendes samme princip for prisfastsættelse over for  

 skattelyselskabet som over for andre.
I grelle tilfælde er det konstateret,  

 at der sælges med tab til skattelyselskabet.
3.3. Fiktive fakturaer De fakturaer, der er set af denne art, har været  

 udstedt af skattelyselskaber, som ikke har nogen direkte tilknytning til den  

 danske skatteyder.
Fakturaerne har været anvendt af danske skatteydere som  

 dokumentation for bogførte udgifter, som ikke havde nogen bund i  

 virkeligheden.
Fakturabeløbet kan være indsat i et skattelyland på en  

 bankkonto tilhørende den danske skatteyder.
Der kan være tale om påståede  

 konsulenthonorarer, honorarer for rationaliseringsopgaver,  

 markedsundersøgelser o.l.
Anvendelse af en konsulent eller en  

 rationaliseringsekspert fra et skattelyland kan give anledning til, at  

 skatteyderen afæskes en forklaring herom.
Man kan indhente oplysninger om det  

 fakturaudstedende selskab, udbede sig korrespondance, indhente oplysninger  

 om, hvad der er præsteret for ydelsen, samt om, hvilke resultater der kan  

 påvises af eksperternes arbejde.
Endelig kan det eventuelt påvises, at  

 betalingen er indsat på den danske skatteyders navn i en bank i  

 skattelylandet.
3.4. Under- eller overfakturering Ved overfakturering anmoder det danske  

 skattesubjekt leverandøren om at udskrive fakturaerne til overpriser og om at  

 indsætte forskellen mellem de faktiske priser og overpriserne på en bankkonto  

 i et skattelyland.
Det omvendte er tilfælde med underfakturering, hvor  

 aftalen indgås med aftageren.
Bliver man opmærksom på sådanne forhold, kan  

 statsskattedirektoratet foranledige oplysninger indhentet fra udlandet.
3.5. Udeholdte indtægter fra udlandet I nogle tilfælde har man ladet  

 indtægter fra enkelte aftagerlande eller vedrørende enkelte varegrupper tilgå  

 skattelyselskabet, selv om der ikke foregår virksomhed i skattelylandet.
Både  

 køb, salg og omkostninger indgår i skattelyselskabets regnskab, således at  

 det ser ud, som om der foregår virksomhed i skattelylandet.
Indtægter i form  

 af patent- og licensafgifter, royalties og renter findes ofte opsamlet i  

 skattelyselskaber.
Man må ved en forundersøgelse søge flest mulige  

 oplysninger fremskaffet.
Herefter tages stilling til, om det er  

 hensigtsmæssigt, at rette yderligere forespørgsel til skatteyderen, eller om  

 en ransagning må anses for påkrævet.
Det er forekommet, at en henvendelse til  

 skatteyderen har medført, at materiale er bortskaffet, hvorved en senere  

 gennemført ransagning forspildtes.
Anmodning om ransagning rettes til  

 statsskattedirektoratet.
4. Korrektion af indkomstoverførsler mellem forbundne  

 skattesubjekter Aftaler, der indgås mellem uafhængige parter vil normalt ikke  

 kunne tilsidesættes skattemæssigt.
Aftaler, der indgås mellem indbyrdes  

 afhængige parter (hovedaktionærer/selskaber, koncernforbundne selskaber,  

 forældre og børn), kan tilsidesættes skattemæssigt, hvis vederlaget ikke  

 svarer til ydelsens værdi i almindelig handel.
Det er fastslået, at der er  

 hjemmel til korrektion af personers eller selskabers indkomst i tilfælde,  

 hvor der er etableret unormale forretningsvilkår.
Hjemmelen hertil må søges i  

 statsskattelovens §§ 4 og 6. Se også selskabsskattelovens § 12.
4.1. Indkomstoverførsel mellem indenlandske skattesubjekter På baggrund af  

 retspraksis om indkomstoverførsler mellem indenlandske personer/selskaber og  

 omvendt, kan det fastslås, at korrektion kan foretages, såfremt parterne uden  

 forretnings- eller driftsmæssig baggrund på vilkårlig måde har overført  

 indkomst fra et skattesubjekt til et andet.
UfR 1960. 535  

 "Havnemølledommen": Et aktieselskab, der dels drev et mølleri og  

 dels et korntørreri, bortforpagtede tørreriet til et interessentskab, der  

 bestod af de samme personer, som ejede aktierne i selskabet.
Aftalen var  

 udformet således, at selskabet afholdt alle omkostninger, der var forbundet  

 med korntørreriets drift, medens interessentskabet til selskabet svarede en  

 afgift, der var baseret på omsætningen.
Den driftmæssige risiko var derfor  

 fortsat selskabets.
Højesteret statuerede, at interessenternes indtjening  

 havde passeret selskabets økonomi og derefter var udloddet fra selskabet.  

 Højesteret tiltrådte samtidig det af landsskatteretten anførte, hvorved der  

 var lagt vægt på, at udlejningen af korntørreriet ikke kunne antages at have  

 en almindelig forretningsmæssig baggrund, at der ikke havde ligget  

 driftsmæssige hensyn bag udskillelsen af korntørreriet, samt at der ved  

 oprettelsen af interessentskabet var søgt opnået en udbytteudbetaling til  

 aktionærerne uden erlæggelse af selskabsskat.
Som et eksempel fra praksis kan  

 også nævnes landsskatteretskendelse af 29. august 1977 (LSR I 1973 nr. 3). I  

 landsskatteretskendelsen henvises til den i UfR 1975/788 gengivne  

 højesteretsdom.
Det udtales i højesterets præmisser: "at den  

 omstændighed, at forretningsmæssige dispositioner udelukkende eller dog  

 delvis har skattemæssigt sigte, ikke i almindelighed medfører deres  

 ugyldighed".
4.2. Indkomstoverførsel fra dansk til udenlandsk skattesubjekt Her  

 behandles alene tilfælde, hvor der er sket indkomstoverførsel fra et dansk  

 skattesubjekt til et af dette afhængigt udenlandsk skattesubjekt.
Disse  

 tilfælde kan opdeles således: 1. Det udenlandske skattesubjekt har  

 selvstændig forretningsmæssigt begrundet eksistens i relation til det danske  

 skattesubjekt (4.2.1.). 2. Det udenlandske skattesubjekt har ikke en  

 selvstændig forretningsmæssigt begrundet eksistens i relation til det danske  

 skattesubjekt (4.2.2.).
4.2.1. Korrektion af indkomstoverførsler når det udenlandske skattesubjekt  

 har selvstændig forretningsmæssigt begrundet eksistens i relation til det  

 danske skattesubjekt 4.2.1.1. Korrektionen Der kan alene blive tale om at korrigere aftalte  

 priser i varehandel, overdragelsesvederlag o.a., medens dispositionerne som  

 sådan ikke anfægtes.
Foreligger der over- eller undervurderede ydelser, er  

 der praksis - baseret på fortolkningen af statsskattelovens §§ 4 og 6 og  

 bestemmelsen i selskabsskattelovens § 12 - for, at aftaler imellem indbyrdes  

 afhængige parter kan tilsidesættes skattemæssigt.
En sådan tilsidesættelse af  

 aftaler er i overensstemmelse såvel med principperne i OECD modelkonvention  

 af 1977 til overenskomster om undgåelse af dobbeltbeskatning art. 9 som med  

 principperne i de mellem Danmark og fremmede lande indgåede  

 dobbeltbeskatningsaftaler f.eks. bestemmelserne i artikel 9, 11 stk. 5 og 2,  

 stk. 4 i den mellem Schweiz og Danmark indgåede overenskomst.
Vurderingen af  

 en ydelses værdi i almindelig handel er i praksis vanskelig og kræver indsigt  

 i handelsforhold og prisafregninger.
Dette er en af årsagerne til, at der i  

 praksis skal foreligge ret grelle forhold, før der gribes ind fra  

 skattemyndighedernes side.
Hertil kommer, at parternes indbyrdes forhold og  

 hensigterne med transaktionerne kan være så uigennemsigtige, at de gennem  

 lang tid undgår skattemyndighedernes opmærksomhed.
4.2.1.2. De skattemæssige konsekvenser af en tilsidesættelse af de aftalte  

 priser Det danske skattesubjekt skal ved indkomstopgørelsen medregne køb og  

 salg af varer, tjenesteydelser m.v. til korrigerede priser, dvs. til de  

 priser, som ville være anvendt, såfremt handelen var sket mellem uafhængige  

 parter ("i armslængde"). Er det danske skattesubjekt et  

 hovedaktionærselskab, er det statsskattedirektoratets opfattelse, at de  

 midler, der er udført til udlandet, og som hovedaktionæren(erne) har haft  

 dispositionsret over, anses som maskeret udlodning og beskattes efter de  

 almindelige retningslinier herfor.
Ligningsrådet har ved transaktioner af  

 denne art mellem her i landet skatteansatte - hvor der ikke foreligger  

 skatteunddragelseshensigt - efter anmodning tilladt omgørelse af  

 dispositioner af den her omhandlede art.
Spørgsmålet om, i hvilket omfang der  

 kan statueres maskeret udlodning, er berørt i en dom afsagt af retten i  

 Gentofte den 21. juni 1971 gengivet i "Domme i skattesager III" nr.  

 752. I denne sag var en direktør tiltalt for dels personligt og dels i de af  

 ham ejede og kontrollerede aktieselskaber at have begået bl.a. overtrædelse  

 af straffeloven, valutalovgivningen, kildeskatteloven og skattekontrolloven.  

 Skatteyderen kontrollerede bl.a. et forlag, der i aktieselskabsform drev  

 virksomhed med køb og salg af pornografiske bøger og hæfter.
De udeholdte  

 indtægter fra dette forlag var opgjort til 5 millioner.
Skatteyderen var for  

 dette forhold tillige tiltalt for mandatsvig, men blev frifundet herfor, idet  

 retten fandt, at mandatsvig var udelukket, når der forelå identitet mellem  

 forlagsaktieselskabet og skatteyderen.
Derimod fulgte retten  

 ligningsmyndighederne i deres opfattelse af, at de i forlaget tilegnede  

 værdier måtte anses som maskeret udbytte, således at de udeholdte beløb  

 skulle beskattes hos både selskabet og skatteyderen.
4.2.2. Korrektion af indkomstoverførsler til udenlandske skattesubjekter  

 når det udenlandske skattesubjekt ikke har en selvstændig forretningsmæssigt  

 begrundet eksistens i relation til det danske skattesubjekt Det skal  

 indledningsvis præciseres, at det i det efterfølgende forudsættes, at der er  

 tale om selskaber, der er lovligt etableret i henhold til domicillandets  

 lovgivning.
For skattemæssigt at tilsidesætte transaktioner med udenlandske  

 skattesubjekter, der ikke udøver nogen forretningsmæssig virksomhed i  

 relation til omsætningen med det danske skattesubjekt, kræves kendskab til  

 domicillandenes lovgivning, herunder bestemmelser om stiftelse, organisation,  

 kapitalgrundlag og beskatning.
4.2.2.1. Begrundelse for at frakende selvstændig forretningsmæssig  

 eksistens Begrundelsen for skattemæssigt at frakende et udenlandsk selskab  

 dets selvstændige forretningsmæssige eksistens i forhold til det danske  

 skattesubjekt er oftest, er der er tale om et "postboksselskab",  

 dvs. et selskab, som normalt ikke har egne kontorer eller eget personale,  

 ikke udfører forretninger i det pågældende land, og hvor tilknytningen til  

 domicillandet alene består i en adresse hos en administrator.
Det må påvises  

 eller sandsynliggøres, at der ikke findes et egentligt driftssted i  

 skattelylandet, og at alle betydende aktiviteter foregår uden for  

 skattelylandet.
Er det udenlandske skattesubjekt en personlig virksomhed,  

 herunder et kommanditselskab, er begrundelsen for at frakende dets  

 selvstændige forretningsmæssige eksistens i forhold til det danske  

 skattesubjekt som for selskabers vedkommende, at der ikke findes et fast  

 driftssted i udlandet.
4.2.2.2. Det skattemæssige konsekvenser af at frakende udenlandske  

 skattesubjekter deres selvstændige forretningsmæssige eksistens Transaktioner  

 mellem det danske skattesubjekt og det udenlandske tilsidesættes som ikke  

 eksisterende skattemæssigt set, hvilket kan få betydning for såvel  

 indkomstopgørelsen som formue-/egenkapitalopgørelsen for det danske  

 skattesubjekt.
I indkomstopgørelsen, for det danske skattesubjekt medregnes  

 under anvendelse af danske skatteregler indkomst oppebåret af det udenlandske  

 skattesubjekt, dvs., at den tilbageførte indkomst anses indtjent i Danmark,  

 og der er herefter ikke grundlag for ved skatteberegningen at give lempelse  

 for skatter betalt i udlandet, hverken i henhold til ligningslovens § 33  

 eller i henhold til indgåede dobbeltbeskatningsoverenskomster.
I  

 formue-/egenkapitalopgørelsen for det danske skattesubjekt medregnes  

 ligeledes efter danske skatteregler aktiver og passiver, som alene  

 regnskabsmæssigt er placeret hos det udenlandske skattesubjekt.
Hvis det  

 udenlandske skattesubjekt bringes til ophør i forbindelse med tilbageførsel  

 af opsamlet indkomst, vil grundformuen normalt kunne hjemtages uden  

 skattemæssige konsekvenser.
Er det danske skattesubjekt et  

 hovedaktionærselskab, og har hovedaktionæren(erne) haft dispositionsret over  

 de midler, der er overført til udlandet, statueres maskeret udlodning efter  

 de almindelig retningslinier herfor.
Foreligger der  

 skatteunddragelseshensigt, meddeles ikke tilladelse til omgørelse.
I relation  

 til spørgsmålet om den skattemæssige behandling af indkomstoverførsler, hvori  

 personer og selskaber er indblandet, er der 3 muligheder: 1. beskatning af  

 det danske selskab alene 2. beskatning af hovedaktionæren alene 3. beskatning  

 af både det danske selskab og hovedaktionæren (dobbeltbeskatning) Der bør af  

 skattemyndighederne normalt søges gennemført en dobbeltbeskatning, således  

 som skitseret under punkt 3. Der lægges herved vægt på, at der må antages at  

 være tilsigtet en indkomstoverførsel til et skattelyland, hvor  

 hovedaktionæren senere i kraft af sin indflydelse - og på et hvilket som  

 helst tidspunkt - vil kunne hæve disse midler uden virkning for  

 indkomstansættelsen i Danmark.
Fra praksis kan nævnes, at beskatning af såvel  

 det danske hovedaktionærselskab som dettes hovedaktionær er accepteret ved  

 Århus by- og herredsretsdom af 29. august 1979, hvilken afgørelse er  

 stadfæstet af Vestre Landsret den 7. februar 1980. Ved korrektion af den  

 danske skattepligtige indkomst i de ovenfor nævnte tilfælde, er der mulighed  

 for skatteyderen for - eventuelt via skattedepartementet at ansøge om  

 tilbagebetaling af for meget betalte skatter i udlandet.
5. Ansvarsspørgsmålet Det er nærliggende at antage, at  

 hovedaktionæren alene har haft til hensigt at overføre midler, som er  

 indtjent i et dansk selskab, til et selskab i udlandet - som hovedregel uden  

 selvstændig aktivitet - og at der hermed foreligger en overtrædelse af  

 skattekontrollovens § 13 eller straffelovens § 289. Der har til dato kun  

 været behandlet den foran omtalte sag fra Århus, i hvilken ansvarsspørgsmålet  

 i forbindelse med overførsel af indkomst til udlandet er afgjort ved  

 domstolene.
Direktoratet indstillede i denne sag til anklagemyndigheden, at  

 der rejstes tiltale mod hovedaktionæren for overtrædelse af straffelovens §  

 289, jf. skattekontrollovens § 13, stk. 1, ved at have ladet overføre  

 indkomster til et af ham i Liechtenstein ejet selskab, der ikke kan anses at  

 have udøvet egentlig selvstændig forretningsmæssig virksomhed.  

 Anklagemyndigheden tiltrådte direktoratets opfattelse, og skatteyderen blev  

 fundet skyldig i overensstemmelse med anklageskriftet.
For tiden verserer en  

 tilsvarende sag ved Københavns Byret.
6. Sagsbehandlingen I sager om indkomstoverførsler til  

 udenlandske skattesubjekter i skattelylande fremføres det ofte over for  

 skattemyndighederne, at transaktionerne er gyldige i skattemæssig henseende.  

 Følgende argumenter ses fremført til støtte herfor: 1) Selskabsstiftelse i  

 skattelylande er godkendt af Danmarks Nationalbank i forbindelse med  

 overførsel af kapital ved selskabets stiftelse. 2) Nationalbanken opstiller  

 strenge betingelser for at give tilladelse til, at der udføres kapital til  

 selskabsstiftelsen, herunder at der er hjemtagelsespligt for overskud samt  

 pligt til regnskabsaflæggelse over for Nationalbanken, dvs., at der er sat  

 snævre grænser for, hvor store midler der vil kunne opsamles i udenlandske  

 selskaber, ligesom reglerne sikrer de danske myndigheder kontrol over  

 selskabernes udenlandske regnskaber. 3) Udlodning/udbytte fra et selskab i et  

 skattelyland til en herboende hovedaktionær skal selvangives i Danmark og  

 indgå i pågældende aktionærs danske skattepligtige indkomst. 4) I nogle  

 situationer har toldmyndighederne godkendt transaktioner i og med, at der er  

 opkrævet moms af vareudvekslinger mellem det danske og det udenlandske  

 selskab.
Disse argumenter er imidlertid i sig selv uden betydning.
Sagernes  

 karakter og størrelse forventes at medføre, at statsskattedirektoratet  

 inddrages i sagsbehandlingen.
I det omfang sagerne ikke kan skaffes  

 tilstrækkeligt oplyst ved hjælp af materiale, der beror her i landet, er det  

 således nødvendigt, at statsskattedirektoratet medvirker til at indhente  

 oplysninger i udlandet, herunder bilag og specifikationer til det udenlandske  

 selskabs regnskaber.
Erfaringer fra verserende sager viser, at det kan være  

 hensigtsmæssigt, at skattemyndighederne på et tidligt tidspunkt benytter sig  

 af hjemmelen i skattekontrollovens § 22 til at anmode politiet om bistand til  

 ransagning og sikring af beviser.
Der udfærdiges detaljerede  

 revisionsrappporter.
Der afsiges ikke kendelser uden efter aftale med  

 statsskattedirektoratet.
7. Overtrædelser af valutalogivningen I forbindelse  

 med overførsel af penge m.v. mellem landene kan der forekomme overtrædelser  

 af valutalovgivningen.
I det omfang skattemyndighederne bliver opmærksom  

 herpå under sagernes behanding, bør Danmarks Nationalbank underrettes.  

 Nedenfor i bilag 2 findes en kortfattet oversigt over regler om betaling til  

 og fra udlandet m.v.
En mere omfattende redegørelse for gældende  

 valutabestemmelser er givet af prokurist C.
Freiberg Jensen, Danmarks  

 Nationalbank i to artikler i Revision og Regnskabsvæsen 1979 s. 487 ff og s.  

 534 ff.
8. Samarbejde med toldvæsenet Med henblik på  

 opklaringsarbejdet vedrørende skatteunddragelse ved transaktioner med  

 udlandet, er der imellem statsskattedirektoratet og direktoratet for  

 toldvæsenet truffet aftale om, at toldvæsenet indsamler oplysninger om bl.a.  

 fakturering af rabet, provision, leasingafgift, lejebetaling, reklametilskud,  

 administrationshonorar, konsulenthonorar og lignende til modtagere i  

 skattelylande.
Endvidere vil toldvæsenet notere oplysninger om leverandører  

 med hjemsted i Schweiz eller Liechtenstein, såfremt adressen indeholder  

 "c/o", "bei" eller lignende.
Distriktstoldkamrene er  

 underrettet herom den 4. februar 1980.
9. Nogle virksomhedsformer i to skattelylande 9.1. Schweiz Interessentskaber, kommanditselskaber og aktieselskaber.
Af  

 disse kan alene aktieselskabet opnå skatteprivilegium som domicil- eller  

 holdingselskab, medens interessentskabet og kommanditselskabet kan anvendes  

 som basiselskaber i international handel, men uden skatteprivilegium.
De  

 krav, der i henhold til schweizisk lovgivning opstilles for, at et selskab  

 kan opnå det såkaldte domicilprivilegium, indebærer, at selskabet kan drive  

 virksomhed i Schweiz, men ikke fra egne lokaler og ikke med schweiziske  

 kunder eller leverandører, dvs., at alene international virksomhed kan  

 udøves.
Dette betyder ikke, at transaktioner imellem et dansk  

 skattepligtssubjekt og et domicilselskab i Schweiz uden videre kan  

 tilsidesættes som skattemæssigt ikke eksisterende allerede af den grund, at  

 der er tale om et domicilselskab.
Der må foretages en konkret vurdering af  

 transaktionernes art, herunder om den i Schweiz påståede virksomhed faktisk  

 foregår der, f.eks. administration af en patentrettighed.
Tilsidesættelse kan  

 alene ske, hvis der ikke udøves virksomhed i Schweiz.
I så fald skal den  

 indkomst, som regnskabsmæssigt er placeret i det schweiziske domicilselskab,  

 medregnes ved indkomstopgørelsen her i landet.
9.2. Liechtenstein Danskejede virksomheder i Liechtenstein omfatter typisk  

 aktieselskaber og Anstalt'er, som har status af domicilselskaber.
De krav,  

 der i henhold til liechtensteinsk skattelovgivning opstilles, for at et  

 selskab skal kunne opnå skatteprivilegium som domicilselskab, indebærer, at  

 selskabet er afskåret fra at udøve handelsmæssig eller anden kommerciel  

 virksomhed i Liechtenstein.
Selskabet fungerer som  

 "postkasseselskab" med adresse hos en administrator, som  

 repræsenterer det over for de liechtensteinske myndigheder.
Selskabet kan, i  

 modsætning til de schweiziske selskaber med domicilprivilegium, have egne  

 kontorer.
Hans Westerberg J.
Sandgren Bilag 1 OPLYSNINGER OM SELSKABER I  

 UDLANDET Blanketten udfyldes med x'er og med eventuelle overstregninger.
1. Navne på medlemmer af bestyrelse og direktion 2. Navne på revisor og evt. befuldmægtigede 3. Oplysning om ejerforholdet til aktierne 4. Oplysning om selskabet disponerer over egne lokaler  

 og har eget personale 5. Selskabskapitalens størrelse 6. Beskrivelse af selskabets virksomhed 7. Oplysning om selskabet er et domicilselskab 8. Andre oplysninger 9. Andre Oplysninger 10. Særlige forhold, f.eks. nødvendigt at skaffe  

 oplysninger meget hurtigt Vedrørende j.nr.
Rekvireret d.
Af Selskabets navn og hjemsted Bilag 2 NATIONALBANKEN Anmeldelser.
Tilladelser.
Vilkår I valutabekendtgørelsen (handelsministeriets bekendtgørelse nr. 118 af 12.  

 marts 1973 senest ændret ved bekendtgørelse nr. 335 af 20. juni 1978) findes  

 bestemmelser, der skal iagttages ved etablering og drift af  

 erhvervsvirksomhed i udlandet.
De gældende valutabestemmelser findes samlet i  

 "Valutabestemmelser for de autoriserede valutahandlere", der  

 udgives af Danmarks Nationalbank.
Nærmere oplysninger om valutabestemmelserne  

 kan i øvrigt foruden i Nationalbanken indhentes hos de autoriserede  

 valutahandlere (postgirokontoret, de fleste banker samt visse sparekasser og  

 fondsbørsvekselerere).
 Nedenfor bringes en kortfattet oversigt vedrørende betalinger til og fra  

 udlandet og direkte investering i udlandet.
1. Betalinger a.
Fra udlandet: Skal anmeldes, når  

 værdien overstiger 5.000 kr. b.
Til udlandet: Skal anmeldes, når værdien  

 overstiger 5.000 kr.
Anmeldelse skal foretages, inden betalingen effektueres.  

 Afvikling af mellemværender ved modregning kan ske uden anmeldelse, såfremt  

 summen af tilgodehavender i udlandet, der ophører ved modregningen, ikke  

 overstiger 40.000 kr. pr. måned.
2. Direkte investering i udlandet f.eks.  

 selskabsstiftelse Ved direkte investering forstås, at investeringen foretages  

 med henblik på varig økonomisk forbindelse mellem investor og den udenlandske  

 virksomhed.
Investor skal gennem investeringen opnå, opretholde eller udbygge  

 adgang til udøvelse af væsentlig indflydelse på ledelsen af den udenlandske  

 virksomhed.
Heraf følger, at kommanditistindskud ofte ikke er direkte  

 investering.
Ved "væsentlig indflydelse" forudsættes normalt, at  

 investor ejer mindst 10% af selskabets kapital med tilhørende stemmeret.
 Den økonomiske forbindelse mellem investor og den udenlandske virksomhed  

 betragtes som varig, hvis investeringen må påregnes opretholdt i mindst 5 år.
Investeringen kan gennemføres uden tilladelse fra Nationalbanken, såfremt  

 de samlede direkte investeringer fra valutaindlændinge ikke overstiger  

 200.000 kr. pr. kalenderår til samme udenlandske erhvervsvirksomhed.
Om  

 afgivelse af erklæring, se nedenfor.
Hvis investeringen foretages i en  

 erhvervsvirksomhed, der udelukkende eller i væsentlig grad har til formål at  

 drive virksomhed ved kapitalanlæg eller finansiering i udlandet, kræves  

 Nationalbankens tilladelse uanset beløbsstørrelse.
 Uden anmeldelse kan koncernlån til datterselskab i udlandet ydes med  

 indtil 200.000 kr. pr. kalenderår, og driftstilskud kan tilføres, når dette  

 sammen med koncernlån og eventuel overført egenkapital ikke overstiger  

 400.000 kr. pr. kalenderår.
Anvendelse af overskud i udenlandsk selskab Såfremt der ikke er fastsat særlige bestemelser i en tilladelse til  

 selskabsstiftelse, kan overskud også over 200.000 kr. pr. kalenderår frit  

 anvendes til investeringer inden for det af Nationalbanken eller  

 valutabestemelserne tilladte formål, jf. hertil forbudet mod i væsentlig grad  

 at drive virksomhed med kapitalanlæg eller finansiering i udlandet.
Udloddes  

 overskuddet som udbytte, skal dette hjemtages her til landet, når udbyttet er  

 deklareret på grundlag af det godkendte årsregnskab.
Kontrol.
Vilkår Nationalbankens tilladelser kan indeholde vilkår, f.eks. en nærmere  

 præcisering af rammerne for det udenlandske selskabs virksomhed og krav om,  

 at resultatopgørelse og balance indsendes til Nationalbanken.
 En tilladelse kan være forsynet med vilkår om skærpet hjemførelsespligt,  

 dvs., at årets bruttofortjeneste med fradrag af driftsomkostninger og  

 eventuelle lovpligtige reservefondshenlæggelser skal deklareres som udbytte  

 og hjemføres her til landet senest 3 måneder efter udløbet af det pågældende  

 regnskabsår.
Formularen "Erklæring om direkte investering i udlandet" (gul)  

 skal afgives til Nationalbanken, uanset om investeringen er over eller under  

 200.000 kr.
Et eksemplar er vedlagt som bilag 3.
 Såfremt investeringen kræver tilladelse fra Nationalbanken, tjener  

 erklæringen som ansøgning.
Bilag 3, side 5 VEJLEDNING DIREKTE INVESTERING I UDLANDET Afgivelse af erklæring og betalingsanmeldelse.
Erklæring skal afgives gennem en autoriseret valutahandler til Danmarks  

 Nationalbank af investor.
Hvis flere indenlandske investorer samtidg  

 foretager investering i den udenlandske virksomhed, afgives erklæring af hver  

 enkelt investor.
Der skal dog ikke afgives erklæring ved ydelse af  

 driftstilskud, bortset fra driftstilskud til filialer.
Medmindre erklæringen skal anvendes som ansøgning og derfor indsendes  

 forinden transaktionen, afgives erklæringen i forbindelse med selve den  

 direkte investering, uanset tidspunktet for dennes berigtigelse, og  

 tidspunktet for afgivelsen afhænger derfor af investeringens form Ved  

 etablering af et udenlandsk selskab eller filial skal erklæringen afgives,  

 senest når selskabet eller filialen begynder at drive virksomhed (f.eks.  

 anskaffer driftsmidler, optager lån, ansætter personale eller lejer eller  

 køber fast ejendom). Ved erhvervelse af egenkapital i en bestående  

 erhvervsvirksomhed i udlandet skal erklæringen afgives ved erhvervelsen.
Ved  

 forhøjelse af egenkapital i en udenlandsk erhvervsvirksomhed skal erklæringen  

 afgives ved forhøjelsen.
Ved erhvervelse af fondsaktier o.lign. skal  

 erklæringen afgives ved erhvervelsen.
 Ved investering i et interessentskab eller lignende selskab med personligt  

 ansvar skal i erklæringens punkter 1, 4 og 5 gives oplysning om dette  

 selskab, hvorimod oplysningerne i punkt 2 vedrører den filial, der betragtes  

 som deltager i interessentskabet.
Erklæringen skal afgives i 2 underskrevne eksemplarer.
Begge eksemplarer  

 skal i punkt 8 attesteres af en autoriseret valutahandler eller indeholde en  

 bevillingspåtegning fra Danmarks Nationalbank.
Det ene eksemplar af  

 erklæringen tilbageleveres til investor.
En af en valutahandler attesteret eller af Nationalbanken påtegnet  

 erklæring om, at investeringen er tilladt, danner valutarisk grundlag ved  

 berigtigelsen af investering.
Erklæringen skal således indleveres til  

 valutahandleren, hvis berigtigelsen af investeringen sker ved overførsel i  

 konvertibel valuta.
I tilfælde, hvor berigtigelsen sker ved modregning eller  

 udligning under anvendelse af investors tilgodehavende hos valutaludlændinge  

 (herunder provenu af lån), skal erklæringen indsendes til Danmarks  

 Nationalbank tillige med betalingsanmeldelser, jfr. § 11, stk. 3, i  

 valutabekendtgørelsen.
Investeringens berigtigelse afskrives af  

 valutahandleren eller Nationalbanken i punkt 8.4. på erklæringen, der  

 derefter tilbageleveres til indsenderen.
Berigtigelsen af direkte investering skal ske efter de på  

 berigtigelsestidspunktet gældende valutabestemmelser.
Dog kan berigtigelse  

 ske efter de på attestationens tidspunkt gældende valutabestemmelser i en  

 periode på 6 måneder fra attestationsdatoen.
 En af en valutahandler attesteret eller af Nationalbanken bevilget  

 erklæring tjener som tilladelse til, at aktiebreve og lignende værdipapirer,  

 der udstedes i forbindelse med den direkte investering, kan indføres fra  

 udlandet.
 Udbytte: Følgende gælder i almindelighed, medmindre andet er fastsat i  

 vilkårene i en af Nationalbanken meddelt investeringstilladelse.
 Udbytte fra et selskab med begrænset ansvar er omfattet af den almindelige  

 hjemførselspligt i § 10, i valutabekendtgørelsen, og investor skal således  

 uden unødigt ophold sørge for beløbets hjemtagelse, når det er deklareret på  

 grundlag af et godkendt årsregnskab.
Hvis den udenlandske virksomhed er et selskab med personligt ansvar,  

 betragtes investeringen som foretaget gennem en filial i udlandet.
I dette  

 tilfælde og i tilfælde af, at investeringen er foretaget i en filial i  

 udlandet af den indenlandske investor, skal overskud udbetales som udbytte  

 til hovedvirksomheden (investor), der har pligt efter § 10 i  

 valutabekendtgørelsen til at hjemføre beløbet uden unødigt ophold, efter at  

 overskudddet er konstateret i et godkendt årsregnskab.
 Overdragelse af formueværdier, der repræsenterer direkte investering i  

 udlandet.
 Sådanne overdragelser til valutaudlændinge kræver kun tilladelse fra  

 valutamyndighederne, når overdragelsen sker på vilkår, der ikke er af  

 sædvanlig forretningsmæssig karakter, jfr. § 22 i valutabekendtgørelsen.
Ved overdragelse til valutaindlændinge skal formueværdierne også for  

 erhververen repræsentere direkte investering i udlandet, jfr. § 22, stk. 2, i  

 valutabekendtgørelsen, idet overdragelsen i modsat fald kræver tilladelse fra  

 Nationalbanken.
Betalingen skal erlægges i danske kroner her i landet, jfr. §  

 4, stk. 3, i valutabekendtgørelsen.
 Valutabekendtgørelsens §§ 19 og 21:
 § 19: "Bestemmelserne i §§ 20-22 om direkte investeringer omfatter  

 følgende dispositioner, hvorved adgang til at udøve væsentlig indflydelse på  

 ledelsen af en erhvervsvirksomhed opnås, opretholdes eller udbygges med  

 henblik på varig økonomisk forbindelse (* 1) med virksomheden:
§ 21: "Valutaindlændinge kan foretage direkte investeringer i  

 udlandet uden tilladelse fra Danmarks Nationalbank, medmindre Stk. 2.  I forbindelse med investeringen skal der gennem  

 en autoriseret valutahandler afgives en erklæring til Danmarks Nationalbank  

 om investeringens art, størrelse, berigtigelse m.v.".
 Udfyldelse af de enkelte punkter i erklæringen.
1.1. Af selskabsformen skal fremgå, om virksomheden er et selskab med  

 begrænset ansvar (aktieselskab eller lignende), et selskab med personligt  

 ansvar (interessentskab eller lignende) en filial 2. Ved investering i et selskab med begrænset ansvar  

 udgør investeringsbeløbet det af investor tegnede eller garanterede  

 egenkapitalbeløb respektive købsprisen for erhvervede egenkapitalmidler, hvad  

 enten betalingen sker straks eller senere, et selskab med personligt ansvar  

 betragtes investeringen som foretaget gennem en filial i udlandet, der  

 deltager som direkte investor i selskabet.
Investeringsbeløbet udgør  

 egenkapitalen i filialen, en filial udgør investeringsbeløbet det beløb, der  

 svarer til filialens egenkapital ved etableringen, eller det beløb, der  

 svarer til forhøjelsen af egenkapitalen.
Begreberne "filial" og  

 "egenkapital i en filial" er defineret i  

 "Valutabestemmelser".
 2.1. Nominel værdi anføres kun ved erhvervelse af aktier eller lignende og  

 ved erhvervelse til anden kurs end pari af egenkapital i et selskab med  

 personligt ansvar.
2.2. Udgør det beløb, hvormed investeringen skal berigtiges.
Fondsaktier  

 o.lign. angives til nominel værdi.
 2.3. - 2.6. Samtlige rubrikker skal udfyldes - eventuelt med 0 - af hensyn  

 til kontrollen med overholdelsen af frigrænsen.
 2.5. I dette beløb medregnes andre valutaindlændinges investeringer, der  

 foretages samtidig med nærværende.
 3.1. Ved overførsel gennem autoriseret valutahandler skal beløbet  

 afskrives på erklæringen, og der skal afgives sædvanlig grøn anmeldelse af  

 betaling til udlandet.
 3.2. - 3.4. Ved anvendelse af tilgodehavender i udlandet til brug ved  

 berigtigelsen skal erklæringen indsendes til Danmarks Nationalbank tillige  

 med betalingsanmeldelser for de udlignede beløb, jfr. § 11, stk. 3, i  

 valutabekendtgørelsen.
 4. Som kapitalindskud i selskaber med begrænset ansvar  

 anføres aktiers eller lignendes nominelle værdi. selskaber med personligt  

 ansvar anføres selskabets egenkapital, uanset at investeringen som nævnt  

 under 1. betragtes som foretaget i en filial, filialer anføres filialens  

 egenkapital. "Kapital før" og "kapital efter" skal  

 forstås som kapital før henholdsvis efter den aktuelle og eventuelle  

 samtidige investeringer.
 (* 1) Den økonomiske forbindelse mellem investor og den udenlandske  

 virksomhed betragtes som varig, hvis investeringen må påregnes opretholdt i  

 mindst 5 år.
