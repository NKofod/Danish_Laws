Fremsat den 17. marts 2009 af Simon Emil Ammitzbøll (UFG) Forslag til folketingsbeslutning om forsøg med legalisering af cannabis Folketinget opfordrer regeringen til i den kommende folketingssamling at fremsætte lovforslag og gennemføre administrative ændringer, som giver mulighed for at gennemføre et toårigt forsøg med legalisering af cannabis.
Bemærkninger til forslaget Beslutningsforslagets formål Beslutningsforslagets formål er at indføre et toårigt forsøg med legalisering af cannabis.
Ideen er at fjerne en stor del af det økonomiske grundlag for bander og rockergrupper.
 Danmark har det seneste år været vidne til en regulær krig mellem rivaliserende kriminelle bander og grupperinger.
Det skaber utryghed for borgerne, at der bliver skudt i gaderne.
Skal trygheden tilbage, skal banderne væk fra gaderne, og tilgangen til banderne skal stoppes.
Men selve det økonomiske grundlag for bandernes og grupperingernes kriminalitet må også fjernes.
Ved at legalisere cannabis kan samfundet fjerne en stor del af grundlaget for de kriminelle grupperinger.
Beslutningsforslagets gennemførelse Forslagsstilleren forestiller sig, at salg af cannabis kan foregå via apotekerne eller efter den hollandske coffee shop-model.
Samtidig med at det bliver muligt at købe cannabis, skal der målrettet oplyses om de sundhedsskadelige virkninger ved at benytte sig af stoffet.
Således kan voksne mennesker selv træffe et valg på et oplyst grundlag.
Beslutningsforslagets evaluering Forsøget skal evalueres efter 2 år.
Her skal der bl.a. ses nærmere på, hvilken effekt forslaget har haft på kriminalitetsudviklingen, så Folketinget kan tage stilling til, om legalisering af salg af cannabis skal gøres permanent, og om der i givet fald skal justeres på reguleringen af området.
Skriftlig fremsættelse Simon Emil Ammitzbøll (UFG):
 Forslag til folketingsbeslutning om forsøg med legalisering af cannabis.
(Beslutningsforslag nr.
B 135).
