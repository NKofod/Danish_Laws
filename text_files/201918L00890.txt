Ændringsforslag stillet den 3. juni 2020 Ændringsforslag til 3. behandling af Forslag til lov om ændring af lov om forbrugslånsvirksomheder, lov om markedsføring og lov om finansiel virksomhed (Opgør med kviklån m.v.) [af erhvervsministeren (Simon Kollerup)]:
Til § 1 Af erhvervsministeren:
 1) I det under nr. 7 foreslåede kapitel 4 a indsættes i § 11 b, stk. 2, nr. 2, efter »Kassekreditter« : »eller revolverende kreditter«.
[Justering af anvendelsesområdet for omkostningsloftet] 2) I det under nr. 7 foreslåede kapitel 4 a indsættes i § 11 c efter »kassekredit« : »eller en revolverende kredit«.
[Justering af anvendelsesområdet for omkostningsloftet] Bemærkninger Til nr. 1 Forslaget til § 11 b, stk. 2, nr. 2, undtager kassekreditter, der ikke skal være fuldstændig indfriet inden en dato, der er fastlagt på forhånd, fra omkostningsloftet i forslaget til § 11 b, stk. 1.
 Med ændringsforslaget foreslås det at udvide undtagelsen i § 11 b, stk. 2, nr. 2, til også at omfatte revolverende kreditter, der ikke skal være fuldstændig indfriet inden en dato, der er fastlagt på forhånd.
 Ved en revolverende kredit forstås en kreditaftale, der indeholder en trækningsret, der indrømmes forbrugeren, og hvor en hel eller delvis indfrielse af kreditten giver forbrugeren adgang til at trække på kreditten på ny.
En revolverende kredit, hvor en forbruger skal tilbagebetale det beløb, der er trukket på f.eks. et kontokort i måned 1, senest med udgangen af måned 2 for at undgå at blive pålagt rykkergebyr og eventuelle øvrige misligholdelsesomkostninger, er ikke omfattet af undtagelsen, da denne kredit har en indfrielsesfrist, der er fastlagt på forhånd.
Tilsvarende gælder revolverende kreditter, hvor en vis procentdel af kreditten løbende skal indfries, hvorfor disse heller ikke er omfattet af undtagelsen.
Til nr. 2 I medfør af den foreslåede § 11 c skal en forbrugslånsvirksomhed efter anmodning fra en forbruger ændre en kassekredit, som ikke skal være fuldstændig indfriet inden en på forhånd fastlagt dato, til en kreditaftale med afdrag.
Det foreslås, at denne bestemmelse også skal gælde revolverende kreditter, som ikke skal være fuldstændig indfriet inden en på forhånd fastlagt dato.
Der henvises til bemærkningerne til nr. 1 for en beskrivelse af, hvilke revolverende kreditter der er omfattet af den foreslåede ændring.
