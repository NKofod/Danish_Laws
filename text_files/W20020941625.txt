Ankestyrelsens principafgørelse P-3-02 om bistandstillæg - synsnedsættelse - selvhjulpen - personlig bistand. - blindetillæg Resume:
En 38-årig mand med stærk svagsynethed fik tilkendt bistandstillæg.
Ankestyrelsen lagde vægt på, at han ikke var selvhjulpen i en sådan grad, at det talte imod tilkendelse af bistandstillæg.
 Kassation:
Der er kommet nye regler på området Love:
Lov om social pension - lovbekendtgørelse nr. 615 af 26. juni 2001 - § 16, stk. 1 Vejledninger:
Socialministeriets vejledning nr. 66 af 10. marts 1998 om social pension - Sagsfremstilling:
Sagen vedrørte en 38-årig mand, der siden 1986 havde været ansat i postvæsenet på fuld tid.
På grund af sit synshandicap havde han haft et fast distrikt tilknyttet.
 Synsfeltet var på begge øjne koncentrisk indsnævret til ca. 8 grader, dog med mindre synsfelt nedadtil på højre øje.
Ansøger kunne færdes udendørs uden hjælp, i det omfang området var kendt, ellers skulle han ledsages.
Der var problemer i lokaler med dunkel belysning, hvor ledsagelse til f.eks buffet var nødvendig.
Der var desuden problemer med at købe ind, idet ansøger ikke var i stand til at orientere sig ved varehylderne, ligesom ansøger ikke var i stand til at hente datteren i børnehave.
 Sagen blev behandlet i principielt møde med henblik på afklaring af berettigelse til bistandstillæg på grund af stærk svagsynethed.
 Afgørelse:
 Ansøger havde ret til bistandstillæg efter § 16, stk. 1, i lov om social pension.
 Ankestyrelsen lagde til grund, at der er en formodning for, at betingelserne for tilkendelse af bistandstillæg efter lov om social pension § 16, stk. 1, er opfyldt, når ansøgeren har en synsnedsættelse til 1/60 eller har kikkertsyn med et synsfelt på under 10 grader.
 Ankestyrelsen fandt imidlertid, at denne formodning kunne fraviges i ganske særlige tilfælde, hvor ansøgeren på trods af ovennævnte synsnedsættelse i det væsentlige var selvhjulpen og således ikke havde et sådant behov for bistand fra seende, som forudsat for tilkendelse af bistandstillæg.
 Ankestyrelsen lagde vægt på, at ansøger led af en fremadskridende øjenlidelse med en synsnedsættelse der lå indenfor den vejledende grænse, hvorefter der var en forhåndsformodning for tilkendelse af bistandstillæg.
 Ankestyrelsen lagde endvidere lagt vægt på, at ansøger ikke ud fra de foreliggende oplysninger var selvhjulpen i en sådan grad, at tilkendelse af bistandstillæg var kontraindiceret.
