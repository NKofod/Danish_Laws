Nr BSF 145 Forslag til folketingsbeslutning om en planlagt og konsekvent udfasning af  

 brugen af pesticider i Danmark Fremsat af Steen Gade (SF) Margrete Auken (SF) Jes Lunde (SF) Anni  

 Svanholt (SF) den 6. maj 1997 For at forhindre en fortsat forurening af grundvandet opfordrer Folketinget regeringen til at fremlægge et forslag til en konsekvent plan for udfasning af pesticidforbruget i Danmark over en kortere årrække, højst 10 år.
Planen skal ses som et element i evalueringen af den eksisterende pesticidhandlingsplan.
 Planen skal bygge på forsigtighedsprincippet og indeholde:
 1. Et hurtigt og effektivt forbud mod anvendelsen af pesticider i private  

 haver.
 2. En udfasningsplan for alle statslige arealer samt for de arealer, der  

 benyttes af statsligt kontrollerede selskaber.
 3. En opstramning af forbudsproceduren og den eksisterende  

 godkendelsesordning.
 4. En øget og progressivt stigende anvendelse af afgifter på pesticider  

 med virkning fra 1998.
 5. Mulighed for, at amter og kommuner kan pålægge dyrkningsrestriktioner i  

 form af forbud mod anvendelsen af pesticider og indskrækninger i  

 gødningsanvendelsen i vandforsyningernes indvindingsoplande.
Bemærkninger til forslaget Bemærkninger til forslagets enkelte punkter Ad 1 En effektiv udfasningsplan for anvendelsen af pesticider i private haver  

 kunne rettes mod markedsføringen af pesticider til private.
Ved en hurtig  

 revision og gennemgang af de eksisterende godkendelser kunne stadig flere  

 midler over en kortere årrække blive forbudt markedsført til private.  

 Arbejdet med at ændre godkendelser til forbud kunne kombineres med en  

 progressivt stigende pesticidafgift, således at forbruget øjeblikkeligt  

 falder markant.
 Derudover kunne kommuner og amter sikres lovhjemmel til at pålægge  

 dyrkningsbegrænsninger i vandforsyningernes indvindingsoplande ud fra de  

 konsekvenser, Folketinget må drage af Drikkevandsudvalgets kommende  

 betænkning.
Ad 2 I finanslovsforståelsen mellem regeringen, SF og Enhedslisten af 19.  

 november 1996 blev det aftalt, at Skov- og Naturstyrelsens skovdrift skulle  

 omlægges i økologisk retning.
Målsætningen er et pesticid- og  

 kunstgødningsfrit statsligt skovbrug.
Ifølge denne aftale skal  

 pesticidforbruget halveres i 1997. Udviklingen hen mod et fuldstændigt  

 pesticid- og kunstgødningsfrit statsskovbrug vurderes med henblik på  

 yderligere reduktion senest år 2000. Dog skal forbruget inden år 2005 være  

 reduceret med mindst 2/3 i forhold til forbruget i 1995.
Ligesom for statsskovvæsenet udarbejder regeringen  

 pesticidsafviklingsplaner for andre statsligt ejede arealer eller arealer  

 kontrolleret af et helt eller delvist statsligt ejet selskab.
DSB er f.eks.  

 en af de store arealforvaltere, og det samme gælder kriminalforsorgen.
Ad 3 I øjeblikket pågår der en international evaluering af den danske  

 forbudsprocedure.
På baggrund af denne evaluering og Drikkevandsudvalgets  

 betænkning kan der være behov for, at forbudsproceduren opstrammes, så fund  

 af pesticider eller nedbrydningsprodukter fra pesticider i grund- og  

 drikkevand under produktionsforhold, der ligner de danske, automatisk  

 betyder, at der påbegyndes en forbudsprocedure over for det mistænkte aktive  

 stof.
Endvidere, at pesticider, for hvilke der ikke er anvist en acceptabel  

 og praktisk anvendelig målemetode til konstatering af, om de siver ned i  

 grund- og drikkevandet, forbydes.
Ad 4 I lighed med regeringens oplæg til en produktorienteret miljøpolitik  

 udarbejdes der en liste over de pesticider og aktive stoffer i pesticider,  

 som der i særlig grad ønskes en hurtig reduktion af.
Ud fra denne liste  

 pålægges disse aktive stoffer en progressivt stigende pesticidafgift,  

 startende med f.eks. en fordobling i 1998. Provenuet overføres til en  

 vandfond.
Ad 5 Regeringen har bedt amterne om at opprioritere beskyttelsen af drikkevand  

 og grundvand i bl.a. regionplanlægningen, og amterne er nu i gang med at  

 udpege grundvandsbeskyttelsesområder, der skal indgå i de nye regionplaner.
For at sikre, at denne planlægning får betydning for beskyttelsen af  

 grundvandet, skal amterne og kommunerne have hjemmel til at pålægge  

 restriktioner over de arealer, hvor det nye grundvand dannes.
En sådan  

 hjemmel skal naturligvis afstemmes med de konsekvenser, Folketinget må drage  

 af Drikkevandsudvalgets betænkning.
Skriftlig fremsættelse Steen Gade (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en planlagt og konsekvent  

 udfasning af brugen af pesticider i Danmark.
(Beslutningsforslag nr.
B 145).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
