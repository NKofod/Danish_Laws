 En kommune indbragte en afgørelse truffet af toldvæsenet for nævnet.
 I henhold til afgørelsen skal der betales moms af tilskud til dækning af  

 underskud ved drift af kommunens fyldpladser.
 Kommunen anførte, at fyldpladserne ikke var omfattet af kommunens  

 renovationsordning, og at anlæg, der ikke modtager affald fra kommunale  

 renovationsordninger, er fritaget for at betale affaldsafgift i henhold til  

 lov om miljøbeskyttelse.
Miljøstyrelsen oplyste, at både lossepladser og fyldpladser omfattes af  

 miljøbeskyttelseslovens kap 5 om særligt forurenende virksomheder mv.
De er  

 begge anført i listen over virksomheder, anlæg og indretninger, som skal  

 godkendes, før de må anlægges og benyttes.
Der blev endvidere oplyst, at den  

 eneste reelle forskel mellem de 2 slags pladser er, at lossepladser skal  

 forsynes med en membran (til beskyttelse af grundvandet), hvilket ikke er  

 tilfældet for fyldpladser.
Affaldet på sidstnævnte må derfor ikke være så  

 forurenende som på lossepladser.
Nævnet stadfæstede toldvæsenets afgørelse.
Nævnet var - ligesom  

 toldvæsenet - af den opfattelse, at momspligten for ydelserne i relation til  

 en fyldplads afhænger af ydelsens art og ikke som for affaldsafgiften af  

 selve pladsens tilknytning til renovationsordningen og dennes  

 registreringsforhold i henhold til miljøreglementet.
 Der præsteres en ydelse, som kan sidestilles med ydelser efter  

 renovationsordningen, men det er ikke afgørende for momspligten, om  

 fyldpladserne omfattes af renovationsordningen og affaldsafgiften.
 Nævnet var på denne baggrund enig med toldvæsenet i, at kommunale tilskud  

 til underskudsdækning ved drift af fyldpladser er momspligtige, idet de må  

 anses for at være givet af samme kreds af personer, som modtager den  

 momspligtige ydelse.
 Se også Mn.289, Mn.306 og Mn.720.
