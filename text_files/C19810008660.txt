1. INDLEDNING Efter den europæiske konvention af 7. juni 1968 om oplysning om fremmed  

 ret kan der i sager, som her i landet behandles af domstolene,  

 justitsministeriet eller anklagemyndigheden, og i hvilke oplysninger om  

 fremmed ret er af betydning, tilvejebringes oplysninger herom på den måde,  

 der er fastsat i konventionen.
Oplysninger kan indhentes fra de stater, som  

 har ratificeret konventionen eller senere ratificerer den, jfr. nedenfor pkt.  

 7.
Anvendelsesområdet for konventionen er ved en tillægsprotokol af 15. marts  

 1978 blevet udvidet til at omfatte områderne strafferet og strafferetspleje  

 (kap.
I). Endvidere kan anmodning om oplysning om fremmed ret og procesmåde  

 på civile og handelsmæssige områder samt om domstolenes organisation efter  

 tillægsprotokollen fremsættes ikke blot af judicielle myndigheder, men også  

 af myndigheder eller personer, der inden for officielle ordninger vedrørende  

 retshjælp eller juridisk rådgivning optræder på ubemidledes vegne.
Endelig  

 kan anmodning om oplysning nu fremsættes ikke alene, hvor retssag allerede er  

 anlagt, men også hvor sagsanlæg påtænkes (kap.
II).
 Konventionen og tillægsprotokollen er optaget som bilag 1 og 2 til denne  

 vejledning.
På grund af udvidelsen af anvendelsesområdet har justitsministeriet  

 udarbejdet denne nye vejledning om tilvejebringelse af oplysninger om fremmed  

 ret, der afløser vejledningen af 6. november 1970 (Ministerialtidende A,  

 1970, side 1001). Den tidligere vejledning vil dog stadig have betydning ved  

 anmodninger til lande, der har ratificeret konventionen, men ikke  

 tillægsprotokollen.
Herom henvises til pkt. 7.
2. HVILKE OPLYSNINGER? KONVENTIONEN omfatter oplysninger om fremmed ret vedrørende civile,  

 handelsmæssige og civilprocessuelle spørgsmål.
Der kan således fremsættes anmodning om oplysninger om regler inden for  

 person-, familie- og arveret, ejendomsret, obligationsret, handelsret,  

 skifteret og konkursret.
Også om regler inden for transportret, selskabsret,  

 ophavsret og ansættelsesret kan oplysninger tilvejebringes i det omfang, der  

 ikke er tale om regler, der må anses for at være af offentligretlig karakter.
Efter TILLÆGSPROTOKOLLEN kan der anmodes om oplysninger vedrørende  

 strafferetlige og straffeprocessuelle spørgsmål.
Til strafferetlige spørgsmål  

 henregnes også reglerne om fuldbyrdelse af strafforanstaltninger.
 De civil- og straffeprocessuelle spørgsmål, om hvilke der efter  

 henholdsvis konventionen og tillægsprotokollen kan anmodes om oplysninger,  

 kan f.eks. angå domstolenes og anklagemyndighedens organisation samt  

 fremgangsmåden ved sagernes behandling.
 Derimod kan der ikke selvstændigt tilvejebringes oplysninger om  

 offentligretlige, f.eks. skatteretlige og forvaltningsretlige spørgsmål,  

 medmindre disse har tilknytning til de hovedspørgsmål, der er nævnt i  

 anordningen.
3. HVEM KAN ANMODE OM OPLYSNINGER? Anmodning om oplysninger kan ifølge KONVENTIONEN fremsættes af judicielle  

 myndigheder.
Justisministeriet anser ved anvendelsen af konventionen  

 domstolene, justitsministeriet og anklagemyndigheden som judicielle  

 myndigheder.
 Hvis myndigheden ikke selv udarbejder anmodningen, men f.eks. overlader  

 dette til sagens parter eller til en af disse, skal anmodningen være godkendt  

 af myndigheden, og dette skal fremgå af anmodningen eller af bilag, som  

 vedlægges denne.
 Efter TILLÆGSPROTOKOLLEN kan imidlertid også myndigheder eller personer,  

 der inden for officielle ordninger vedrørende retshjælp eller juridisk  

 rådgivning optræder på ubemidledes vegne, fremsætte anmodning om oplysninger  

 om fremmed ret, men kun på områder, der er omfattet af KONVENTIONENS art. 1,  

 stk. 1 ( civile og handelsmæssige områder samt domstolenes organisation).  

 Dette medfører f.eks., at advokater i civile sager, hvor deres klient har  

 fået fri proces, samt offentligt beskikkede forsvarere vil kunne fremsætte  

 sådan anmodning.
4. HVORNÅR KAN ANMODNING FREMSÆTTES? Efter KONVENTIONEN kan anmodning kun fremsættes, når sagens behandling er  

 påbegyndt hos en judiciel myndighed.
Efter TILLÆGSPROTOKOLLEN kan anmodning imidlertid også fremsættes, hvor  

 retsforfølgning eller sagsanlæg påtænkes.
Anmodningen skal sigte til en  

 konkret retssag, og der er ikke mulighed for at anmode om oplysninger om  

 fremmed ret i andre tilfælde, f.eks. i forbindelse med udfærdigelse af en  

 kontrakt.
Derimod kan f.eks. anklagemyndigheden anmode om oplysninger  

 allerede under efterforskningen af en straffesag.
 5. ANMODNINGENS AFFATTELSE M.V.
Anmodningen skal angive sagens art og den stat, om hvis ret der ønskes  

 oplysninger.
Er der flere retssystemer i den pågældende stat, skal det også  

 anføres, hvilket af disse anmodningen gælder.
I anmodningen skal der så nøjagtigt og konkret som muligt gøres rede for  

 de spørgsmål, hvorom der ønskes oplysninger, og for de faktiske  

 omstændigheder i sagen, der er nødvendige for en rigtig forståelse af  

 anmodningen og for en nøjagtig og fuldstændig besvarelse.
Kopier af  

 dokumenter kan vedlægges, når det er nødvendigt for at klargøre anmodningens  

 rækkevidde.
 Anmodningen og eventuelle bilag skal affattes på sproget i den stat eller  

 på et af de officielle sprog i den stat, hvorfra oplysninger ønskes.  

 Forespørgsler om islandsk, norsk eller svensk ret kan dog affattes på dansk.
 Anmodningen indsendes til justitsministeriet, der sender den videre til  

 vedkommende fremmede stat til besvarelse.
6. BESVARELSEN Besvarelsen vil som oftest blive udarbejdet gratis af et statsligt eller  

 officielt organ i den stat, hvorfra oplysninger ønskes.
Vedkommende stat kan  

 dog lade svaret udarbejde af en privat institution eller af en kvalificeret  

 jurist; hvis dette vil medføre omkostninger, skal der indhentes samtykke fra  

 den, der har fremsat anmodningen.
I forbindelse hermed skal størrelsen af de  

 sandsynlige omkostninger oplyses.
 Hvis udarbejdelsen af besvarelsen kræver lang tid, skal den, der har  

 fremsat anmodningen, underrettes herom og så vidt muligt om den dato, svaret  

 sandsynligvis vil blive afsendt.
Besvarelsen skal være objektiv og uvildig.
Den vil således ikke angive,  

 hvorledes det konkrete problem, som har givet anledning til forespørgslen,  

 bør løses eller noget forslag herom.
Derimod vil besvarelsen indeholde de  

 retsregler og retsafgørelser, som er af betydning, og vil i fornødent omfang  

 være ledsaget af supplerende dokumenter, f.eks. uddrag af retsvidenskabelige  

 værker og lovmotiver, ligesom forklarende bemærkninger vil kunne medfølge.
 Besvarelsen er ikke bindende for den myndighed, der har fremsat  

 anmodningen.
 7. KONVENTIONEN er indtil nu foruden af Danmark  

 ratificeret eller tiltrådt af Belgien, Costa Rica, Cypern,  

 Forbundsrepublikken Tyskland, Frankrig, Grækenland, Holland, Island, Italien,  

 Liechtenstein, Luxembourg, Malta, Norge, Portugal, Schweiz, Spanien,  

 Storbritannien, Sverige, Tyrkiet og Østrig.
TILLÆGSPROTOKOLLEN er indtil nu foruden af Danmark ratificeret af Belgien,  

 Cypern, Holland, Norge, Sverige og Østrig.
Cypern og Holland har afgivet  

 erklæring om, at de kun er bundet af KAP.
I i tillægsprotokollen.
 I forhold til en række lande vil der indtil videre stadig kun være adgang  

 til at få oplysninger om fremmed ret i det omfang, der er angivet i  

 konventionen af 7. juni 1968. I forhold til disse lande gælder således ikke  

 tillægsprotokollens udvidelser, og den tidligere vejledning af 6. november  

 1970 gælder derfor stadig i forhold til disse lande.
 Der vil ved senere ratifikationer af konventionen og tillægsprotokollen  

 blive udsendt meddelse herom.
 JUSTITSMINISTERIET, DEN 30. APRIL 1981.
