Bekendtgørelse af tillægsaftale til aftale mellem Danmark og Sverige om grænsetoldsamarbejde vedrørende Øresundsforbindelsen (Svenske tolderes mulighed for at bære og ind- og udføre peberspray og slag- og stødvåben) Den 1. maj 2021 trådte en ny tillægsaftale om svenske tolderes mulighed for at bære og ind- og udføre peberspray og slag- og stødvåben i kraft.
Tillægsaftalen er et tillæg til Aftale mellem Danmark og Sverige om grænsetoldsamarbejde vedrørende Øresundsforbindelsen.
Tillægsaftalen giver toldpersonale, som er ansat af den svenske stat, mulighed for at bære peberspray og teleskobslagvåben, når de udfører toldkontrol på Øresundsforbindelsen.
Artikel 1 Svenske toldere kan i medfør af aftale mellem Danmark og Sverige om grænsetoldsamarbejde vedrørende Øresundsforbindelsen udføre toldkontrol på tog mellem Danmark og Sverige.
Svenske toldere kan efter tilladelse fra justitsministeren i Danmark som en del af deres tjenesteudrustning indføre, udføre og bære tjenestevåben som omfattet af bilaget til denne tillægsaftale på tog, der ankommer fra Sverige til Københavns Lufthavn Kastrup St., og på tog, som afgår fra Københavns Lufthavn Kastrup St. til Sverige, samt i forbindelse med omskiftningen på Københavns Lufthavn Kastrup St.
Stk. 2. I forbindelse med omskiftningen på Københavns Lufthavn Kastrup St. skal svenske tolderne så vidt muligt opholde sig på ankomst- eller afgangsperronen.
Omskiftningen skal tilrettelægges, så de svenske toldere opholder sig så kort tid som praktisk muligt på Københavns Lufthavn Kastrup St.
 Stk. 3. Når svenske toldere befinder sig på dansk territorium, skal tjenestevåben bæres, så de vækker mindst mulig opsigt.
Artikel 2 Svenske toldere sidestilles inden for rammerne af denne tillægsaftale med privatpersoner, når de befinder sig på dansk territorium.
Dette indebærer, at svenske toldere ikke må anvende tjenestevåben, magt eller lignende på dansk territorium.
 Stk. 2. Har svenske toldere anvendt magt eller trussel om anvendelse af magt, skal hændelsen omgående rapporteres af Tullverket i Sverige til Rigspolitiet i Danmark.
 Stk. 3. Strafbare forhold begået på dansk territorium vil kunne strafforfølges i Danmark efter de almindelige regler herom.
Artikel 3 Denne tillægsaftale træder i kraft den 1. maj 2021.
 Stk. 2. Tillægsaftalen gælder indtil videre, men kan opsiges af de kontraherende stater på ethvert tidspunkt med 2 dages varsel ved skriftlig meddelelse herom til den anden stats regering.
Stk. 3. Tillægsaftalen kan på baggrund af en konkret sikkerhedsvurdering suspenderes af Københavns Politi eller Rigspolitiet.
Københavns Politi orienterer omgående Rigspolitiet om en sådan midlertidig suspension.
Rigspolitiet orienterer herefter Justitsministeriet i Danmark og Tullverket i Sverige.
Denne tillægsaftale er udfærdiget i to eksemplarer på både svensk og dansk.
Begge tekster har samme gyldighed.
Skatteministeriet, den 28. april 2021 Morten Bødskov Bilag 1 Oversigt over tjenestevåben, som må indføres, udføres og bæres i henhold til denne aftale:
