Beretning afgivet af Retsudvalget den 5. september 2013 Beretning om Forslag til folketingsbeslutning om styrket beskyttelse af personnummeret [af Peter Skaarup (DF) m.fl.]:
1. Udvalgsarbejdet Beslutningsforslaget blev fremsat den 4. april 2013 og var til 1. behandling den 22. maj 2013. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 6 spørgsmål til økonomi- og indenrigsministeren til skriftlig besvarelse.
Ministeren har besvaret spørgsmål nr. 1-5.
2. Politiske bemærkninger Et mindretal i udvalget (V, DF, LA og KF) finder det afgørende at få styrket personnummerbeskyttelsen, så misbrug af cpr-numre (identitetssvindel) gøres langt vanskeligere, end det er i dag.
Partierne mener, at et væsentligt tiltag i forhold til at bekæmpe identitetssvindel vil være, at der skabes mulighed for hurtigt og effektivt at skifte cpr-nummer.
 Partierne finder det desuden helt afgørende, at der sker en betydelig styrkelse af sikkerheden omkring de centrale registre, så man for fremtiden kan være sikret langt bedre mod læk af personfølsomme oplysninger, herunder fremtidige hackerangreb som det, der fandt sted mod CSCs mainframe og dermed også politiets centrale registre hen over sommeren 2012.
Partierne har noteret sig, at regeringen vil tage et aktivt skridt for at beskytte danskerne mod denne relativt nye kriminalitetsform ved at fremsætte et lovforslag, der skal skabe hjemmel til, at det bliver muligt at skifte cpr-nummer i helt særlige tilfælde.
Partierne mener dog for det første, at det går for langsomt med at føre overvejelserne ud i livet, og dette er desværre kun blevet forstærket af, at økonomi- og indenrigsministeren i juni 2013 orienterede Retsudvalget og Kommunaludvalget om, at fremsættelsen af et sådant lovforslag vil skulle afvente udfaldet af nærmere undersøgelser af hackerangrebet, der resulterede i omfattende læk fra politiets centrale registre, herunder af cpr-oplysninger.
For det andet er det ikke partiernes opfattelse  tilsyneladende i modsætning til regeringens  at muligheden for at skifte cpr-nummer skal begrænses til helt særlige tilfælde, hvis dette indebærer, at kun ganske få ofre for identitetstyveri får muligheden for at skifte.
I og med mange tusind danskere er blevet udsat for identitetstyveri i forskelligt omfang, er det ikke noget, som på forhånd skal begrænses til en meget snæver kreds på grund af rigide regler.
Hvis gruppen af ofre oplever at stå magtesløse over for et omfattende kontinuerligt misbrug af deres identitet, skal de pågældende kunne komme i betragtning til et nyt cpr-nummer, så den voldsomme belastning, identitetssvindlen udsætter dem for, kan ophøre hurtigt og effektivt.
Det er således for partierne afgørende i forhold til et kommende lovforslag, hvilke kriterier der skal være opfyldt, for at man kan komme i betragtning til et nyt cpr-nummer.
En betydelig kilde til problemerne med, at cpr-numre misbruges, er ud over de nævnte kilder brugen af cpr-validering i handelslivet, hvor man fortsat kan validere et køb alene på baggrund af navn og cpr-oplysninger.
Partierne har i den forbindelse noteret sig, at økonomi- og indenrigsministeren har bedt CPR-kontoret tage kontakt til de virksomheder, der fortsat cpr-validerer på baggrund af navn og cpr-nummer, og orientere dem om, at der nu lukkes for denne mulighed.
Partierne noterer sig desuden i den forbindelse, at økonomi- og indenrigsministeren også ser på mulighederne for at skærpe kravene til virksomhedernes brug af cpr-numre i forbindelse med handel over internettet, således at virksomhederne fremover skal bruge NemID, hvis de vil benytte deres adgang til cpr-registeret.
Det er skridt i den rigtige retning i forhold til at adressere den del af problemerne, der har at gøre med, at man alt for let har kunnet misbruge andres cpr-oplysninger, hvis man har formået at skaffe sig adgang til dem.
Endelig vil partierne fremhæve, at området som sådan skal have større opmærksomhed herhjemme fra alle, der har et ansvar, eller som har mulighed for at bidrage til en forbedring af situationen, herunder ikke mindst myndighederne.
Partierne er derfor optaget af, at alle danskere skal have let adgang til kvalificeret rådgivning og hjælp.
Det offentlige har i den forbindelse en forpligtelse til at hjælpe både med at forebygge identitetstyveri og med konkret rådgivning til ofrene, når skaden er sket.
 P.u.v.
Karina Lorentzen Dehnhardt formand Bilag 1 Oversigt over bilag vedrørende B 100 Bilagsnr.
