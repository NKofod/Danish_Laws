Betænkning afgivet af Retsudvalget den 30. maj 2013 Betænkning over Forslag til folketingsbeslutning om at sikre, at den nuværende frist for sletning af fingeraftryk i Danmark bibeholdes [af Peter Skaarup (DF) og Tom Behnke (KF) m.fl.]:
1. Udvalgsarbejdet Beslutningsforslaget blev fremsat den 19. februar 2013 og var til 1. behandling den 23. april 2013. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 2 spørgsmål til justitsministeren til skriftlig besvarelse.
Ministeren har besvaret spørgsmål nr. 2 2. Indstillinger og politiske bemærkninger Et flertal i udvalget (S, RV, SF, EL, LA og SIU) indstiller beslutningsforslaget til forkastelse.
 Et mindretal i udvalget (V, DF og KF) indstiller beslutningsforslaget til vedtagelse uændret.
 Spørgsmålet om sletning af kriminaltekniske registreringer som dna og fingeraftryk angår for Venstres, Dansk Folkepartis og Det Konservative Folkepartis medlemmer af udvalget en balance mellem hensynet til borgerens retssikkerhed og den efterforskningsmæssige værdi af de redskaber, som politiet benytter til opklaringen af forbrydelser.
Mindretallet ønsker, at man bibeholder de nuværende regler, så fingeraftryk fra registreringer af sigtede personer opbevares, til personen er fyldt 80 år, eller i 2 år efter pågældendes død.
Det skyldes ikke mindst oplysningernes efterforskningsmæssige værdi, særlig set i lyset af den teknologiske udvikling inden for både fingeraftryk og dna.  Mindretallet noterer samtidig, at regeringens ønske om en frist for sletning af fingeraftryk efter 10 år skyldes Den Europæiske Menneskerettighedsdomstols dom mod Storbritannien fra 2010.  Mindretallet respekterer selvfølgelig domme fra Den Europæiske Menneskerettighedsdomstol.
Men det er mindretallets opfattelse, at det er muligt at fortolke betydningen af en sådan dom, særlig når den ikke direkte er rettet mod Danmark.
Mindretallet ønsker at udfordre den nuværende vurdering af, at slettefristen bør sættes til 10 år for sigtede.
Mindretallet ønsker at sætte en længere slettefrist, bl.a. med den argumentation, at vi i Danmark stiller en lang række krav i forbindelse med registrering og arkivering af fingeraftryk (jf. retsplejeloven § 792), der sikrer retssikkerheden for den sigtede.
Den teknologiske udvikling gør, at dna og fingeraftryk igennem de seneste år har fået større efterforskningsmæssig værdi, der gør, at alvorlige forbrydelser, som man ellers havde opgivet at opklare, nu kan opklares, forudsat at f.eks. fingeraftryk og dna fra sigtede er opbevaret.
Yderligere er mindretallet af den opfattelse, at man i sager om mere alvorlige forbrydelser som f.eks. voldtægt og mord kan fastsætte en længere slettefrist ud fra en argumentation om, at forbrydelsens alvorlige karakter tilsiger det.
 For Venstre har det også haft indflydelse, at justitsministeren ikke har været indstillet på at vurdere slettefristen igen i lyset af overstående, og derfor føler Venstre sig tvunget til at stemme for beslutningsforslaget, selvom det går videre end Venstre umiddelbart havde forestillet sig.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jesper Petersen (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Mette Boye (SF) Pernille Skipper (EL) Nikolaj Villumsen (EL) Henning Hyllested (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 64 Bilagsnr.
