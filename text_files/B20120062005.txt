Bekendtgørelse om ændring af bekendtgørelse om Dansk Internationalt Skibsregister § 1 I bekendtgørelse nr. 416 af 12. juli 1988 om Dansk Internationalt Skibsregister, som ændret ved bekendtgørelse nr. 763 af 22. august 1996 og bekendtgørelse nr. 246 af 22. marts 2007, foretages følgende ændringer:
 1. Efter § 16 indsættes:
»§ 16 a.
Såfremt den i § 6, stk. 2, nævnte attest er modtaget i kopi, kan der på anmelders begæring registreres dokumenter, der stifter rettigheder vedrørende adkomst, pant, rådighedsindskrænkning, udlæg mv., med en frist på 7 hverdage for frembringelse af den originale attest.
I særlige tilfælde kan skibsregistrator forlænge fristen på anmelders begæring.
 Stk. 2. Dokumenter, som anmeldes efterfølgende og indenfor den angivne frist, bliver på tilsvarende måde registreret med samme frist.
 Stk. 3. Panterettigheder, der som nævnt i § 6, stk. 4, skal overføres til Skibsregistret, registreres med samme frist.
Stk. 4. Ved registrering med frist indføres dokumentet i Dansk Internationalt Skibsregister med angivelse af, at dokumentet er registreret med frist, og fristen angives.
Desuden gives dokumentet og genparten påtegning herom.
Stk. 5. Modtages den originale attest indenfor den fastsatte frist, indføres de med frist registrerede rettigheder endeligt i Dansk Internationalt Skibsregister med retsvirkning fra samme dato som registrering med frist.
De med frist registrerede dokumenter kan indsendes med anmodning om, at Dansk Internationalt Skibsregister på dokumenterne angiver, at registreringen er endelig.
Disse rettigheder får retsvirkning fra samme dato som registreringen med frist.
Stk. 6. Er original attest ikke modtaget ved fristens udløb, afviser skibsregistrator registreringen af de med frist registrerede dokumenter, og som en konsekvens heraf udslettes skibet og de anmeldte rettigheder af Dansk Internationalt Skibsregister.« 2. § 29, stk. 5, affattes således:
»Stk. 5. Repræsentationen kan af Dansk Internationalt Skibsregister bemyndiges til at udstede midlertidigt nationalitetsbevis, når skibet er registreret med frist, registreret, eller de for registrering fornødne beviseligheder foreligger i registret.« 3. I § 35, stk. 1, indsættes som nyt litra c:
»c) For dansk skib registreret med frist« § 2 Bekendtgørelsen træder i kraft den 20. juni 2012.
