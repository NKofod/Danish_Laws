Pressenævnets kendelse i sag nr. 2017-80-0030 Infomedia.dk var ikke længere underlagt Pressenævnets kompetence En person klagede over, at en SE OG HØR-artikel var tilgængelig i Infomedias arkiv over offentliggjorte artikler.
Infomedia.dk havde i 2002 anmeldt sig til Pressenævnet som offentligt tilgængelig informationsdatabase, men havde i 2017 afmeldt sig.
Infomedia.dk var derfor ikke anmeldt til Pressenævnet, da Infomedia offentliggjorde artiklen, og infomedia.dk var heller ikke efterfølgende blevet genanmeldt til Pressenævnet.
Nævnet havde derfor ikke længere kompetence til at behandle klagen.
Artiklen i papirudgaven af SE OG HØR er automatisk omfattet af medieansvarsloven og derved Pressenævnets kompetence.
Klagen over SE OG HØR behandles.
 [Klager] har klaget til Pressenævnet over, at SE OG HØRs artikel SOLGTE DISCOUNTSMYKKE fra 20. september 2017 er tilgængelig i Infomedias mediearkiv på infomedia.dk, idet hun mener, at god presseskik derved er tilsidesat.
 [Klager] har til støtte for klagen blandt andet anført, at hun ønsker genmæle over for oplysningerne i artiklen, og hun ønsker, at artiklen fjernes fra Infomedia.
 Pressenævnets formand, Hanne Schmidt, udtaler:
 [Klager] har klaget over en artikel fra 20. september 2017, der er tilgængelig på blandt andet hjemmesiden infomedia.dk.
Medieansvarsloven Hjemmesider skal anmeldes til Pressenævnet for at være omfattet af medieansvarsloven, jf. medieansvarsloven § 8, stk. 1, jf. § 1, nr. 3. Hjemmesiden infomedia.dk er ikke anmeldt til Pressenævnet efter de nævnte bestemmelser.
Da hjemmesiden infomedia.dk ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen over infomedia.dk hører således ikke under medieansvarsloven og kan ikke behandles af nævnet efter denne lov.
Denne del af klagen afvises derfor i medfør af medieansvarslovens § 43, stk. 2, nr. 1.
Lov om massemediers informationsdatabaser Infomedia.dk blev ved brev af 26. november 2002 anmeldt til Pressenævnet som offentlig tilgængelig informationsdatabase, jf. § 6, stk. 1, i lov om massemediers informationsdatabaser.
 Knap 15 år senere afmeldte infomedia.dk ved mail af 16. august 2017 hjemmesiden som offentlig tilgængelig informationsdatabase.
Infomedia.dk var således ikke anmeldt til Pressenævnet i september måned 2017, da Infomedia offentliggjorde artiklen i mediearkivet, og infomedia.dk er heller ikke efterfølgende blevet genanmeldt til Pressenævnet.
Der er derfor ikke tale om en database omfattet af lov om massemediers informationsdatabaser.
Pressenævnet har derfor heller ikke kompetence til at behandle klagen efter denne lov.
 Klagen afvises.
Samtidig er der indgivet en klage til Pressenævnet over SE OG HØR.
Den klage behandles under Pressenævnets sag nr. 2017-80-0029.
