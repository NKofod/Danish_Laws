Landsskatteretskendelse Ejendomsafståelse - ekspropriation/frivillig aftale Reference:
EBL § 11 A klagede for indkomståret 1994 over, at  

 skatteankenævnet ikke havde anset fortjeneste ved afståelse af  

 landbrugsejendom, 5.087.772 kr., for skattefri samt over, at genvundne  

 afskrivninger var opgjort til 128.194 kr.
Det fremgik af sagen, at klageren afstod en  

 landbrugsejendom til Den Danske Stat ved Skov- og Naturstyrelsen, ved  

 skøde af 24. februar 1994 med overdragelse 1. februar 1994 til en  

 afståelsessum af i alt 16.850.000 kr.
Ejendommen var beliggende ved en  

 å.
I årene 1962-1968 blev der gennemført en  

 gennemgribende regulering af åens nedre del, og åen blev lagt i  

 inddigede kanaler.
Grundvandstanden blev dermed sænket, så  

 området kunne omdannes fra eng og rørskov til agerjord.  

 Afvandingen og opdyrkningen medførte en øget okkerforurening og  

 næringsstofbelastning af den nærliggende fjord.
Dette skete  

 samtidig med en forringelse af levevilkårene for en række truede  

 dyre- og plantearter.
På grundlag heraf vedtoges folketingsbeslutning af  

 5. maj 1987 om genskabelse af å-systemets selvrensende effekt.
Af den  

 nedsatte arbejdsgruppes indstilling fremgik det af punkt 5.5:
"5.5 Flertallets afsluttende bemærkninger Flertallet har udover at opfylde folketingets krav til  

 løsningen lagt vægt på, at den indstillede løsning kan realiseres i klart  

 opdelte etaper, at beslutningen baseres på et frivillighedsprincip,  

 hvad angår private lodsejeres afståelse af arealer, der er  

 nødvendige for projektets gennemførelse at der allerede fra starten gives lodsejere i  

 området klar besked om, hvorvidt og hvornår de kan vente, at  

 projektet vil påvirke deres driftsmæssige muligheder at der tilvejebringes hjemmel for og bevilling til,  

 så snart en berørt lodsejer måtte ønske det, at  

 overtage hans ejendom.
Ved fastsættelse af prisen herfor bør  

 også indgå individuelle hensyn, især til de enkelte  

 lodsejere, hvor realiseringen vil betyde en kraftig omstilling i deres  

 levevilkår.
...." Det rådgivende Udvalg vedrørende  

 å-projektet forelagde den 30. januar 1992, en statusrapport om  

 udvalgets arbejde og iværksættelsen af projektets fase 1.
Det fremgik heraf, at projektet var opdelt i to faser.
Den  

 1. fase omfattede bl.a. jordopkøb og fase 2 var detailprojektering og  

 gennemførelse af de nødvendige anlægsarbejder.
 Det fremgik endvidere heraf at hele projektet forventedes  

 at strække sig over 10-15 år, og at realiseringen af projektet  

 skulle ske i samarbejde med og baseres på en frivillig medvirken fra de  

 berørte lodsejere.
 Det fremgik endelig at jordfordelingen var baseret  

 på frivillighed, og at der efter opkøbsfasen ville blive  

 udformet en endelig indstilling til ministeren om projektets  

 afgrænsning og udformning.
 Det rådgivende udvalg havde afholdt 11 møder  

 i perioden den 10. januar 1991 til den sidste mødedato den 8. marts  

 1994, hvor der af relevans vedrørende klagerens ejendom  kunne  

 refereres følgende:
 På udvalgets 1. møde den 10. januar  

 1991, var man enige om at det var hensigtsmæssigt at starte  

 jordopkøbene/jordfordelingen og senere tage beslutning om den endelige  

 udformning.
 På udvalgets 3. møde den 18. september  

 1991, refererede B fra Jordbrugsdirektoratet, at visse handler var stillet i  

 bero på grund af beskatningsreglerne vedrørende salg af fast  

 ejendom (7 års reglen).
På udvalgets 4. møde den 18. marts  

 1992 nævntes, at der efter kommissoriet skulle tages udgangspunkt i  

 sydløsningen, og at når opkøbsfasen var overstået,  

 skulle der tages stilling til hvorledes projektområdet burde  

 afgrænses.
Det nævntes også, at der skulle andre arealer  

 til hvis (klagerens ejendom) ikke kunne købes.
 På udvalgets 5. møde den 9. september  

 1992 påpegedes, at man skulle vælge hvorledes man vil komme ud  

 til fjorden hvis klagerens jorder ikke kunne erhverves.
 På udvalgets 6. møde den 11. marts  

 1993 havde udvalget prioriteret erhvervelsen af klagerens ejendom  

 højest, og B blev opfordret til at kontakte klager igen.
Det fremgik endvidere af referatet, at der havde  

 været flere forhandlinger med klageren om eventuelle arealerhvervelser,  

 men disse havde indtil videre ikke ført til noget konkret.
B bad  

 derfor om en tilkendegivelse fra udvalget om i hvilken retning han skulle  

 arbejde i erhvervelsessammenhænge med henblik på at skabe en  

 åbning til fjorden.
 På udvalgets 7. møde den 20. september  

 1993, blev der gjort status over jordopkøb/jordfordeling.
 Det fremgår heraf, at B på det forrige  

 møde blev pålagt at undersøge muligheden for erhvervelse  

 af klagerens ejendom, og at kontakte klager med henblik på en  

 forhandling.
Det fremgik af dette referat, at der havde været  

 kontakter med klageren, og disse var formidlet videre til Skov- og  

 Naturstyrelsen.
B viste et kort over klagerens ejendom og dens arealer  

 på 328 ha.
Det var en speciel ejendom, og usammenlignelig med de andre  

 køb.
Det skyldtes bl.a. følgende tre forhold:
 Det var en ejendom i fuld landbrugsmæssig drift, 2/3  

 af ejendommen ville blive berørt, hvis sydløsningen blev  

 gennemført, og endelig at de andre lodsejere, modsatklageren, var  

 kommet af sig selv til B.
 Det fremgik endeligt, at man kom ind på de nye  

 skattelove, og det kom frem, at det var den enkelte kommune, der skulle tage  

 stilling til en eventuel skattefritagelse.
På udvalgets 8. møde den 3. december 1993  

 fremgik det under mødereferatets pkt. 4 vedrørende status over  

 jordfordeling m.v., at skovtaksatoren fra Skov- og Naturstyrelsen oplyste, at  

 der fortsat var kontakt mellem Styrelsen og klageren.
Det blev endvidere  

 fremført, at de nye avancebeskatningsregler ikke havde gjort tingene  

 lettere.
Skov- og Naturstyrelsen kunne ikke afgøre, om sælger  

 skulle betale avanceskat.
Forholdet måtte afklares mellem den enkelte  

 og beliggenhedskommunen.
På udvalgets 10. møde den 15. februar  

 1994 blev der gjort status over jordopkøb/jordfordeling.
Det blev af  

 udvalgets formand konkluderet, at man med hensyn til erhvervelse af klagerens  

 ejendom og andre manglende arealer, i indstillingen pegede på de  

 områder som efter udvalgets opfattelse burde indgå i projektet,  

 ministeren måtte så vælge fremgangsmåden.
 På udvalgets 11. møde den 8. marts  

 1994 blev der under dagsordenens punkt 2 orienteret om købet af  

 klagerens ejendom.
 Udvalgets indstilling forelå den 29. marts 1994,  

 på hvilket grundlag ministeren kunne træffe beslutning om det  

 videre forløb.
 Det fremgik af indstillingen, at et flertal indstillede en  

 løsning, hvor der kunne tages udgangspunkt i Sydløsningen.  

 Under punktet arealerhvervelser fremgik det at "Samtlige erhvervelser er  

 gennemført ved frivillige aftaler, hvor lodsejernes ønsker  

 så vidt muligt var imødekommet".
 Det blev endvidere anført, at der i alt blev  

 indgået 205 frivillige jordfordelingsaftaler, og at det ved  

 jordfordelingerne var lykkedes at forene tilsyneladende modsat rettede  

 interesser til gavn for både natur og landbrug.
 Det fremgik af skødet hvori klagerens ejendom blev  

 overdraget til Den danske Stat i punkt 7 at:
 ".....
 Køber oplyser, at erhvervelsen af 2/3 af ejendommen  

 er helt afgørende for gennemførelsen af den såkaldte  

 "Sydløsning" som Folketinget har besluttet sig for i forbindelse med  

 genopretningen af naturen ved åen.
 Såfremt der ikke kunne opnås en frivillig  

 aftale med ejeren af (klagerens ejendom) om en erhvervelse, ville ejendommen  

 evt. kunne eksproprieres i medfør af naturbeskyttelseslovens § 60.
Hvis ekspropriation var blevet aktuel, måtte  

 ekspropriationen nødvendigvis omfatte hele ejendommen, da der ellers  

 ville opstå et misforhold mellem produktion/driftsbygninger og  

 jordtilliggende for restejendommen." Det fremgik af Naturbeskyttelseslovens § 60, at:
"Miljøministeren kan ekspropriere ejendom i  

 landzone eller sommerhusområder, når det er af væsentlig  

 betydning at råde over ejendommen for at gennemføre  

 foranstaltninger på grundlag af en planlægning til fremme af  

 lovens formål." Lov om Naturprojektet blev endelig vedtaget af Folketinget  

 den 26. juni 1998 og offentliggjort som lov nr. 493 af 1. juli 1998. Ved  

 denne lovs vedtagelse, kunne ministeren ifølge lovens § 5, stk. 3  

 ekspropriere fast ejendom, når det var nødvendigt for at  

 gennemføre projektet.
 I forbindelse med lovforslagets 2. behandling af L 63 i  

 Folketingsåret 1997/98 blev der stillet følgende  

 spørgsmål til Miljøministeren (spørgsmål nr.  

 31):
"Ministeren bedes oplyse, om det er korrekt, at  

 beslutningen i 1987 og 1989 om påbegyndelse af projektet byggede  

 på den udtrykkelige forudsætning, at jordfordelingerne var  

 frivillige." Der blev afgivet følgende svar af  

 Miljøministeren:
 "Folketingsbeslutningen fra 1987 nævner intet om  

 dette spørgsmål, mens det i den daværende  

 miljøministers redegørelse til Folketingets Miljø- og  

 Planlægningsudvalg om et Å-projekt fra maj 1989 er nævnt,  

 at realiseringen af projektet skal ske i samarbejde med og baseres på  

 frivillig medvirken fra de berørte lodsejere.
Staten har indtil nu erhvervet 73 % af arealerne inden for  

 projektområdet på frivillig vis ved jordopkøb og  

 jordfordeling.
Jeg mener derfor, at vi lever op til intentionerne om at  

 basere projektet på frivillig medvirken fra lodsejerne.
....." Klageren havde tidligere foretaget afskrivninger på  

 ejendommens dræningsanlæg med i alt 384.584 kr.
Heraf havde  

 skatteforvaltningen for indkomståret 1994 anset 1/3 eller i alt 128.194  

 kr. at være berettiget til genbeskatning, idet kun 1/3 af ejendommens  

 jorder i medfør af skødet anvendtes til jordfordeling af Skov-  

 og Naturstyrelsen, og derfor havde en værdi, der var begrænset  

 hertil.
Skatteankenævnet havde fundet, at afståelsen  

 af landbrugsejendommen i 1994 ikke havde været omfattet af  

 ejendomsavancebeskatningslovens § 11, og at avancen derfor skulle  

 opgøres i medfør § 1 til 5.087.772 kr.
De genvundne  

 afskrivninger vedrørende det på ejendommen værende  

 dræningsanlæg blev opgjort til i alt 128.194 kr. således,  

 at klagerens særlige indkomst i 1994 forhøjedes med i alt  

 5.215.966 kr.
 Nævnet havde fundet, at der på tidspunktet for  

 overdragelsen af ejendommen ikke kunne påregnes, at handlen ville  

 være gennemført ved ekspropriation, såfremt en frivillig  

 aftale ikke var blevet indgået.
Til støtte herfor var det anført, at  

 overdragelsen af ejendommen skete forinden den endelige indstilling  

 forelå for ministeren, og at hele projektet baseredes på  

 frivillige overdragelser.
Endvidere forelå der ikke en reel risiko for  

 ekspropriation efter miljøbeskyttelseslovens § 60, idet Folketinget  

 først 4 år efter afståelsen af klagerens ejendom vedtog en  

 ekspropriationshjemmel i  Å loven af 26. juni 1998. Skov- og  

 Naturstyrelsen kunne ikke antages at være i stand til at ekspropriere  

 ejendommen, da projektet var ønsket ad frivillighedens vej.
 Den praksis på området, der efter  

 nævnets opfattelse havde præjudikatværdi i sagen, TfS  

 1995.575 H, TfS 1996.356 H og TfS 1997.167 LSR, understøttede  

 nævnets begrundelse om, at det på aftaletidspunktet ikke kunne  

 påregnes, at indskrænkningen ville have været  

 gennemført ved ekspropriation, såfremt frivillig aftale ikke var  

 kommet i stand.
 Den af klagerens repræsentant forelagte  

 korrespondance og mødereferater fra det Rådgivende Udvalg for  

 projektet, sås ikke at vise udvalgets enighed vedrørende en  

 ekspropriation af klagerens ejendom.
 Klagerens repræsentant havde for så vidt angik  

 ejendomsavancen nedlagt principal påstand om, at klagerens  

 særlige indkomst nedsattes med den opgjorte avance på 5.087.772  

 kr., da salget af ejendommen var omfattet af ejendomsavancebeskatningslovens  

 § 11 om skattefrihed ved ekspropriation.
Til støtte for påstanden havde  

 repræsentanten bl.a. gjort gældende, at klagerens ejendom  

 lå lige midt i den i 1989 af miljøministeren besluttede  

 sydløsning.
På Det Rådgivende Udvalgs 4. møde 18.  

 marts 1992 blev det anført, at erhvervelsen af klagerens jorder "er  

 afgørende for, at sydløsningen kan gennemføres" og  

 på udvalgets 6. møde, at udvalget "prioriterede erhvervelsen af  

 klagerens jorder højest." Af miljøministerens brev af 26. juni 1990 fremgik,  

 at projektet forventedes at strække sig over 10-15 år, hvorfor  

 der var betydelige muligheder for at frivillige jordopkøb kunne  

 gennemføres uden at ekspropriation blev nødvendig.
Af  

 folketingsbeslutningen fra 1987 fremgik det derimod ikke, at der er tale om  

 en tidshorisont på 10-15 år.
Under folketingsbehandlingen af  

 loven, der blev vedtaget af Folketinget 26. juni 1998, blev problemstillingen  

 berørt i spørgsmål 31 til ministeren.
Indledningsvis  

 bekræftede ministeren intentionerne om frivillighed, men  

 tilføjede så:
"Ekspropriation kommer således kun på tale,  

 når det er nødvendigt for at realisere projektet, og kun i  

 tilfælde, hvor det ikke er muligt inden for en rimelig tid at  

 opnå dette, ved hjælp af de øvrige midler, som  

 lovforslaget indeholder.
Men efter min mening ville det imidlertid være  

 at vildlede Folketinget, hvis man helt fjernede ekspropriationsbestemmelsen  

 fra lovforslaget." I ministerens udtalelse lå selvsagt, at en enkelt  

 ejer ikke skulle kunne standse dette store projekt.
Der henvistes til  

 bemærkningerne til lovforslaget til 1998-loven, hvor der om  

 arealoverførslerne anførtes:
"Viser det sig umuligt at erhverve de nødvendige  

 arealer gennem jordfordeling eller opkøb eller at indgå aftaler  

 om projektets gennemførelse på private arealer, bemyndiges  

 ministeren til at foretage ekspropriation.
Eventuelle ekspropriationer  

 foreslås foretaget af kommissarius efter reglerne i lov om  

 fremgangsmåden ved ekspropriation vedrørende fast ejendom." Vedrørende nævnets bemærkning om, at  

 Skov- og Naturstyrelsen ikke på erhvervelsestidspunktet i 1994 var i  

 stand til at ekspropriere klagerens ejendom, og at der ikke var nogen reel  

 risiko for ekspropriation efter miljøbeskyttelseslovens § 60, havde  

 repræsentanten anført, at der ikke i de i sagen omtalte  

 Højesteretsdomme, var opstillet et krav om snarlig ekspropriation.
I  

 et projekt som det foreliggende med en tidshorisont på 10-15 år,  

 kunne der heller ikke opstilles et sådant krav.
Samlet havde repræsentanten anført, at  

 klagerens afståelse måtte være skattefri, da ejendommens  

 jorder var afgørende for projektet, og dermed sikkert ville have  

 været eksproprieret af staten.
Dette sås dokumenteret dels i  

 skødets punkt 7, dels i spm. 31 til ministeren og endelig af  

 bemærkningerne til lovforslaget.
Endvidere sendte Skov- og  

 Naturstyrelsen landinspektøren ud gentagne gange for at overtale  

 klageren til at sælge.
 Repræsentanten havde over for retten udleveret  

 artikel fra områdets lokalavis af 7. maj 1999 hvoraf fremgik, at der  

 havde været gennemført en ekspropriationsforretning, og at  

 gennemførslen af projektet ved frivillighed ikke havde været  

 muligt for kommissarius, idet han siden vedtagelsen af anlægsloven  

 havde været tvunget til at ekspropriere de sidste lodder, der ikke har  

 kunnet købes frivilligt.
 Subsidiært havde repræsentanten begæret  

 genanbringelse af fortjenesten, jf. ejendomsavancebeskatningslovens § 6 A,  

 idet det ikke havde været muligt at overholde fristbestemmelserne i § 6  

 A, stk. 1, litra c, da kommunen først rettede henvendelse til klageren  

 den 11. september 1996.
Repræsentanten havde herudover nedlagt påstand  

 om, at den særlige indkomst blev nedsat med de genvundne afskrivninger  

 på dræningsanlægget med i alt 128.194 kr.  

 Repræsentanten havde herved anført, at da ekspropriationen havde  

 omfattet hele landbrugsejendommen på trods af, at kun 2/3 af ejendommen  

 var nødvendig til gennemførelse af projektet, har  

 dræningsværdien ikke haft en positiv værdi for Skov- og  

 Naturstyrelsen.
Der henvistes til Skattedirektoratets afgørelse  

 SÅ 120/635-779.
Subsidiært blev gjort gældende, at  

 såfremt 1/3 af dræningsværdien antoges at have haft en  

 positiv værdi for Skov- og Naturstyrelsen, fastsattes værdien til  

 den nedskrevne værdi, jf.
Ligningsdirektoratets afgørelse 1964,  

 F 26.021.
 Under sagens behandling for Landsskatteretten havde  

 repræsentanten indhentet udtalelse fra Skov- og Naturstyrelsen af den  

 23. august 2000. I udtalelsen var der bl.a. anført:
 ".....
 I skrivelse af 16. august 2000 har De forespurgt Skov- og  

 Naturstyrelsen, om det må antages, at ejendommen var blevet  

 eksproprieret, såfremt klageren ikke havde solgt ejendommen til staten  

 i 1994.
 Under henvisning hertil skal man oplyse, at hovedparten af  

 ejendommens jorder er beliggende inden for området for det  

 igangværende projekt.
 Da gennemførelsen af projektet forudsætter,  

 at man disponerer over ejendommens arealer, er det styrelsens opfattelse, at  

 ejendommen var blevet eksproprieret, såfremt ejendommen ikke var blevet  

 erhvervet ved en frivillig aftale.
 .....
Det tilføjes, at der i øjeblikket er  

 eksproprieret arealer fra 3 ejendomme i området og rettigheder over 1  

 ejendom.
Styrelsen skønner, at man næppe kan undgå enkelte  

 supplerende ekspropriationer." Landsskatteretten udtalte:
Ifølge ejendomsavancebeskatningslovens § 11, 1.  

 punktum, skal fortjeneste, der er indvundet ved modtagelse af en  

 erstatningssum i anledning af ekspropriation, ikke medregnes.
Fortjeneste ved  

 salg til en erhverver, der efter formålet med erhvervelsen opfyldte  

 betingelserne for at ekspropriere ejendommen, var ligeledes skattefri i  

 medfør af § 11, 2. punktum.
Ifølge praksis var det en betingelse for  

 skattefrihed efter § 11, 2. punktum, at det på aftaletidspunktet  

 måtte påregnes, at dispositionen ville være blevet  

 gennemtvunget ved ekspropriation, såfremt en frivillig aftale ikke blev  

 indgået, jf.
TfS 1995.575 H og TfS 1996.356 H.
 Retten lagde ved afgørelsen til grund, at Skov- og  

 Naturstyrelsen i 1994 havde haft ekspropriationskompetence i medfør af  

 naturbeskyttelseslovens § 60.
Efter en samlet bedømmelse af sagens oplysninger,  

 fandt retten, at det på aftaletidspunktet måtte påregnes,  

 at dispositionen ville være blevet gennemtvunget ved en ekspropriation,  

 såfremt en frivillig aftale ikke var blevet indgået.
Retten havde  

 herved henset til arealet af klagerens jorder og placeringen som central for  

 projektets gennemførelse, og endelig til Skov- og Naturstyrelsens  

 udtalelse af den 23. august 2000.
 Klagerens fortjeneste ved overdragelsen af ejendommen til  

 Den Danske Stat i 1994 skulle dermed ikke medregnes i medfør af  

 ejendomsavancebeskatningslovens § 11.
 For så vidt angik det af repræsentanten  

 anførte vedrørende genanbringelse af avancen efter  

 ejendomsavancebeskatningslovens § 6 A, fandt retten, at der i medfør  

 af den dagældende bestemmelse i § 6 A, stk. 1, litra c, ikke var adgang  

 til dispensation fra selvangivelsesfristen, hvorfor klagerens begæring  

 ikke var foretaget rettidigt, jf. herved TfS 1999.117 LSR.
For så vidt angik klagerens påstand om  

 fortjeneste ved salg af ejendommens dræningsanlæg, fandt retten,  

 at de genvundne afskrivninger skulle opgøres som foretaget af  

 skattemyndighederne i medfør af den dagældende bestemmelse i  

 afskrivningslovens § 29 S, stk. 2, jf. § 29, stk. 1. Der var herved lagt  

 vægt på det i skødet anførte om overdragelse af  

 ejendommens tekniske anlæg m.v., for hvilket der havde været  

 betalt en ikke specificeret andel af købesummen, samt det oplyste om  

 bortforpagtning af ejendommens jorder efter overdragelsen.
Fortjenesten var  

 særlig indkomst, jf. lov om særlig indkomst § 2, nr. 2.
