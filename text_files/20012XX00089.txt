Skriftlig fremsættelse (6. februar  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
Forslag til lov om ændring af lov om en kommunal  

 tjenestemandsret. (Ændring af reglerne om  

 spørgsmålskompetence m.v.) (Lovforslag nr.
L 91).
Lovforslaget har baggrund i en kommunes udmeldelse af KL.  

 Udmeldelsen medfører bl.a., at KL ikke længere har bemyndigelse  

 til på kommunens vegne at anlægge sager ved den kommunale  

 tjenestemandsret mod en eller flere af de forhandlingsberettigede  

 personaleorganisationer for kollektiv overtrædelse af bestemmelser, der  

 svarer til § 10 i lov om tjenestemænd.
Udmeldelsen medfører  

 endvidere, at der ikke kan anlægges sager af og mod den  

 pågældende kommunalbestyrelse ved den kommunale tjenestemandsret  

 om overtrædelse eller fortolkning af aftaler om løn- og  

 ansættelsesvilkår m.v.
 Det foreslås på den baggrund, at reglerne om  

 søgsmålskompetencen i lov om en kommunal tjenestemandsret  

 ændres, således at sager, der kan behandles af den kommunale  

 tjenestemandsret, både kan anlægges af og mod kommunalbestyrelser  

 og amtsråd, der har afgivet forhandlingsbemyndigelse til KL og  

 Amtsrådsforeningen, i samme omfang, som de nævnte sager kan  

 anlægges mod KL og Amtsrådsforeningen.
Lovforslaget indebærer endvidere, at en  

 kommunalbestyrelse eller et amtsråd, der ikke er medlem af KL og  

 Amtsrådsforeningen, som part kan kræve sagen behandlet og  

 pådømt alene under medvirken af tjenestemandsrettens juridiske  

 dommere.
Herved imødegås en mulig krænkelse af art. 6 i  

 Den Europæiske Menneskerettighedskonvention (EMRK) om en  

 "retfærdig rettergang for en uafhængig og upartisk domstol".  

 Denne bestemmelse finder ikke anvendelse på Københavns og  

 Frederiksberg Kommuner, der sammen med KL, Amtsrådsforeningen og  

 Hovedstadens Sygehusfællesskab afgiver en fælles indstilling om  

 beskikkelse af dommere efter lovens § 1, stk. 3.
 Idet jeg i øvrigt henviser til lovforslagets  

 bemærkninger, tillader jeg mig at anbefale lovforslaget til velvillig  

 behandling i det høje Ting.
