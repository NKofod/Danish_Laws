 Til § 1.
Det følger af arbejdsløshedsforsikringslovens § 57, stk. 3, at en  

 selvstændig erhvervsdrivende kan anses for ledig, når medlemmets personlige  

 arbejde i virksomheden er ophørt mere end midlertidigt.
Det personlige  

 arbejde anses for ophørt, når medlemmet ikke længere har mulighed for at  

 udføre arbejdsfunktioner i den virksomhed, der har dannet grundlag for  

 medlemmets arbejdsløshedsforsikring.
Derfor skal afviklingen af virksomhedens  

 driftsmidler, varelager mv. som hovedregel være afsluttet således, at der  

 ikke er grundlag for medlemmets fortsatte erhvervsudøvelse.
 De nærmere regler er fastsat i §§ 2-4.
Medlemmets personlige arbejde i virksomheden skal tillige være ophørt  

mere end midlertidigt.
Et medlem anses derfor ikke for at være ledig,  

 når der alene er tale om en midlertidig indstilling af driften som følge af  

 sæsonsvingninger, arbejdsmangel, materialemangel, vejrlig mv., hvor det er  

 hensigten, at erhvervsvirksomheden skal genoptages.
Baggrunden for denne  

 bestemmelse er, at arbejdsløshedsforsikringen ikke må virke som en  

 erhvervsstøtte.
 Endelig er det en forudsætning for godkendelsen af ophøret - og dermed  

 medlemmets ledighed - at ophøret med erhvervsudøvelsen kan konstateres  

 objektivt, og at der fremlægges dokumentation for ophøret.  

 Dokumentationen kræves for at kunne fastslå, at det personlige arbejde er  

 ophørt, og fra hvilket tidspunkt ophøret kan regnes.
 Bekendtgørelsen finder også anvendelse ved overgang til efterløn.
 Til § 2.
 Overdragelse og lukning.
 En selvstændig erhvervsdrivende anses for ophørt med sit personlige  

 arbejde i virksomheden, når virksomheden er lukket eller er overdraget.
 Afvikling mv.
 En af betingelserne for at anerkende ophøret ved lukning er, at  

 afviklingen af virksomheden er så vidt fremskreden, at  

 afviklingsforanstaltningerne ikke har karakter af virksomhedsudøvelse.
 Dokumentation.
 Der skal foreligge dokumentation for ophøret og for tidspunktet herfor.
 Ved overdragelse vil et dokumenteret ophør kunne anerkendes fra det  

 tidspunkt, hvor der er indgået en retlig bindende overdragelsesaftale, og  

 virksomhedens drift faktisk er overtaget af køber.
 Dokumentationen vil normalt indebære krav om en skriftlig aftale, f.eks. i  

 form af en slutseddel.
Medlemmet skal være afmeldt offentlige registre som selvstændig  

 erhvervsdrivende.
Der tænkes her på momsregisteret, skattevæsenets  

 SE-register og Erhvervs- og Selskabsstyrelsen (tidligere  

 Aktieselskabs-Registeret).
 Kravet om afmelding gælder dog ikke i tilfælde, hvor medlemmet godtgør, at  

 fortsat registrering ikke skyldes udøvelse af selvstændig virksomhed.  

 Manglende momsafmelding vil f.eks. kunne accepteres i tilfælde, hvor den  

 fortsatte registrering er begrundet i efterfølgende indbetalinger til  

 virksomheden - normalt kun i op til 6 måneder.
 De dokumentationskrav, der stilles for at anerkende ledighed, afhænger af  

 dels virksomhedens art dels ophørsmåden.
 Der kan derfor ikke opstilles faste, generelle krav til dokumentationen.  

 Det vil afhænge af den konkrete situation, hvornår medlemmet må anses for at  

 have dokumenteret, at betingelserne i § 2 er opfyldt.
Nedenfor er nævnt eksempler på foranstaltninger i forbindelse med  

 afvikling af selvstændig virksomhed, som typisk vil kunne dokumenteres.
Denne  

 dokumentation vil da kunne danne grundlag for arbejdsløshedskassens vurdering  

 af, om ledigheden kan anerkendes, eller om der må stilles krav om yderligere  

 dokumentation.
 Alle ydre tegn på virksomhedsudøvelse bør være fjernet på  

 ophørstidspunktet, f.eks. skiltning, reklame i aviser og lokale blade.  

 Dokumentation kan ske ved kopi af skriftlig afmelding af telefon,  

 reklameabonnementer og lignende.
 Ved lukning bør eventuelt personale være afskediget og ophørt med  

 arbejdet i virksomheden.
 Alle leje-, forpagtnings- og leasingkontrakter bør være opsagt.
For så vidt angår forpagtningskontrakter er det en betingelse, at  

 kontrakten er opsagt, og at forpagtningsforholdet er ophørt.
Hvis det  

 forpagtede udgør en ubetydelig del af virksomheden, vil det dog være  

 tilstrækkeligt med en opsigelse af forpagtningen.
 For så vidt angår leje- og leasingkontrakter vil det være  

 tilstrækkeligt, at kontrakten/aftalen er opsagt, hvis aftalen ikke kan  

 bringes umiddelbart til ophør uden et væsentligt økonomisk tab for medlemmet,  

 og det lejede/leasede kun udgør en ubetydelig del i forhold til virksomheden.  

 I øvrige tilfælde bør kontrakten være ophørt.
 Driftsmidler, varelager og andet for virksomheden nødvendigt udstyr skal  

 som hovedregel være solgt på ophørstidspunktet.
Hvis virksomheden har været drevet fra lejede lokaler , bør  

 lejemålet være opsagt på ophørstidspunktet.
Hvis virksomheden har været  

 drevet fra egne lokaler, bør disse være solgt eller udlejet på  

 ophørstidspunktet.
Som ovenfor nævnt er det afgørende for anerkendelsen af ophøret, at en  

 eventuel resterende del af virksomheden ikke i sig selv kan danne grundlag  

 for en fortsat erhvervsudøvelse.
Er ophøret herefter anerkendt, men er  

 afvikling og oprydning ikke tilendebragt, må der - forinden dagpenge  

 udbetales - foretages en konkret vurdering af, hvorvidt den resterende  

 afvikling/oprydning må antages at være til hinder for, at medlemmet er til  

 fuld rådighed for arbejdsmarkedet, jf. de gældende rådighedsregler.
 Betalingsstandsning eller tvangsakkord er ikke selvstændige  

 ophørsgrunde, men medlemmet kan ophøre efter de almindelige ophørsbetingelser  

 under betalingsstandsningen eller tvangsakkorden.
 Et medlem, der har udøvet selvstændig virksomhed i selskabsform,  

 kan som hovedregel først anses for ledig, når der er sket opløsning af  

 selskabet, eller når medlemmet har afhændet samtlige aktier eller anparter.
Hovedreglen kan dog fraviges i de tilfælde, hvor det dokumenteres, at der  

 ikke er aktivitet i selskabet, eller hvor det over for Erhvervs- og  

 Selskabsstyrelsen (tidligere Aktieselskabs-Registeret) er anmeldt, at  

 formålet med selskabet er ændret til kun at være formueadministration.
Det er  

 en forudsætning, at der ikke i selskabet er andre dispositioner, der viser,  

 at der er erhvervsaktivitet i selskabet, f.eks. afskrivninger.
De ovenfor  

 nævnte dokumentationsregler gælder også for selskaber.
 I tilfælde, hvor medlemmet ikke længere deltager i driften af  

 virksomheden, henvises til bekendtgørelsens § 4.
 Anerkendelse af ledighed, når medlemmet er afskåret fra fortsat at  

 drive virksomheden.
Et medlem kan også af andre grunde end overdragelse og lukning være  

 afskåret fra fortsat at drive virksomheden.
Anerkendelsen af medlemmets  

 ledighed vil i de situationer være afhængig af, at medlemmet fremlægger  

 dokumentation for, at medlemmet mere end midlertidigt er afskåret fra fortsat  

 at deltage i driften af virksomheden.
 Nedenfor er nævnt nogle af disse situationer:
Hvis et medlem udelukkes fra fortsat virksomhedsudøvelse af  

 medejere og ikke kan dokumentere sit ophør, fordi han er forpligtet til  

 at overdrage sin andel til medejerne, og disse afviser at overtage andelen af  

 grunde, der ikke skyldes medlemmets egne forhold, vil der kunne ses bort fra  

 det formelle overdragelseskrav i § 2, stk. 1. Det er herved en forudsætning,  

 at medlemmet godtgør, at medkontrahenterne ikke ønsker at overtage andelen,  

 og at medlemmet har gjort, hvad han kunne.
Det er endvidere en forudsætning,  

 at medlemmet godtgør, at han har taget retlige skridt til at få  

 medkontrahenterne til at anerkende deres forpligtelse over for medlemmet  

 eller til at få selskabet eller samejet opløst.
Ved konkurs kan ledigheden anerkendes fra tidspunktet for  

 skifterettens afsigelse af konkursdekret.
Når der er afsagt konkursdekret  

 indtræder dagpengeretten dog senest ugedagen efter, at skifteretten har  

 modtaget konkursbegæringen.
 Såfremt en virksomhed eller en ejendom skal sælges på tvangsauktion  

 f.eks. efter at være overtaget til brugelig pant og/eller  

administration af panthaver, gælder hovedreglen om, at ophøret først  

 kan anerkendes fra tidspunktet for overdragelsen på tvangsauktionen.
 Ledigheden vil dog kunne anerkendes ved fraflytning i de tilfælde, hvor et  

 medlems bolig er beliggende på samme adresse som virksomheden, der overtages  

 til brugelig pant og/eller administration af panthaver, og hvor medlemmet har  

 haft sin hovedbeskæftigelse.
I så fald vil en erklæring fra folkeregisteret om fraflytningsdatoen kunne  

 være fyldestgørende dokumentation for ophøret.
Afgørelsen herom vil dog først  

 kunne træffes, når ejendommen er solgt på tvangsauktion til andre end  

 medlemmet, dennes ægtefælle, samlever eller umyndige børn.
 Til § 3.
 Bortforpagtning/udlejning.
 Ved forpagtning forstås i almindelighed en brugsret til en fast  

 ejendom mv., hvor der ydes vederlag for brugen, og hvor brugeren har adgang  

 til at oppebære udbyttet fra ejendommen.
 Ved bortforpagtning har bortforpagteren fortsat den faktiske og retlige  

 råden over virksomheden med den begrænsning, der følger af brugsretten i  

 henhold til forpagtningsaftalen.
 For at en aftale, eventuelt en lejeaftale, kan godkendes som dokumentation  

 for et mere end midlertidigt ophør med udøvelse af selvstændig virksomhed,  

 stilles der derfor strenge betingelser til indholdet af forpagtningsaftalen.
 Denne skal således være skriftlig (forpagtningskontrakt) og på mindst 5  

 års gensidig uopsigelighed.
 Bortforpagtningen skal endvidere omfatte hele virksomheden, og  

 bortforpagter må ikke forbeholde sig ret til en delvis benyttelse af  

 virksomheden eller dele af denne, medmindre der alene er tale om jagtret  

 eller andet, der isoleret set ikke fremtræder som virksomhedsudøvelse.
 Til § 3, stk. 3.
 Opfylder en bortforpagtning/udlejning ikke fuldt ud de tidsmæssige  

 betingelser i § 3, stk. 1, har medlemmet mulighed for at blive anset for  

 ophørt med det personlige arbejde i virksomheden ved at opfylde betingelserne  

 i § 3, stk. 3. Dette kræver, at følgende betingelser er opfyldt:
 1. For medlemmet skal kontrakten være uopsigelig i  

 mindst 5 år.
 2. Medlemmet skal efter bortforpagtningen/udlejningen  

 have haft lønarbejde i en tid, der sammenlagt svarer til fagets fulde,  

 sædvanlige arbejdstid i mindst 26 uger inden for de seneste 35 uger, jf. § 5,  

 stk. 2, nr. 2.
 Til § 3, stk. 4.
 Direktøren for arbejdsløshedsforsikringen kan for en branche godkende, at  

 der kræves mindre end 5 års uopsigelighed, såfremt det er  

 sædvane/kutyme/almindeligt inden for branchen, at forpagter har et kortere  

 opsigelsesvarsel.
 Til § 4.
 Udtræden af selvstændig virksomhed, der fortsættes af ægtefælle/samejer.
Reglen er en undtagelse fra kravet i § 2 om, at ophør med selvstændig  

 virksomhed sædvanligvis dokumenteres ved virksomhedens overdragelse.
Reglen  

 giver således mulighed for, at et medlem, der har drevet selvstændig  

 virksomhed i fællesskab med andre, i særlige situationer (jf. nedenfor) alene  

 ved sin personlige udtræden af virksomheden kan anses for ophørt.
Reglen skal  

 ses på baggrund af, at et krav om samtidig overdragelse som følge af  

 samejesituationen kan medføre uforholdsmæssigt ringere vilkår for  

 overdrageren af en ideel andel i tilfælde, hvor der i øvrigt ikke er tvivl om  

 medlemmets ophør med at deltage i virksomhedens drift.
 Medlemmet er påbegyndt lønarbejde som hovederhverv, jf. stk. 1, pkt.  

 1.
I princippet anses medlemmet for ophørt ved påbegyndelse af lønarbejde som  

 hovederhverv.
Da medlemmet imidlertid fortsat har bevaret tilknytningen til  

 virksomheden, hviler dagpengeretten som lønmodtager samtidig på en  

 forudsætning om, at medlemmets hovedbeskæftigelse får en sådan varighed, at  

 medlemmet herved har dokumenteret sin rådighed for arbejdsmarkedet som  

 lønmodtager.
Hovederhvervet er derfor kendetegnet ved, at medlemmet  

 overflyttes til en arbejdsløshedskasse for lønmodtagere, og at medlemmet som  

 hovedregel har opnået ret til dagpengeberegning efter de for lønmodtagere  

 gældende regler - dvs. at arbejdet har haft en varighed af mindst 13 uger.
 Betingelsen vil således ikke kunne anses for opfyldt, såfremt arbejdet på  

 forhånd er aftalt til at være af kortere varighed end 13 uger.
 Det præciseres, at reglen omfatter den situation, hvor medlemmet ikke  

 gennem ydre ændringer i virksomhedens eller egne forhold kan føre den  

 fornødne dokumentation for, at medlemmets personlige arbejde er ophørt mere  

 end midlertidigt i den virksomhed, som fortsat drives, men nu kun ved  

 ægtefællens/medejerens arbejdsindsats.
 Dette forhold sammenholdt med medlemmets hidtidige status som  

 fuldtidsforsikret er også baggrunden for de skærpede krav, som stilles til  

 omfanget af det lønarbejde, hvorigennem medlemmet må føre bevis for sin  

 beslutning om/evne og vilje til at være til rådighed for arbejdsmarkedet som  

 lønmodtager.
 Arbejdsfunktionen er bortfaldet, jf. stk. 1, pkt. 2.
 Det forudsættes, at medlemmets hidtidige deltagelse/arbejdsfunktion er  

 således afgrænset og klart beskrevet, at det er muligt at konstatere  

 funktionens bortfald.
Reglen anvendes i forbindelse med delvis lukning eller en  

driftsomlægning, hvorved det klart kan konstateres, at der ikke  

 fortsat er behov for medlemmets arbejdskraft.
Driftsomlægningen vil oftest  

 være begrundet i indførelse af ny teknologi eller i manglende  

 indtjening .
Det afgørende er karakteren af de dispositioner, som virksomheden i denne  

 anledning har truffet.
Indtjeningsnedgang kan således ikke i sig selv  

 begrunde udtræden efter denne bestemmelse.
Der henvises i denne forbindelse  

 til stk. 3.
 Anden arbejdskraft (substitution) - faglige kvalifikationer/ændret  

 medejerskab, jf. stk. 1, pkt. 3.
Reglen anvendes i tilfælde, hvor det dokumenteres, at medlemmets  

 personlige arbejde er overtaget af anden arbejdskraft, og dette er begrundet  

 i behov for bestemte faglige kvalifikationer eller ændret medejerskab.
Dette  

 gælder dog ikke, hvis det er ægtefællen og/eller umyndige børn, der overtager  

 medlemmets hidtidige arbejdsfunktion, jf. § 4, stk. 5.
 Reglen bygger således på, at medlemmet frigøres af anden arbejdskraft, og  

 at medlemmet ikke normalt vil kunne anses for ophørt alene ved erklæring om,  

 at en medejer har overtaget medlemmets hidtidige arbejde, medmindre der  

 konstateres en samtidig driftsomlægning som beskrevet under pkt. 2.
 Reglen er årsagsbetinget, således at den alene kan anvendes i de nævnte  

 tilfælde.
 Nyansat arbejdskraft, jf. stk. 2.
 Bestemmelsen finder kun anvendelse på små ægtefælledrevne virksomheder.  

 Efter bestemmelsen kan medlemmet anses for ophørt, hvis det dokumenteres, at  

 der er ansat ny arbejdskraft udefra til at udføre medlemmets hidtidige  

 arbejde fuldt ud.
 Den ny arbejdskraft kan ikke være umyndige børn.
 Dokumentationen for, at der er tilført virksomheden ny arbejdskraft, kan  

 f.eks. være ansættelseskontrakten og/eller den nyansattes lønsedler.
 Hvis den arbejdskraft, der er ansat til erstatning for medlemmet, ophører  

 inden for 6 måneder, anses medlemmet for at have genoptaget arbejdet i  

 ægtefællens virksomhed fra dette tidspunkt - hvorved dagpengeretten/retten  

 til efterløn bortfalder - medmindre stillingen genbesættes uden ugrundet  

 ophold.
 Et sådant arbejdsophør skal derfor meddeles medlemmets  

 arbejdsløshedskasse, hvilket arbejdsløshedskassen skal oplyse medlemmet om  

 ved ledighedsperiodens begyndelse.
 For så vidt angår retten til efterløn henvises til § 5, stk. 3 i  

 Direktoratet for Arbejdsløshedsforsikringens bekendtgørelse nr. 304 af 17.  

 maj 1989 om arbejde i efterlønsperioden.
 Dagpengeretten/retten til efterløn vil kunne bevares, hvis medlemmet  

 opfylder en af de øvrige muligheder for ægtefælleudtræden i § 4 på  

 tidspunktet for erstatningsarbejdskraftens ophør.
 Reglens anvendelse er begrænset til meget små virksomheder, da det er en  

 betingelse, at den samlede lønudbetaling i gennemsnit i hvert af de 2  

 seneste, hele regnskabsår er mindre end et beløb, der pr. dag svarer til  

 højeste dagpenge efter arbejdsløshedsforsikringslovens § 47.
 Samlivsophævelse, jf. stk. 1, pkt. 4.
Bestemmelsen omfatter samlivsophævelse, der følges op af tiltag til  

 interessefællesskabets ophør, dvs. ved indgivelse af begæring om separation  

 eller skilsmisse.
Det forudsættes, at den senere bevilling eller dom  

 fremlægges som yderligere dokumentation.
 Kravene til medlemmets dokumentation omfatter derfor både en bekræftelse  

 fra folkeregisteret om medlemmets eller evt. ægtefællens fraflytning fra  

 hidtidig fælles bopæl og en kopi af skilsmisse-/separationsbegæring/stævning.
 Medlemmet vil således ikke kunne overgå til efterløn, før disse  

 dokumentationskrav er opfyldt.
 Foreligger der ikke en begæring om separation/skilsmisse på tidspunktet  

 for samlivsophævelsen, vil medlemmet dog kunne anses for ledig og  

 dagpengeberettiget i indtil 3 måneder fra samlivsophævelsen, hvis følgende  

 betingelser er opfyldt:
 1. Medlemmet skal erklære at være ophørt mere end  

 midlertidigt i virksomheden i forbindelse med samlivsophævelsen.
 2. Dette skal attesteres af medlemmets  

 advokat/revisor.
 3. Der skal fremlægges dokumentation fra  

 folkeregisteret om medlemmets eller evt. ægtefællens fraflytning fra hidtidig  

 fælles bopæl.
 Genoptagelse af samlivet/ægteskabet vil ikke medføre tilbagebetalingskrav  

 af dagpenge, der er udbetalt i den periode, hvor samlivet har været ophævet.
 Væsentlig nedgang i indtjeningen, jf. stk. 3.
 Bestemmelsen finder kun anvendelse på små ægtefælledrevne virksomheder.
Det er ikke tilstrækkeligt, at indtjeningen i virksomheden generelt har  

 været lav.
Medlemmets beslutning om ophør med at deltage i driften af  

 virksomheden skal være begrundet i en faldende indtjening over en længere  

 periode.
 En væsentlig nedgang i indtjeningen kan derfor anses for dokumenteret, når  

 følgende betingelser er opfyldt:
 1. Omsætningen er faldet i hvert af de 3 seneste, hele  

 regnskabsår med mindst 50 pct. i hele perioden.
 2. Nettoindtjeningen skal i de 2 seneste, hele  

 regnskabsår i gennemsnit have været på et beløb, der pr. dag er mindre end  

 højeste dagpenge efter arbejdsløshedsforsikringslovens § 47.
 Faldet i omsætningen skal vurderes i forhold til det regnskabsår, der  

 ligger umiddelbart forud for perioden på de 3 hele regnskabsår.
 Virksomhedens nettoindtjening defineres som overskud, opgjort efter  

 fradrag af de dokumenterede, nødvendige udgifter, der er forbundet med  

 indtjeningens opnåelse og godkendt som fradragsberettigede af  

 skattemyndighederne.
 Medlemmet skal som dokumentation for en faldende indtjening fremlægge  

 virksomhedens driftsregnskaber for de relevante regnskabsår og alle  

 væsentlige bilag hertil, i det omfang det må anses for nødvendigt.  

 Selvangivelser med tilhørende virksomhedsskema kan alene anerkendes, hvis  

 ligningsmyndighederne har godkendt angivelserne, f.eks. ved foreløbig  

 godkendelse i form af årsopgørelser.
 Reglens anvendelse er endelig betinget af, at medlemmet har deltaget i  

 driften af virksomheden som sin hovedbeskæftigelse i de 3 seneste, hele  

 regnskabsår, og at den samlede lønudbetaling i hvert af de 2 seneste, hele  

 regnskabsår i gennemsnit er mindre end et beløb, der svarer til højeste  

 dagpenge efter arbejdsløshedsforsikringslovens § 47.
 Til § 5, stk. 1.
 Reglen finder anvendelse for medlemmer, der som hovederhverv har udøvet  

 selvstændig virksomhed og som sideløbende med virksomhedsudøvelsen er  

 påbegyndt lønarbejde .
 Ved ledigmeldelsen fra lønarbejdet vil medlemmet som hovedregel ikke kunne  

 anses for ledig, før også virksomheden er ophørt efter reglerne i kapitel 1.
 Til § 5, stk. 2.
 Hovedreglen i stk. 1 kan fraviges i de tilfælde, hvor medlemmet - uanset  

 den fortsatte virksomhedsudøvelse - gennem samtidigt lønarbejde kan føre  

 bevis for sin fulde rådighed for arbejdsmarkedet som lønmodtager, og at  

 arbejdet i virksomheden dermed har antaget karakter af bibeskæftigelse.
 Medlemmets ret til dagpenge som lønmodtager vil dog være betinget af, at  

 medlemmet opfylder betingelserne i Direktoratet for  

 Arbejdsløshedsforsikringens bekendtgørelse om retten til  

 arbejdsløshedsdagpenge for medlemmer, som under ledighed har bibeskæftigelse  

 ved selvstændig virksomhed.
 Kravet til omfanget af lønarbejdet er afhængig af, om der i forbindelse  

 med medlemmets påbegyndelse af lønarbejde er sket ændringer i virksomhedens  

 driftsform.
Såfremt der ikke er sket ændringer i virksomhedens driftsform -  

 eller kun begrænsede ændringer - skal medlemmet have udført lønarbejde  

 i en tid, der sammenlagt svarer til fagets fulde, sædvanlige arbejdstid i  

 mindst 52 uger inden for de seneste 65 uger.
Hvis arbejdskravet er opfyldt,  

 anses medlemmet for at have dokumenteret, at virksomheden ikke drives som  

 hovedbeskæftigelse.
 Kravet til lønarbejdets omfang skal bl.a. sikre, at den fortsatte udøvelse  

 af virksomheden til enhver tid ikke er til hinder for, at  

 rådighedsbetingelserne er opfyldt, jf. reglerne om bibeskæftigelse ved  

 selvstændig virksomhed.
Kravet til lønarbejdets omfang er mindre, når der dokumenteres en  

væsentlig omlægning af virksomhedens driftsform, og når denne  

 omlægning er foregået i umiddelbar tilslutning til medlemmets påbegyndelse af  

 lønarbejde.
Medlemmet skal i så fald have udført lønarbejde i en tid,  

 der sammenlagt svarer til fagets fulde, sædvanlige arbejdstid i 26 uger inden  

 for de seneste 35 uger.
 Opgørelsen af medlemmets lønarbejde og perioderne, inden for hvilke  

 lønarbejdet skal være udført, foretages efter reglerne om beregning af det  

 almindelige arbejdskrav i arbejdsløshedsforsikringslovens § 55, jf.  

 Direktoratet for Arbejdsløshedsforsikringens bekendtgørelse om beregning af  

 arbejdskravet (26-ugers-reglen).
 Da lønarbejdet således har samme betydning som i  

 arbejdsløshedsforsikringslovens § 55, vil bl.a. afholdt ferie inden for  

 ferielovens rammer, søgnehelligdage og overenskomstmæssige fridage være at  

 sidestille med lønarbejde.
 Der skal således alene foretages en sammentælling af arbejdstimer, hvorfor  

 lønarbejdet f.eks. kan være udført i forskellige arbejdsforhold.
 De angivne perioder, inden for hvilke arbejdet skal være udført  

 (henholdsvis 65 og 35 uger), kan forlænges, når der foreligger »døde  

 perioder« efter samme regler som efter arbejdsløshedsforsikringslovens §  

 56.
 Med en ugentlig arbejdstid på 38 timer inden for pågældende fag skal  

 medlemmet have haft 1976 timer inden for de seneste 65 uger eller - såfremt  

 virksomhedens driftsform er blevet væsentligt omlagt - 988 timer inden for de  

 seneste 35 uger.
 Direktoratets vejledning af 27. maj 1988 til bekendtgørelse nr. 272 af 25.  

 april 1988 om ophør med udøvelse af selvstændig virksomhed som  

 hovedbeskæftigelse bortfalder med denne vejledning.
