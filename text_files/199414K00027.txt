Nr BTL 27 Betænkning over Forslag til lov om ændring af lov om aftaler og andre  

 retshandler på formuerettens område og visse andre love (Urimelige  

 aftalevilkår i visse forbrugeraftaler m.v.)   

 Nr L 27 1994-95, 1. samling Afgivet af Retsudvalget Afgivet: 19941208 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Nogle af udvalgets spørgsmål og ministerens besvarelser heraf er optrykt som bilag til betænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med de stillede  

 ændringsforslag.
Hvis mindretallets ændringsforslag ikke vedtages, vil  

 mindretallet stemme imod lovforslaget ved 3. behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, ligesom  

 mindretallet ikke kan stemme for de af Venstre og Det Konservative Folkeparti  

 stillede ændringsforslag.
 Mindretallet bemærker i øvrigt, at de af Venstre og Det Konservative  

 Folkeparti stillede ændringsforslag kunne være formildende i forhold til  

 regeringens lovforslag, men selv med disse ændringsforslag er lovforslaget  

 alt for vidtgående.
 Regeringen, Venstre og Det Konservative Folkeparti henviser til, at det er  

 et lovforslag, som er nødvendiggjort af Danmarks medlemskab af EU, hvilket  

 dog ikke afholder mindretallet fra at stemme imod.
Lovforslaget er med og uden ændringsforslagene fra Venstre og Det  

 Konservative Folkeparti den rene barnepigementalitet, hvor man fratager  

 forbrugerne ansvaret for egne handlinger.
Problemet er, at skiftende  

 regeringer gennem længere tid har frataget borgerne ansvaret på flere og  

 flere områder, hvilket bevirker, at borgerne bliver uden ansvar.
Fra at være  

 uden ansvar og til at være uansvarlig er der ikke langt.
 ÆndringsforslagAf et mindretal (V og KF):
 Til § 1 1) Nr. 1 udgår.
 2) Efter nr. 1 indsættes som nyt nummer:
 »01. I § 36 indsættes efter stk. 1 som nyt stykke:
»Stk 2. En aftale kan under særlige omstændigheder  

 ændres.« Stk. 2 bliver herefter stk. 3.' 3) Den under nr. 2 foreslåede § 38 a affattes  

 således:
»§ 38 a.
Bestemmelserne i dette kapitel finder anvendelse på  

 forbrugeraftaler, herunder vilkår i forbrugeraftaler, som ikke har været  

 genstand for individuel forhandling.
 Stk. 2. Ved en forbrugeraftale forstås i denne lov en aftale, som  

 en erhvervsdrivende indgår som led i sit erhverv, når den anden part  

 (forbrugeren) er en fysisk person, som hovedsagelig handler uden for sit  

 erhverv.
Stk. 3. Den erhvervsdrivende har bevisbyrden for, at et  

 aftalevilkår har været genstand for individuel forhandling.« 4) I den under nr. 2 foreslåede § 38 b affattes  

stk. 1 således:
»Opstår der tvivl om forståelsen af en aftale, fortolkes det  

 pågældende aftalevilkår på den måde, som er mest gunstig for  

 forbrugeren.« 5) I den under nr. 2 foreslåede § 38 c indsættes  

 efter stk. 2 som nyt stykke:
»Stk. 2. Vurderingen af, om et aftalevilkår er omfattet af  

 stk. 1, 2. pkt., omfatter hverken definitionen af aftalens hovedgenstand  

 eller overensstemmelsen mellem pris og varer eller mellem tjenesteydelser og  

 betalingen herfor, for så vidt disse vilkår er affattet klart og  

 forståeligt.« Stk. 2 bliver herefter stk. 3.
 Til § 2 6) Paragraffen udgår.
 Til § 3 7) Paragraffen udgår.
 Til § 4 8) Paragraffen udgår.
 Til § 5 9) Paragraffen udgår.
Til § 6 10) Paragraffen udgår.
Til § 7 11) I stk. 2 udgår ordene »samt §§ 2-6,».
Bemærkninger Til nr. 1 og 2 Forslagsstillerne er betænkelige ved det af  

 justitsministeren fremsatte lovforslag, hvorved der gives hjemmel til  

 domstolene til direkte at ændre aftalevilkår mellem parter.
 Der er fra Justitsministeriets side peget på konkrete tilfælde, hvor det  

 kunne have været hensigtsmæssigt, at domstolene havde mulighed for at ændre  

 en aftale.
 Dette må dog kun forekomme, når alle andre muligheder er udtømte, herunder  

 at aftalen tilsidesættes helt eller delvis.
Det er et grundlæggende dansk aftaleprincip, at aftaler indgås mellem  

 parter.
Det kan få meget utilsigtede virkninger, hvis domstolene positivt kan  

 formulere kontraktvilkår, uden at en af parterne har mulighed for at udtræde  

 af aftalen.
Forslagsstillerne er ikke betænkelige ved den nugældende § 36, hvorved  

 enkelte vilkår kan tilsidesættes.
Den resterende del af aftalen vil kunne  

 opretholdes.
Det afgørende er det brud med dansk aftaleret, der er lagt op til i  

 justitsministerens lovforslag.
Forslagsstillernes ændringsforslag vil kunne  

 imødekomme, at den gældende retstilstand opretholdes, samtidig med at der i  

 de tilfælde, hvor man ikke kan tilsidesætte en aftale helt eller delvis, vil  

 være mulighed for undtagelsesvis at opretholde aftalen i ændret form.
 Til nr. 3-11 Forslagsstillerne er af den opfattelse, at justitsministerens  

 lovforslag er for vidtgående, for så vidt angår forbrugerbeskyttelsen.
 Med justitsministerens lovforslag fratager man i vidt omfang forbrugeren  

 ansvar.
 Det skal sikres, at Rådets direktiv 93/13 implementeres i dansk ret,  

 hvilket er sket med de af Venstre og Det Konservative Folkeparti foreslåede  

 ændringsforslag.
 Forslagsstillerne mener, at den beskyttelse, som direktivet angiver, i  

 tilstrækkeligt omfang varetager forbrugernes interesser.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn  

 Elmquist (RV) fmd.
Søren Søndergaard (EL) Sonja Albrink (CD) Birthe  

 Rønn Hornbech (V) Inge Dahl-Sørensen (V) Svend Aage Jensby (V) Erling Oxdam  

 (V) Helge Adam Møller (KF) John Vinther (KF) Henning Grove (KF) Pia  

 Kjærsgaard (FP) Bilag Nogle af udvalgets spørgsmål til justitsministeren og dennes svar herpå Spørgsmål 4:
»Ministeren bedes redegøre for, på hvilke områder lovforslaget  

 »går længere« end det i direktivet fastlagte, for så vidt angår  

 forbrugerbeskyttelsen.' Svar:
 Direktivet er et minimumsdirektiv, og medlemsstaterne kan derfor inden for  

 det område, der omfattes af direktivet, vedtage eller bevare strengere  

 bestemmelser for at sikre en mere omfattende forbrugerbeskyttelse.
Indledningsvis bemærkes, at direktivet på et væsentligt punkt er mindre  

 forbrugerbeskyttende end gældende dansk ret.
Det gælder direktivets  

 retsstandard, hvorefter et aftalevilkår, der ikke har været genstand for  

 individuel forhandling, »anses for urimeligt, hvis det til trods for  

 kravene om god tro bevirker en betydelig skævhed i parternes rettigheder og  

 forpligtelser ifølge aftalen til skade for forbrugeren«, jf. artikel 3,  

 stk. 1. Som der nærmere er redegjort for i lovforslagets almindelige  

 bemærkninger, pkt. 5.2.6, må denne bestemmelse anses for mindre  

 forbrugerbeskyttende end generalklausulen i aftalelovens § 36, hvorefter et  

 aftalevilkår kan tilsidesættes helt eller delvis, hvis det vil være  

 »urimeligt eller i strid med redelig handlemåde« at gøre det  

 gældende.
Direktivet vedrører således alene tilfælde, som set fra et dansk  

 synspunkt er »kvalificeret« urimelige.
Ved lovforslaget opretholdes den nævnte bestemmelse i aftalelovens § 36  

 uændret, jf. den foreslåede nye § 38 c, stk. 1, i aftaleloven.
Lovforslaget  

 er således på dette punkt mere forbrugerbeskyttende end direktivet.
 Herudover indeholder lovforslaget mere forbrugerbeskyttende regler på  

 følgende punkter:
 - Lovforslagets definition af en forbrugeraftale (den nye § 38 a, stk. 2,  

 i aftaleloven) er bredere end direktivets, hvorefter alene fysisiske personer  

 kan være forbrugere.
Lovforslagets definition skelner ikke mellem fysiske og juridiske  

 personer.
Det betyder, at f.eks. ikkeerhvervsdrivende foreninger kan være  

 forbrugere i lovforslagets forstand.
Lovforslaget svarer på dette punkt til  

 anden civilretlig forbrugerbeskyttelseslovgivning her i landet.
- Efter lovforslaget omfatter definitionen af en forbrugeraftale ikke blot  

 aftaler, som en erhvervsdrivende indgår med en forbruger, men også aftaler,  

 som er indgået eller formidlet for den ene part af en erhvervsdrivende (den  

 nye § 38 a, stk. 3, i aftaleloven). Direktivet omfatter ikke aftaler, der  

 indgås eller formidles af en professionel mellemmand En tilsvarende bestemmelse findes i anden civilretlig  

 forbrugerbeskyttelseslovgivning her i landet, jf. f.eks. § 1, stk. 4, i lov  

 om visse forbrugeraftaler.
- Lovforslaget indeholder en bevisbyrderegel (den nye § 38 a, stk. 2, i  

 aftaleloven), hvorefter den erhvervsdrivende har bevisbyrden for, at en  

 aftale ikke er en forbrugeraftale.
Direktivet indeholder ikke en sådan  

 bestemmelse.
 En tilsvarende bevisbyrderegel findes i anden civilretlig  

 forbrugerbeskyttelseslovgivning her i landet, jf. f.eks. § 1, stk. 3, i lov  

 om visse forbrugeraftaler.
 - Lovforslaget omfatter som udgangspunkt alle vilkår i forbrugeraftaler,  

 mens direktivet kun gælder for aftalevilkår, som ikke har været genstand for  

 individuel forhandling - det vil i praksis navnlig sige standardvilkår.
Efter lovforslaget er det kun den særlige fortolkningsregel, som er  

 begrænset til alene at finde anvendelse på vilkår, der ikke har været  

 genstand for individuel forhandling.
Fortolkningsreglen går ud på, at uklare  

 aftalevilkår skal fortolkes på den måde, som er mest gunstig for forbrugeren  

 (den nye § 38 b, stk. 1, i aftaleloven). Efter Justitsministeriets opfattelse  

 bør de øvrige bestemmelser, som tilsigter at gennemføre direktivet, gælde for  

 alle vilkår i forbrugeraftaler, idet man herved undgår den retsteknisk  

 uheldige situation, der ville opstå, hvis direktivets generalklausul skulle  

 anvendes ved bedømmelsen af nogle, men ikke ved andre vilkår i den samme  

 aftale.
 - Lovforslaget indeholder ikke en begrænsning svarende til direktivets  

 artikel 4, stk. 2. Efter denne bestemmelse i direktivet omfatter vurderingen  

 af, om et aftalevilkår er urimeligt, »hverken definitionen af aftalens  

 hovedgenstand eller overensstemmelsen mellem pris og varer eller mellem  

 tjenesteydelser og betalingen herfor, for så vidt disse vilkår er affattet  

 klart og forståeligt«.
 Aftalelovens § 36 indeholder ikke en tilsvarende begrænsning i  

 generalklausulens anvendelsesområde, og Justitsministeriet har ikke fundet  

 grundlag for at foreslå en sådan bestemmelse, som ville forringe  

 forbrugerbeskyttelsen i forhold til gældende ret.
 Spørgsmål nr. 8:
»Vil ministeren bekræfte, at listen i bilaget til direktivet ikke er  

 fyldestgørende hverken i negativ eller positiv retning?» Svar:
Som nævnt i besvarelsen af spørgsmål 2 fremgår det af direktivets artikel  

 3, stk. 3, at bilaget indeholder »en vejledende og ikkeudtømmende liste  

 over de kontraktvilkår, der kan betegnes som urimelige«.
Listen  

 indebærer således ikke nogen præcis forpligtelse for medlemsstaterne.
De  

 vilkår, som er angivet i listen, behøver ikke altid at være urimelige,  

 ligesom andre vilkår end de i listen angivne kan være urimelige.
 Man kan således ikke slutte modsætningsvis fra listens indhold på den  

 måde, at vilkår anses for rimelige, hvis de ikke er omfattet af listen.
 Spørgsmålet kan således besvares bekræftende.
 Der henvises i øvrigt til besvarelsen af spørgsmål 2.
 Spørgsmål 10:
»Vil ministeren give udvalget en oversigt over de ændringer af de  

 gældende bestemmelser, som alene ville opfylde EU's direktiv, respektive en  

 oversigt over de ændringer, som ud over EU-direktivet er medtaget i  

 lovforslaget?» Svar:
 Direktivet om urimelige kontraktvilkår i forbrugeraftaler foreslås  

 gennemført ved bestemmelsen i lovforslagets § 1, nr. 2, som indeholder et nyt  

 kapitel i aftaleloven.
 Lovforslagets § 1, nr. 1, og §§ 2-6 tilsigter således ikke at gennemføre  

 bestemmelser i direktivet.
 Der henvises i øvrigt til besvarelsen af spørgsmål nr. 4, som indeholder  

 en oversigt over, på hvilke punkter det foreslåede nye kapitel i aftaleloven  

 er mere forbrugerbeskyttende end direktivet.
