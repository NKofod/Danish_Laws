Skriftlig fremsættelse (28. februar  

 2002) Integrationsministeren Herved tillader jeg mig for Folketinget at  

 fremsætte:
 Forslag til lov om ændring af integrationsloven  

 (individuelle kontrakter).
(Lovforslag nr.
L 150).
 Efter den nuværende udformning af integrationslovens  

 § 19 skal udlændinge, der tilbydes et introduktionsprogram, have  

 udarbejdet en individuel handlingsplan, hvor indholdet og omfanget af  

 introduktionsprogrammet fastlægges.
 For at gøre det klart, at formålet med  

 introduktionsprogrammet er, at udlændingen sætter sig i stand til  

 at arbejde og finder sig et job hurtigst muligt, ønsker regeringen at  

 ændre reglerne om udarbejdelse af en individuel handlingsplan.
 Det forslås derfor, at der i loven stilles krav om,  

 at kommunen og udlændingen indgår en individuel kontrakt.  

 Kontrakten skal sikre kvaliteten i introduktionsprogrammet, således at  

 de enkelte dele af introduktionsprogrammet er konkret og individuelt afpasset  

 i forhold til udlændingens kvalifikationer og ressourcer og samtidig er  

 direkte målrettet mod et arbejde eller en uddannelse.  

 Udlændingens kompetencer og målet og eventuelle delmål skal  

 således fremgå af kontrakten.
 Det skal endvidere fremgå af kontrakten, hvilke  

 sanktioner der gælder overfor udlændingen, hvis udlændingen  

 udebliver eller afviser en eller flere af de aktiviteter, der er aftalt i den  

 individuelle kontrakt.
