 Reglerne om fuld skattepligt for personer findes i Kildeskattelovens § 1,  

 stk.1, jf. lovbekendtgørelse nr.562 af 6.aug. 1990.
 Efter § 1, stk.1, nr.1, foreligger der fuld skattepligt for personer, der  

 har  bopæl  her i landet.
Den fulde skattepligt består efter § 1, stk.1, nr.2, også for personer,  

 der inden for de sidste 4 år  har haft bopæl  her i landet, medmindre  

 de godtgør at være undergivet indkomstbeskatning til fremmed stat, Færøerne  

 eller Grønland.
Det er dog en betingelse, at beskatningen ikke sker efter  

 regler, der er åbenbart lempeligere end reglerne i Danmark.
Bekendtgørelse  

 nr.646 af 22.sept. 1987 indeholder oversigt over de lande, hvis  

 indkomstbeskatning opfylder betingelsen i denne bestemmelse.
 Efter § 1, stk.1, nr.3, foreligger der fuld skattepligt for personer, der  

 uden at have bopæl her i landet,  opholder  sig her i et tidsrum af  

 mindst 6 måneder, heri medregnet kortvarige ophold i udlandet på grund af  

 ferie eller lignende.
 Danske  statsborgere er, uden at være omfattet af de ovenfor  

 nævnte skattepligtsbestemmelser, fuldt skattepligtige efter § 1, stk.1, nr.4,  

 hvis de gør tjeneste eller varigt opholder sig om bord på danske skibe,  

 medmindre de godtgør, at de har bopæl i udlandet, eller at de aldrig har haft  

 bopæl her i landet.  Udenlandske  statsborgere, der inden deres  

 tjeneste eller deres ophold om bord senest har været skattepligtig her i  

 landet efter en af de andre bestemmelser i § 1, sidestilles i denne  

 forbindelse med danske statsborgere.
 Den fulde skattepligt omfatter efter § 1, stk.1, nr.5, også  danske  

  statsborgere, der ikke er omfattet af bestemmelserne i nr. 1-3, og som af  

 den  danske stat  er udsendt til tjeneste uden for riget, samt de med  

 disse personer samlevende ægtefæller og de hos dem hjemmeværende børn, der  

 ikke er fyldt 18 år ved indkomstårets begyndelse, når de pågældende  

 ægtefæller og børn er danske statsborgere, og de ikke er undergivet  

 indkomstbeskatning til fremmed stat efter reglerne for derboende personer.
 Endelig omfatter den fulde skattepligt også dødsboer, der skiftes her i  

 landet, jf. § 1, stk.1, nr.6.
Kildeskattelovens § 2 indeholder reglerne for begrænset skattepligt.  

 Omfattet heraf er personer, der ikke er skattepligtige efter bestemmelserne i  

 § 1, og dødsboer der behandles i udlandet, og som oppebærer visse  

 indkomstarter her fra landet.
Det drejer sig typisk om løn og anden  

 A-indkomst, overskud af erhvervsvirksomhed, visse kapitalindkomster m.v.
 Skattepligtsreglerne er nærmere omtalt i afsnit DA i Ligningsvejledningen  

 om Skattepligt og Dobbeltbeskatning.
