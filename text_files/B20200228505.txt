Bekendtgørelse om udvidet digital adgang til nationalitetsregistret på luftfartsområdet I medfør af § 6, stk. 3, i lov om luftfart, jf. lovbekendtgørelse nr. 1149 af 13. oktober 2017, som ændret ved lov nr. 2072 af 21. december 2020, fastsættes efter bemyndigelse i henhold til § 6, stk. 1, i bekendtgørelse nr. 2243 af 29. december 2020 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
Anvendelsesområde § 1. Denne bekendtgørelse fastsætter bestemmelser om offentlige myndigheders og visse private virksomheders mulighed for udvidet digital adgang til oplysninger om navn og adresse på registrerede ejere og brugere af luftfartøjer opført i det danske nationalitetsregister.
 Stk. 2. Følgende private virksomheder har mulighed for udvidet digital adgang til nationalitetsregistret:
 1) Flyvepladser.
 2) Forsikringsvirksomheder, der forsikrer luftfartøjer.
 3) Advokatvirksomheder og inkassovirksomheder.
 4) Lufttrafik- og redningstjenester.
 5) Finansieringsvirksomheder.
 6) Andre private virksomheder med erhvervsmæssig relation til luftfart, som har behov for sådanne oplysninger for at kunne udføre deres erhverv.
 Stk. 3. Der er ikke adgang til oplysninger på ejere og brugere af luftfartøjer, som er registreret med navne- og adressebeskyttelse.
Betingelser og ansøgning § 2. Det er en betingelse for udvidet digital adgang til nationalitetsregistret, at den offentlige myndighed eller private virksomhed 1) udøver offentlig forvaltning, rådgiver eller udfører tjenesteydelser med relation til luftfart, eller 2) udfører eller bistår i undersøgelses- og redningsopgaver med relation til luftfart.
 § 3. Trafik-, Bygge- og Boligstyrelsen træffer afgørelse om tildeling af udvidet digital adgang til nationalitetsregistret på baggrund af ansøgning.
 Stk. 2. Ansøgning om udvidet digital adgang skal indeholde følgende:
 1) Myndigheden eller virksomhedens e-mailadresse.
 2) Myndigheden eller virksomhedens navn.
 3) Myndigheden eller virksomhedens CVR-nummer.
 4) Myndigheden eller virksomhedens kontaktperson.
 5) Telefonnummer til kontaktpersonen.
 6) Virksomhedens type.
 7) Baggrund og behov for digital udvidet adgang.
 Stk. 3. I det omfang det er nødvendigt af hensyn til afgørelsen, kan Trafik-, Bygge- og Boligstyrelsen kræve yderligere oplysninger fra den offentlige myndighed eller private virksomhed, udover hvad der er påkrævet efter stk. 2.
Stk. 4. Ansøgning om tildeling af udvidet digital adgang til nationalitetsregistret indsendes elektronisk.
Det til enhver tid gældende ansøgningsmateriale findes på Trafik-, Bygge- og Boligstyrelsens hjemmeside.
Adgang til nationalitetsregistret og brugen af oplysninger § 4. For udvidet digital adgang til nationalitetsregistret skal benyttes den digitale løsning, som Trafik-, Bygge- og Boligstyrelsen til enhver tid stiller til rådighed.
 § 5. Den udvidede digitale adgang tildeles for en periode på 5 år.
 Stk. 2.  Trafik-, Bygge- og Boligstyrelsen kan, hvis det findes godtgjort, træffe afgørelse om, at den udvidede digitale adgang til nationalitetsregistret efter denne bekendtgørelse kan gives tidsubegrænset.
 § 6. Offentlige myndigheder og private virksomheder må kun behandle oplysninger fra nationalitetsregistret, i det omfang behandlingen er nødvendig for at kunne varetage de opgaver, som begrunder den udvidede digitale adgang til oplysninger i nationalitetsregistret til myndigheden eller den private virksomhed.
Kontrol og tilbagekaldelse af udvidet digital adgang til nationalitetsregistret § 7. Trafik-, Bygge- og Boligstyrelsen kontrollerer overholdelse af brugen af den udvidede digitale adgang udstedt efter denne bekendtgørelse.
 Stk. 2. Trafik-, Bygge- og Boligstyrelsen registrerer offentlige myndigheder og private virksomheders loginoplysninger i det digitale system, som stilles til rådighed, jf. § 4.
 § 8. Såfremt der sker ændringer i de forhold, der ligger til grund for tildeling af den udvidede digitale adgang, skal den offentlige myndighed eller den private virksomhed straks give Trafik-, Bygge- og Boligstyrelsen meddelelse herom.
 Stk. 2. Trafik-, Bygge- og Boligstyrelsen kan til enhver tid tilbagekalde den udvidede digitale adgang udstedt efter denne bekendtgørelse, hvis der i en ansøgning om udvidet digital adgang til nationalitetsregistret er givet urigtige eller vildledende oplysninger eller, hvis de i denne bekendtgørelse fastsatte betingelser, herunder brugen af adgangen, ikke overholdes.
Klageadgang § 9. Afgørelser truffet af Trafik-, Bygge- og Boligstyrelsen efter denne bekendtgørelse kan ikke indbringes for transportministeren eller anden administrativ myndighed, jf. bekendtgørelse om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter.
Ikrafttræden § 10. Bekendtgørelsen træder i kraft den 1. januar 2021.
