Betænkning afgivet af Klima-, Energi- og Forsyningsudvalget den 5. maj 2022 Betænkning over Forslag til lov om ændring af lov om anvendelse af Danmarks undergrund (Geologisk lagring af CO2 på under 100 kt med henblik på forskning, udvikling eller afprøvning af nye produkter og processer og statslig deltagelse i CO2-lagringstilladelser) [af klima-, energi- og forsyningsministeren (Dan Jørgensen)]:
1. Ændringsforslag Der er stillet 2 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1 til lovforslaget, og klima-, energi- og forsyningsministeren har stillet ændringsforslag nr. 2 til lovforslaget.
2. Indstillinger Et flertal i udvalget (udvalget med undtagelse af DF og NB) indstiller lovforslaget til vedtagelse med de stillede ændringsforslag.
Et mindretal i udvalget (DF og NB) indstiller lovforslaget til vedtagelse med det af klima-, energi- og forsyningsministeren stillede ændringsforslag.
Mindretallet vil stemme imod det af Enhedslisten stillede ændringsforslag.
 Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget støtter lovforslaget, idet Venstre finder, at geologisk lagring af CO2 er essentielt, for at Danmark kan nå 70-procentsmålsætningen i 2030, og for at Danmark kan blive klimaneutral så hurtigt som muligt.
I den forbindelse bemærker Venstre, at højt tempo er afgørende.
På den baggrund havde Venstre gerne set en tidligere ikrafttrædelsesdato, men noterer sig, at det ifølge regeringen ikke materielt ville gøre en forskel at fremrykke ikrafttrædelsesdatoen, jf. svar på spørgsmål 3. Venstre noterer sig endvidere, at det sene ikrafttrædelsestidspunkt for lovforslaget ikke vil medføre en forsinkelse af allerede igangværende demonstrationsprojekter med henblik på at opnå tilladelse til at sætte i gang i efteråret 2022 som planlagt, jf. svar på spørgsmål 4.
 Venstres medlemmer af udvalget bemærker desuden, at det er vigtigt for lagringsoperatørerne, jf. høringssvarene (L 137  bilag 1), at de hurtigst muligt opnår klarhed om vilkårene for statslig deltagelse i lagringstilladelser, og Venstre noterer sig i den forbindelse, at ministeren vil indkalde til forhandlinger om statens eventuelle deltagelse i CO2-lagringsprojekter inden sommer og dermed, inden der åbnes op for ansøgninger om CO2-lagringstilladelser, jf. svar på spørgsmål 8.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et flertal (udvalget med undtagelse af DF og NB):
 1) I det under nr. 10 foreslåede kapitel 6 b indsættes i § 23 x som stk. 4:
»Stk. 4. Der kan ikke meddeles tilladelse efter regler udstedt i medfør af stk. 1, hvis formålet med den aktivitet, der ansøges om tilladelse til, ud over geologisk lagring af CO2 på under 100 kt med henblik på forskning, udvikling eller afprøvning af nye produkter og processer tillige er øget indvinding af kulbrinter.« [Ændring af anvendelsesområde] Af klima-, energi- og forsyningsministeren, tiltrådt af udvalget:
 2) Nr. 15 affattes således:
»15. I § 37 a, stk. 5, indsættes efter »og 28«: »eller regler udstedt i medfør af § 23 x«.« [Lovteknisk ændring] Bemærkninger Til nr. 1 Der kan efter den gældende undergrundslov meddeles tilladelse til CO2-lagring kombineret med produktion af kulbrinter (også kaldet CO2 EOR  CO2 Enhanced Oil Recovery).
Enhanced Oil Recovery (EOR) er en tertiær indvindingsmetode, der dækker injektion af gas og væsker, som ikke normalt er til stede i reservoiret, eksempelvis dinitrogen eller damp.
Med EOR bliver ydre energi og materialer injiceret i et reservoir for at kunne mobilisere og indvinde kulbrinter, der ikke har været tilgængelige ved primær (trykaflastning) og sekundær (væske- eller gasinjektion) indvinding, og derved øge indvindingsgraden.
 Ved CO2 EOR bliver en del af den anvendte CO2 i undergrunden efter injektion, hvorfor CO2 EOR omfatter et element af CO2-lagring.
 CO2 EOR forudsætter efter den gældende undergrundslov en tilladelse efter lovens § 23 (fuldskala CO2-lagringstilladelse) og en godkendelse af produktionsmetoden CO2 EOR, jf. lovens § 10, i forbindelse med en indvindingstilladelse efter lovens § 5. Det skyldes, at der er tale om injektion af CO2 både som en indvindingsforanstaltning og som en lagringsaktivitet.
 Med lovforslagets § 1, nr. 10, foreslås det, at der etableres en særskilt tilladelsesordning for geologisk lagring af CO2 på under 100 kt med henblik på forskning, udvikling eller afprøvning af nye produkter og processer, ved at klima-, energi- og forsyningsministeren med den foreslåede nye § 23 x, stk. 1, bemyndiges til at kunne fastsætte regler om geologisk lagring af CO2 på under 100 kt med henblik på forskning, udvikling eller afprøvning af nye produkter og processer.
 Med ændringsforslag nr. 1 foreslås det, at der i den i lovforslaget foreslåede nye § 23 x indsættes et stk. 4, der sikrer, at der ikke kan meddeles tilladelse efter regler udstedt i medfør af stk. 1, hvis formålet med den aktivitet, der ansøges om tilladelse til, ud over geologisk lagring af CO2 på under 100 kt med henblik på forskning, udvikling eller afprøvning af nye produkter og processer tillige er øget indvinding af kulbrinter.
 Ændringsforslaget indebærer således, at der i medfør af den foreslåede nye tilladelsesordning ikke kan meddeles tilladelse, såfremt formålet med den aktivitet, der ansøges om tilladelse til, tillige er øget indvinding af kulbrinter.
 Bestemmelsen omfatter ikke situationer, hvor den lagringsaktivitet, der er meddelt tilladelse til i medfør af den foreslåede tilladelsesordning, utilsigtet eller indirekte medfører øget indvinding af kulbrinter.
 Det vil under behandlingen af ansøgningen skulle vurderes, om den aktivitet, der ansøges om tilladelse til, ud over geologisk lagring af CO2 på under 100 kt med henblik på forskning, udvikling eller afprøvning af nye produkter og processer har til formål at øge indvinding af kulbrinter.
Med ændringsforslaget fjernes muligheden for i den foreslåede nye tilladelsesordning at meddele tilladelse til aktiviteter, hvor formålet ud over geologisk lagring af CO2 på under 100 kt med henblik på forskning, udvikling eller afprøvning af nye produkter og processer tillige er øget indvinding af kulbrinter.
Forslaget omfatter ikke andre indvindingsmetoder.
Til nr. 2 Ændringsforslaget præciserer, hvor i § 37 a, stk. 5, det nye tekstled, som er foreslået i det fremsatte lovforslags § 1, nr. 15, skal indsættes.
 Der er alene tale om en lovteknisk ændring, som ikke indebærer materielle ændringer i lovforslaget.
5. Udvalgsarbejdet Lovforslaget blev fremsat den 23. februar 2022 og var til 1. behandling den 16. marts 2022. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og klima-, energi- og forsyningsministeren sendte den 1. november 2021 dette udkast til udvalget, jf.
KEF alm. del  bilag 54. Den 23. februar 2022 sendte klima-, energi- og forsyningsministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Spørgsmål Udvalget har under udvalgsarbejdet stillet 11 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Kasper Roug (S) Ida Auken (S) Malte Larsen (S) Jens Joel (S) Orla Hav (S) Signe Munk (SF) Rasmus Nordqvist (SF) Katrine Robsøe (RV) Zenia Stampe (RV) Rasmus Helveg Petersen (RV) fmd.
Søren Egge Rasmussen (EL) Peder Hvelplund (EL) Torsten Gejl (ALT) Kim Valentin (V) Christoffer Aagaard Melson (V) nfmd.
Lars Christian Lilleholt (V) Marie Bjerre (V) Ulla Tørnæs (V) Carsten Kissmeyer (V) René Christensen (DF) Jens Henrik Thulesen Dahl (DF) Mona Juul (KF) Katarina Ammitzbøll (KF) Peter Seier Christensen (NB) Ole Birk Olesen (LA) Orla Østerby (UFG) Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
