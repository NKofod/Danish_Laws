Cirkulære om Betalinger til finanslovens § 36. Pensionsvæsenet Cirkulære om betalinger til finanslovens § 36. Pensionsvæsenet (Til samtlige ministerier mv.) Kapitel 1 Løbende månedlige pensionsdækningsbidrag til FL § 36. Pensionsvæsenet § 1. Betaling af bidrag Ministerier og styrelser mv betaler bidrag til finansiering af statens udgifter til tjenestemandspension i form af løbende månedlige bidrag til finanslovens § 36. Pensionsvæsenet.
§ 2. Personkredsen Bidraget betales for statstjenestemænd, herunder statens tjenestemænd i Grønland.
Tilsvarende gælder for gejstlige tjenestemænd i folkekirken, som skal have tjenestemandspension fra staten samt for ansatte med ret til pension efter lov om pensionering af civilt personel m.v. i forsvaret (civilarbejderloven) samt for medlemmer af Pensionsordningen for visse ansatte ved Det Kongelige Teater.
§ 3. Beregning af bidraget Bidraget beregnes som en procentsats af den pensionsgivende løn på det skalatrin, hvor tjenestemanden pensionsmæssigt er indplaceret, og som ville gælde ved pensionering i den konkrete måned.
 Stk. 2. Der skal betales 15 pct. af den pensionsgivende skalatrinsløn (jf. tabel 1.1.2. i Medarbejder- og Kompetencestyrelsens lønoversigt), med mindre der på andet grundlag måtte være fastsat en anden procentsats.
 Stk. 3. Bidragene betales til finanslovens § 36 af ansættelsesmyndighederne via lønanvisningssystemerne med mindre andet måtte være fastlagt.
§ 4. Ansvar for korrekt bidragsbetaling Som ansættelsesmyndighed er ministeriet/styrelsen mv. pensionsalderansvarlig virksomhed, jf. § 3, stk. 1, i bekendtgørelse nr. 1754 af 27. december 2018 om PENSAB, og har som sådan ansvaret for, at der betales korrekt pensionsbidrag til FL § 36. Pensionsvæsenet i takt med tjenestemandens optjening af pensionsalder.
 Stk. 2. Hvis der opstår fejl i de betalte bidrag, træffer Finansministeriet efter drøftelse med Skatteministeriet afgørelse om efterbetaling eller tilbagebetaling af pensionsbidrag.
Kapitel 2 Betaling til FL § 36 ved frivillig fratræden § 5. Betaling og satser for tilkøb af pensionsalder ved frivillig fratræden I Skatteministeriets cirkulære om aftale om frivillig fratræden, er fastlagt rammer for, at der som led i en personalereduktion, hvor uansøgte afskedigelser kan komme på tale, kan aftales frivillig fratræden med tjenestemænd m.fl., der kan gå på alderspension, og i den forbindelse kan ansættelsesmyndigheden med hjemmel i tekstanmærkning nr. 101, stk. 3, ad FL § 36, give op til 4 års ekstraordinær forhøjet pensionsalder mod, at ansættelsesmyndigheden til FL § 36. Pensionsvæsenet indbetaler de af finansministeren fastsatte beløb.
Stk. 2. Finansministeren skal således fastsætte de beløb, som ansættelsesmyndigheden skal betale til FL § 36 for de ekstraordinært tillagte pensionsalderår, og på grundlag heraf er det bestemt, at der for aftaler om frivillig fratræden, der indgås den 1. januar 2023 eller senere, til FL § 36 skal betales de kapitalbeløb, der fremgår af bilag 1. Satserne i bilag 1 er fastsat i grundbeløb pr. 31-3-2012 og skal reguleres med den lønreguleringsprocent, som gælder på det tidspunkt, hvor indbetaling af beløbet sker.
Lønreguleringsprocenten fremgår af Medarbejder- og Kompetencestyrelsens lønoversigter.
De aktuelle satser vil fremgå som et bilag i pensionstabellerne over statslige tjenestemandspensioner, som kan hentes på www.medst.dk.
Stk. 3. Der skal betales for den pensionsalder i fulde år, som den enkelte tjenestemand får tillagt.
Har tjenestemanden f.eks. nået en pensionsalder på 32 år, 8 måneder 10 dage på fratrædelsestidspunktet, skal der tilkøbes 3 fulde år, hvis den pågældende skal have pension efter 35 års pensionsalder.
 Betaling af kapitalbeløbet kan for tjenestemænd m.fl., som aflønnes via Statens Lønløsning, ske via ansættelsesmyndighedens indberetning i SLS, og for andre skal Udbetaling Danmark, Tjenestemandspension, efter anmodning fra ansættelsesmyndigheden beregne kapitalbeløbet og sende en opkrævning til ansættelsesmyndigheden.
 Ansættelsesmyndigheden skal opdatere PENSAB i overensstemmelse med aftalen om frivillig fratræden, når Udbetaling Danmark har fremsendt kvittering for modtagelsen af beløbet.
 Af hensyn til rettidig beregning og anvisning af pensionen skal ansættelsesmyndigheden iværksætte betalingsforløbet senest 2 måneder før tjenestemandens fratræden til pension.
Kapitel 3 Ikrafttræden mv.
 § 6. Ikrafttræden mv.
 Cirkulæret træder i kraft den 1. januar 2023.
 Stk. 2. Samtidig ophæves cirkulære nr. 6 af 9. januar 1992 om rammereduktion ved bortfald af AMBI og effektivisering af statens indkøb, samt om bidrag til tjenestemandspensioner, cirkulære nr. 6980 af 21. december 1992 om ændring af Budgetvejledning 1992 (afskaffelse af pris- og lønregulering af opsparings-, genbevillings- og øvrige overførselsbeløb), samt om omlægning af bidrag til tjenestemandspensioner og cirkulære nr. 78 af 28. juni 2005 om forhøjelse af bidrag til finanslovens § 36 for visse tjenestemænd i staten.
 Stk. 3. For tjenestemænd, for hvem der før den 1. januar 2023 er indbetalt et pensionsbidrag på 20,3 pct. i henhold til cirkulære nr. 78 af 28. juni 2005 om forhøjelse af bidrag til finanslovens § 36 for visse tjenestemænd i staten, indbetales fra den 1. januar 2023 et pensionsbidrag på 15 pct.
 Stk. 4. For aftaler om frivillig fratræden, der er indgået før den 1. januar 2023, finder de hidtidige satser anvendelse.
