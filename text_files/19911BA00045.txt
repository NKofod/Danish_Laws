Nr BSF 45 Forslag til folketingsbeslutning om borgernes rettigheder Fremsat af Svend Auken (S) Ole Espersen (S) Klaus Hækkerup (S) Frank  

 Jensen (S) Torben Lund (S) Lykketoft (S) Lone Møller (S) Grete Schødts (S) den 14. januar 1992 Folketinget opfordrer regeringen til, i samarbejde med kommuner og amtskommuner, at tage de nødvendige initiativer til sikring af borgernes rettigheder.
 Initiativerne skal præcisere alle myndigheders ansvar for at give alle  

 borgere en god service og vise vejen væk fra kødannelse og ventelister i den  

 offentlige sektor.
 Følgende forhold skal sikres:
A.
Kundevenlig offentlig service 1. Der udformes en beskrivelse for enhver offentlig serviceydelse, som  

 klart og forståeligt angiver det nærmere indhold af serviceydelsen.
 2. I forbindelse med sociale begivenheder, f.eks. overgang til efterløn og  

 pension, skal alle borgere modtage forståelig, fyldestgørende og overskuelig  

 information om rettigheder, muligheder og pligter.
 3. Offentlige brugerorienterede serviceforvaltninger skal have  

 åbningstider, der giver borgerne let adgang til at få kontakt med  

 forvaltningerne/institutionerne.
B.
Afvikling af kødannelse og lange ventetider Inden den 1. juli 1992 fremlægges en række handlingsplaner, der viser veje  

 til ved f.eks. bedre planlægning og ressourceudnyttelse og utraditionelle  

 løsningsmetoder at nå bl.a. følgende målsætninger for borgernes rettigheder:
 1. Ret til sygehusbehandling inden for en maksimal ventetid på f.eks. 3  

 måneder fra beslutning om behandling.
 2. Ret til for færdigbehandlede patienter på sygehusene inden for en  

 maksimal ventetid på 4 uger at få det nødvendige bo- og plejetilbud, idet  

 bopælskommunen inden for denne frist skal være forpligtet til at stille disse  

 tilbud til rådighed.
 3. Ret til et offentligt børnepasningstilbud efter udløb af barselorlov og  

 en aldersbetinget overgang fra een dagpasningsordning til en anden.
 4. Ret til at modtage døgnhjemmepleje, når borgeren har behov herfor og  

 samtidig ønsker det.
 5. Ret til en plejebolig, dvs. en bolig, hvortil der er knyttet en  

 omsorgs- og plejedel, når borgeren har behov herfor og ønske herom.
 6. Ret til en praktikplads eller tilsvarende kompenserende tilbud efter  

 basisår på en erhvervsfaglig grunduddannelse.
 7. Ret til en kompetencegivende uddannelse for personer, der har bestået  

 en adgangsgivende eksamen.
C.
En finansieringsreform, der forbedrer service og beskæftigelse Der skal gennemføres en reform af finansieringssystemerne, så kommuner og  

 amtskommuner sikres den nødvendige økonomi til at sikre borgernes  

 rettigheder.
Et afgørende bidrag hertil er en aktiveringslinje, hvor en del  

 af de enorme midler, der i dag udbetales i form af understøttelse eller  

 bistandshjælp, i stedet bruges som betaling for en arbejdsindsats, der kan  

 fjerne mangler i den offentlige service.
D.
Styrkelse af det kommunale selvstyre Bedre sikring af borgernes rettigheder skal ske ved fastlæggelse af  

 overordnede mål eller minimumsstandarder.
Det kommunale selvstyre skal  

 styrkes i kraft af realistiske økonomiske rammer.
En udvikling med  

 decentralisering af økonomi og ansvar ud til de enkelte institutioner og  

 offentlige arbejdspladser skal fortsat opmuntres.
Bemærkninger til forslaget Almindelige bemærkninger Der er bred politisk enighed om fastholdelse af en stram offentlig  

 udgiftspolitik, og der stilles derfor store krav til effektivisering,  

 omstilling og fornyelse i den offentlige sektor.
Debatten har meget ensidigt været koncentreret om generelt at bringe  

 udgifterne under kontrol og få skattetrykket nedad.
Det har på nogle punkter  

 ført til urimelige nedskæringer og standardforringelser, hvor hensynet til  

 borgernes krav om rimelig service har fået for ringe vægt.
Når der skal  

 spares eller gennemføres omlægninger, er der en fare for, at det går ud over  

 åbningstider, ventetider og personlig service.
 Det er vigtigt, at denne tendens imødegås.
 Hensynet til borgerne må altid være det centrale i planlægningen.
 I en situation med stadige offentlige besparelser og ændringer i den  

 offentlige sektor er der derfor et stigende behov for, at der sker en  

 præcisering af borgernes rettigheder.
 Initiativer til sikring af borgernes rettigheder vil ligge smukt i  

 forlængelse af loven om Folketingets Ombudsmand og loven om offentlighed i  

 forvaltningen.
 Der er desuden tale om initiativer, der ligger i klar forlængelse af  

 tankerne om fornyelse af den offentlige sektor gennem ændringer i den  

 offentlige sektors funktion og indretning med henblik på bedre og billigere  

 løsninger.
 Et af hovdsynspunkterne i denne forbindelse er, at der skal gøres op med  

 den omfattende detaljerede regelstyring og sættes fokus på målstyring, hvor  

 de overordnede mål for den offentlige sektor fastsættes og prioriteres  

 centralt, mens valget af midlerne og metoderne til opfyldelse af de  

 overordnede mål skal decentraliseres mest muligt.
 Rammestyring og decentralisering er nøgleord.
De politisk ansvarlige på det statslige og kommunale plan skal være sig  

 deres ansvar bevidst for præcist at afstikke de overordnede mål.
Men  

 decentralisering er ikke blot at flytte opgaver ud fra stat og til kommuner.  

 Mest muligt af opgaveløsningen skal, også i praksis, føres ud til ledelsen på  

 den enkelte offentlige virksomhed eller institution.
Her skal der være større  

 ansvar, og de ansatte og brugerne skal tages med i beslutningerne.
 Der sigtes mod en styrkelse af det kommunale selvstyre, hvor der bliver  

 bedre sammenhæng mellem de overordnede fastlagte målsætninger og  

 kommunernes/amtskommunernes økonomiske muligheder for at opfylde dem.
En understregning og præcisering af borgernes rettigheder er ikke  

 ensbetydende med, at der gives frit løb for offentlige merudgifter.
Det er  

 nødvendigt at fastholde stramme budgetrammer og et stadigt pres for at  

 udvikle servicetilbud, der både er bedre afpasset med borgernes ønsker og kan  

 udføres billigere.
Men det skal rumme en forpligtelse for alle dele af den  

 offentlige sektor til at tænke planlægningen igennem på ny, så det sikres, at  

 det fortsat og altid er borgernes behov, der bliver sat øverst.
Bemærkninger til forslagets enkelte punkter Ad A.
Kundevenlig offentlig service Der er tale om et princip om, at borgerne skal kende deres rettigheder og  

 pligter.
 Der må laves en beskrivelse af enhver offentlig serviceydelse, så det på  

 en klar og forståelig måde angives, hvad det er for en ydelse, det offentlige  

 leverer eller er forpligtet til at levere.
Enhver politisk beslutning eller administrativ afgørelse må ledsages af en  

 vurdering af, hvorledes de konkrete serviceydelser påvirkes heraf.
Der er  

 således grænser for, hvor meget man kan kvalitetsforringe en ydelse og stadig  

 fastholde, at det er den samme ydelse! Det skal klart fremgå, hvorledes og i hvilket omfang brugerne og de  

 ansatte har været inddraget ved fastlæggelsen af de pågældende  

 serviceydelsers indhold og udformningen af de tilhørende praktiske regler, og  

 hvorledes der er taget hensyn til deres synspunkter.
 Som et afgørende led i udbygningen af de offentlige myndigheders service  

 må det sikres, at borgerne oplyses om deres rettigheder, muligheder og  

 pligter i forbindelse med forskellige sociale begivenheder.
 Det er en naturlig forudsætning, at offentlige brugerorienterede  

 serviceforanstaltninger, kontorer m.v. skal have åbningstider, der giver  

 borgerne let adgang til at få kontakt med forvaltningerne/institutionerne.  

 Dette kan fornuftigt kombineres med borgerinformationskontorer, hvor der kan  

 ske vejledning i, hvorledes man finder vej gennem de offentlige systemer,  

 hvor oplysninger kan findes, og hvor henvendelse i konkrete sager kan ske.
 Såfremt en henvendelse fra en borger til en offentlig myndighed  

 forudsætter et svar og det ikke kan forventes, at en afgørelse foreligger  

 inden for 2 uger, påhviler det den pågældende myndighed at bekræfte  

 modtagelsen af henvendelsen og oplyse om længden af den forventede  

 sagsbehandlingstid.
 Svar til borgerne skal ske i en let forståelig form, og en afgørelse skal  

 altid ledsages af en begrundelse.
Ingen kan normalt vente mere end en bestemt tid, før en sag afgøres.
Det  

 gælder f.eks. i forbindelse med domstolsbehandling, behandling af ankesager,  

 adoptionsansøgninger, afgørelse af arbejdsskadesager m.v.
 Gennem forhandlinger med de involverede parter må der fastsættes regler  

 for, hvad der skal ske, hvis denne tidsfrist overskrides.
Ad B.
Afvikling af kødannelse og lange ventetider På en række vitale områder eksisterer der kødannelse og ventelister af en  

 sådan størrelse, at det medfører afbræk og usikkerhed i forhold til borgernes  

 varetagelse af deres dagligliv.
 Dette gælder særligt på områderne: Dagforanstaltninger for børn,  

 uddannelses- og praktikpladser for unge, ventetider på sygehusbehandling  

 og/eller hjemsendelse samt foranstaltninger for ældre.
 Fælles for disse områder er, at borgerne hindres i at »komme  

 videre« i deres liv, hvad enten det gælder genoptagelse af arbejde,  

 færdiggørelse af uddannelse eller flytning til plejehjem eller ældrebolig.
I dag vil det i mange tilfælde være således, at borgerne ikke på forhånd  

 kan få oplyst, hvor lang en ventetid der er på en given ydelse.
Dette hindrer  

 ikke alene planlægning, men skaber også usikkerhed i forhold til den nærmeste  

 fremtid.
 Der skal derfor udarbejdes konkrete handlingsplaner med det formål at få  

 etableret faste tidsfrister, inden for hvilke bestemte ydelser over for  

 borgerne skal være på plads.
Der må også være klarhed om, hvilke rettigheder borgeren har til selv at  

 handle, hvis fristerne overskrides.
F.eks. kan man med hensyn til  

 sygehusbehandling forestille sig, at borgeren har ret til at søge andre  

 steder hen uden for egen amtskommune, men således at udgiften dækkes af egen  

 amtskommune.
 De konkrete handlingsplaner må omfatte indsatsen på bl.a. følgende  

 områder:
 - Det danske sygehusvæsen er heldigvis stadig af høj standard og ydermere  

 overordentlig billigt i drift.
 Som led i de igangværende omlægninger inden for sygehusvæsenet må der  

 indføres en tidsfrist på f.eks. maksimalt 3 måneder for operationer og  

 behandling af alvorlige sygdomme fra det tidspunkt, der er truffet konkret  

 beslutning om behandling.
En fundamental rettighed for borgerne er retten til hurtig og kompetent  

 behandling ved sygdom.
Ydermere vil samfundet spare udgifter til sygedagpenge  

 hos dem, der efter behandlingen er i stand til at genoptage et eventuelt  

 arbejde.
Der kan naturligvis fastsættes forskellige frister bestemt af selve  

 behandlingssituationen eller behandlingens art, f.eks. som tvungen ventetid i  

 forbindelse med sterilisation.
Det skal blot klart fremgå af beskrivelsen af  

 den pågældende ydelse, og det skal begrundes, hvorfor der er tale om en  

 afvigelse fra den generelle norm.
 - Efter endt behandling skal færdigbehandlede patienter maksimalt kunne  

 vente 4 uger på sygehusene.
 På landsplan ligger der i dag ca. 1.000 færdigbehandlede patienter, der  

 ikke kan udskrives på grund af manglende kommunal foranstaltning som f.eks.  

 plejehjemsplads, beskyttet bolig, døgnpleje eller hjemmehjælp.
En del amtskommuner og kommuner har allerede indgået aftaler om f.eks.  

 karensperioder eller betalingsordninger for sygehusophold ud over den  

 fastsatte periode.
Ud fra de indhentede erfaringer bør der på landsplan  

 fastsættes maksimale ventetider.
 - Ældre medborgere sikres ret til plejebolig og døgnhjemmepleje, når  

 behovet for og samtidig ønsket om den pågældende foranstaltning foreligger.  

 Når visiteringen til en given ydelse er foretaget, skal tilbud om ydelsen  

 foreligge hurtigst muligt.
Mange ældre føler i dag, og desværre ofte med rette, at de er kommet i  

 klemme i systemet og kun har ringe indflydelse på, hvilken ydelse de tilbydes  

 og omfanget af denne.
Også de ældre borgere skal sikres ret til i videst  

 muligt omfang at blive inddraget i beslutningen om foranstaltningsart.
 - I dag står 30.000-40.000 børn på venteliste til et dagpasningstilbud.
 Der skal fastsættes en ret til et pasningstilbud efter et vist antal  

 måneder svarende til længden af barselorlov, ligesom overgangen fra eet  

 aldersbestemt tilbud til et andet skal sikres.
 Som et minimum bør det i en overgangsperiode altid kunne oplyses, hvornår  

 en plads kan stilles til rådighed for den pågældende, således at der  

 eventuelt kan tilrettelægges alternative foranstaltninger i venteperioden.
 Af den konkrete handlingsplan skal fremgå, hvorledes det gradvis kan  

 sikres, at dette mål kan opfyldes.
- På uddannelsesområdet er et stykke af vejen nået.
Der skal være plads  

 til alle børn i folkeskolen, og der skal være plads til alle unge på  

 gymnasier og erhvervsskoler.
Men der gælder ikke tilsvarende regler for  

 praktikpladser eller pladser i de videregående uddannelser.
Målsætningen må klart være, at de unge, der ønsker at gå videre med en  

 uddannelse, ikke hindres i dette på grund af manglende pladser.
Især i en  

 situation med høj arbejdsløshed, ikke mindst blandt de unge, forekommer det  

 meningsløst ikke at sikre alle unge, der ønsker uddannelse eller  

 praktikplads, retten til dette.
 Helt uforudsete udefra kommende forhold som f.eks. leverancestop,  

 arbejdskraftmangel eller arbejdskonflikt kan naturligvis vanskeliggøre en  

 planlagt gennemførelse af initiativer til afskaffelse af kødannelse og  

 ventelister, og der må naturligvis tages forbehold herfor.
Ad C.
En finansieringsreform, der forbedrer service og beskæftigelse Bedre sikring af borgernes rettigheder behøver ikke at betyde højere  

 skatter.
 Men det vil kræve en anden prioritering og en mere hensigtsmæssig  

 fordeling mellem stat, amtskommuner og kommuner og mellem passiv forsørgelse  

 og aktiv indsats.
 Når kommunernes økonomiske rammer beskæres samtidig med, at de skal betale  

 en række lovbundne opgaver, bliver resultatet let, at de tvinges til at skære  

 på de områder, der burde prioriteres højest.
 Derfor oplever borgerne en række eksempler på forringet pleje for de gamle  

 og længere ventelister til sygehuse og børnepasning samtidig med, at de ser  

 staten udbetale understøttelse og bistand til flere hundrede tusinde  

 mennesker, der ikke kan få lov at udføre et stykke arbejde.
Fra borgernes synspunkt er det interessante, hvad de skal betale i skat,  

 og hvad de får for pengene.
Om pengene betales til statskassen eller  

 kommunekassen, er derimod i en given kommune fuldstændig ligegyldigt for den  

 enkelte skatteyder.
 Der skal gøres op med »kassesystemet«, hvor stat, amtskommune og  

 kommuner skubber byrder over på hinanden.
Det er en helt afgørende forudsætning for, at den offentlige service kan  

 udbygges og kødannelse og ventelister afvikles, at der gennemføres  

 omstillinger og fornyelser i den offentlige sektor præget af større frihed,  

 flere eksperimenter og større tilfredshed hos borgerne.
Det betyder, at der  

 naturligvis som led i denne proces må gennemføres omflytning af personale og  

 tilpasning af de enkelte institutioners bemanding.
Men det er urimeligt, at  

 »kassesystemerne« er indrettet således, at kommuner og amtskommuner  

 i denne forbindelse kan blive tvunget til at nedlægge stillinger eller endda  

 til at fyre medarbejdere, der gør et dygtigt og nødvendigt arbejde - med det  

 resultat, at statens udgifter til dagpenge og kontanthjælp øges med næsten  

 det samme beløb, som kommunerne sparer.
 Problemernes omfang nødvendiggør, at der gennemføres ændringer i  

 finansieringssystemet, i hvert fald i forhold til indsatsen på højt  

 prioriterede områder.
På mange områder er det således i den nuværende beskæftigelsessituation  

 uhyre billigt for de offentlige »kasser« at finansiere driften i  

 forbindelse med en til aflønning af flere ansatte og sparede udgifter  

 forbedret service i forhold til borgerne.
På børnepasningsområdet opvejes  

 forskellen mellem merudgifterne til aflønning af flere ansatte og sparede  

 udgifter til dagpenge og kontanthjælp således næsten af forældrebetalingen.
 Som systemet er i dag, skal »kommunekasserne« imidlertid dække  

 alle merudgifterne, mens »statskassen« høster hovedparten af de  

 modgående besparelser.
 For at løse op for disse blokeringer for kommunernes/amtskommunernes  

 muligheder og tilskyndelse til at fastholde/forbedre servicen i forhold til  

 borgerne må det konkret overvejes at indføre flere aktivitetsafhængige  

 elementer i de kommunale tilskudsordninger.
Kommuner og amtskommuner skal sikres økonomiske muligheder for at leve op  

 til de overordnede målsætninger for den offentlige service.
Folketing og  

 regering skal være sig deres økonomiske ansvar bevidst.
 Hovedprincippet for disse overvejelser kan f.eks. svare til den nye  

 tilskudsmodel, der er indført for den kommunale beskæftigelses- og  

 aktiveringsindsats i forhold til ungdomsarbejdsløsheden.
 Her er den hidtidige pligtbeløbsordning erstattet af statstilskud i  

 forhold til den faktiske aktiveringsindsats i den enkelte kommune.
Der må findes en model for de økonomiske tilskud til den enkelte  

 (amts)kommune, som sikrer, at tilskud i højere grad udmåles i forhold til  

 antallet af personer, der konkret er omfattet af de pågældende offentlige  

 ydelser i den enkelte (amts)kommune.
Tilskuddene fastsættes ud fra de  

 gennemsnitlige driftsudgifter på landsplan for de forskellige aldersgrupper.
Kommuner, der ønsker en højere standard, må således selv finansiere den  

 fulde merudgift hertil.
Tilsvarende indhøster kommuner, der gennem  

 utraditionelle og fleksible løsninger nedbringer udgifterne pr. ydelse, den  

 fulde gevinst herved.
Indførelse af aktivitetsafhængige bloktilskud vil ikke betyde en  

 tilbagevenden til det tidligere refusionssystem.
Der vil være tale om en ny  

 model, hvori der indgår træk ved refusionsmodellen og det eksisterende  

 bloktilskudssystem på udvalgte højt prioriterede områder.
En model i denne retning er en logisk konsekvens af gennemførelsen af en  

 bevidst aktiveringslinje.
Problemet ved det nuværende finansieringssystem er,  

 at kommuner/amtskommuner ikke kan modregne dagpengebesparelser m.v. ved en  

 øget beskæftigelse.
Hvis de skal kunne det, må man nødvendigvis indrette  

 finansieringssystemet derefter, og det forudsætter videre, at der skal være  

 sammenhæng mellem aktivitet og tilskud.
 Men derudover er de betydelige anlægsinvesteringer, der er knyttet til en  

 udbygning af kapaciteten, en yderligere hindring for kommunernes muligheder  

 for at løse problemet.
Kommunerne må med de gældende regler ikke lånefinansiere udgifter til  

 bygning af nye institutioner eller ombygning af eksisterende lokaler.
De  

 totale udgifter skal i det enkelte år finansieres fuldt ud over  

 kommuneskatterne.
 Selv hvis kommunerne lejer sig ind i egnede lokaler, skal der deponeres  

 beløb svarende til, hvad det ville koste at bygge tilsvarende lokaler.
For at udligne anlægsinvesteringerne må kommunerne derfor have adgang til  

 at lånefinansiere anlægsudgifter i forbindelse med fastholdelse/udbygning af  

 den offentlige service i forhold til borgerne, f.eks. nedbringelse af  

 ventelisterne.
Den maksimale afdragsperiode kan eventuelt begrænses til  

 f.eks. 10 år.
 Tilsvarende bør der ske en lempelse af deponeringskravet i forbindelse med  

 lejede lokaler.
Ad D.
Styrkelse af det kommunale selvstyre Initiativerne udformes således, at det står klart, at der er tale om en  

 styrkelse af det kommunale selvstyre gennem en klar målfastlæggelse, og så  

 det understreges, at den enkelte statsinstitution, amtskommune og kommune i  

 så stor udstrækning som muligt selv kan tilrettelægge måden at realisere  

 målene på.
 Princippet om borgernes rettigheder er ikke et forsøg på ensretning.
Der skal bestå fuld frihed for kommunerne/amtskommunerne og andre  

 offentlige myndigheder med hensyn til at vælge midler til at leve op til  

 tidskravene.
Der vil være frihed med hensyn til formen for plejehjem og  

 beskyttet bolig og derfor også frihed til at vælge de mindst omkostningstunge  

 løsninger.
I dette perspektiv er det afgørende, at der er klarhed om målene og ikke  

 mindst, at målfastsættelsen sker med udgangspunkt i borgernes vilkår og  

 behov.
Forslaget om, at enhver offentlig ydelse forsynes med en klar  

 beskrivelse, vil netop kunne bidrage til at få klarhed over formålet med de  

 politiske beslutninger.
 Princippet om central målfastsættelse og decentralt metodevalg betyder  

 ikke, at Folketinget skal fastsætte alle målene i mindste detalje og  

 kommunerne kun beskæftige sig med at vælge mellem konkrete løsningsmodeller.
På nogle områder er det ud fra bl.a. ligheds- og retssikkerhedshensyn  

 afgørende, at den politiske målfastsættelse sker i Folketinget og gælder  

 overalt i landet.
På andre områder vil det være kommunerne og amtskommunerne,  

 der suverænt fastsætter de politiske mål.
 Det typiske billede vil være, at Folketinget fastsætter minimumskrav og  

 standarder og kommunerne beslutter, i hvilken udstrækning de ønsker en højere  

 standard, og samtidig fastsætter betingelser og økonomiske rammer for den  

 konkrete opgaveløsning.
Ideen er at hjælpe kommunerne, så der bliver sammenhæng mellem de højt  

 prioriterede overordnede målsætninger og kommunernes/amtskommunernes  

 økonomiske muligheder for at opfylde dem.
Folketingets ansvar må  

 tydeliggøres, så byrderne ikke blot skydes over på kommuner og amtskommuner.
 Endelig er det helt afgørende i tankegangen ikke forholdet mellem staten  

 og kommunerne, men først og fremmest spørgsmålet om at få beslutningerne  

 omkring valg af løsningsmodeller og metoder lagt længst muligt ud - helst  

 helt ud til den enkelte borger eller institution.
 Derved vil der også skabes større klarhed og reelt indhold i begrebet  

 »det kommunale selvstyre«.
