Nr LSF 182 Forslag til Lov om ændring af lov om rettens pleje (Vidnepligt for  

 journalister m.fl.) Fremsat af Leif Hermann (SF) Lenger (SF) Ebba Strange (SF) Thoft (SF) den 22. januar 1987 § 1 I lov om rettens pleje, jf. lovbekendtgørelse nr. 567 af 1. september 1986, foretages følgende ændringer:
 1. I § 172 indsættes efter stk. 1 som nyt stykke:
»Stk. 2. Fritagelsen for at afgive vidneforklaring, jf. stk. 1, omfatter heller ikke redaktører, redaktionssekretærer, journalister, fotografer og teknikere ved de elektroniske medier.« Stk. 2 bliver herefter stk. 3.
 2. § 172, STK. 2, der bliver stk. 3, affattes således:
»Stk. 3. Angår sagen en forbrydelse, der kan medføre højere straf end hæfte, eller angår den brud på tavshedspligt, som påhviler nogen i offentlig tjeneste eller hverv, og vidneførslen findes nødvendig af hensyn til sagens opklaring, og sagens beskaffenhed og dens betydning for vedkommende part eller samfundet findes at berettige til, at forklaring afkræves, kan retten dog pålægge de i stk. 1 og 2 nævnte personer vidnepligt, såfremt hensynet til vægtige offentlige eller private interesser afgørende taler derfor.« § 2 Loven træder i kraft dagen efter bekendtgørelsen i Lovtidende.
BEMÆRKNINGER TIL LOVFORSLAGET Pressens begrænsede vidnepligt går tilbage til lov om rettens pleje af 11. april 1916, hvor det bl.a. hedder:
»Ligeledes kan på bladet navngiven redaktør og redaktionssekretær ved et offentligt blad nægte vidnesbyrd angående, hvem der er hjemmelsmand til en i det pågældende blad optagen, ikke med forfatterens navn forsynet artikel eller meddelelse, medmindre sagen angår en forbrydelse, der kan medføre højere straf end hæfte, eller den angår brud på tavshedspligt, som påhviler nogen i offentligt hverv.« Denne bestemmelse ændredes i 1938 parallelt med ændringen i presseloven den 13. april 1938.
De nuværende bestemmelser går i hovedtrækkene tilbage til lovændringen af 21. april 1965, der byggede på Justitsministeriets vidneudvalgs betænkning fra 1962.
Denne betænkning beskæftigede sig imidlertid slet ikke med spørgsmålet om, hvorvidt bestemmelsen burde gælde andre end trykte medier, og i betragtning af, hvor begrænset udnyttelsen af disse medier var så sent som for 25 år siden, er der heller ikke noget underligt heri.
I stedet drejede arbejdet for pressebestemmelsernes vedkommende sig primært om, hvorvidt tavshedsretten burde udstrækkes fra at gælde redaktører og redaktionssekretærer til også at gælde journalister, ligesom området for vidnefritagelse blev udvidet.
Endelig overvejede udvalget, uden at det gav sig udslag i den endelige lov, allerede dengang at nedsætte den mulige forvaringstid fra seks til tre måneder, hvilket dengang var i overensstemmelse med reglerne i Sverige og Norge.
Baggrunden for, at der i retsplejelovens § 172 udelukkende tales om »skrifter«, er, at denne bestemmelse har sin oprindelse i forbindelse med presseloven af 13. april 1938, der i § 6 begrænser lovens virkning til et »her i riget trykt periodisk skrift«.  

 Denne bestemmelse går igen tilbage til retsplejeloven af 11. april 1916, der byggede på presseloven af 1851, og hvori der tales om »et trykt skrift«.
Man har ønsket at formulere retsplejeloven i overensstemmelse med denne bestemmelse i presseloven af 1938.
Det er derfor indlysende, at der ikke har kunnet tages højde for de elektroniske medier som f.eks. fjernsyn, video og radio, ligesom det ikke var muligt i 1938 at forudse, hvilken betydelig rolle de elektroniske medier ville komme til at spille 50 år senere.
Dette understreges yderligere af, at det forudgående kommissionsarbejde oprindeligt var startet helt tilbage i 1905 i den daværende straffelovskommission.
I straffelovskommissionens betænkning fra 1912 blev det foreslået, at den dagældende presselov af 3. januar 1851 helt skulle ophæves, og at de almindelige regler herom i straffeloven også uden videre skulle anvendes på pressens område.
Derfor indholdt et kapitel i straffelovskommissionens udkast til ny straffelov, jf.
betænkningen af 1912, et særskilt udkast til regler for strafbare handlinger ved offentligørelse af et skrift.
Da professor Carl Torp imidlertid på justitsministerens opfordring gennemgik straffelovskommissionens udkast og i 1917 afgav sin betænkning, var alle pressebestemmelserne udeladt, og dette bifaldt kommissionen efterfølgende.
Der var således heller ikke bestemmelser om pressens stilling med i det første forslag til ny straffelov, som fremsattes i Rigsdagen i 1924.
Justitsministeriet nedsatte derfor samme år et udvalg, der havde til opgave at undersøge, om der burde foretages ændringer i presseloven af 1851. Dette udvalg afgav allerede i 1926 en betænkning, men først i februar 1938 fremsattes det forslag i Rigsdagen, som resulterede i presseloven af 1938.
I mellemtiden var der sket væsentlige ændringer, ligesom repræsentanter for pressen havde været inddraget i lovforberedelserne.
Men uanset denne fremgangsmåde havde man ikke kunnet forudse udviklingen i de elektroniske medier og dermed heller ikke, at den nugældende bestemmelse i retsplejelovens § 172, stk. 1, ville vise sig at være mangelfuld 50 år senere.
SENESTE DOMSTOLSPRAKSIS I kendelse afsagt af Østre Landsrets 16. afdeling i kære nr. 116/ 1984 (Vejen til Pretoria-sagen) fastslås det, at »bestemmelserne i retsplejelovens § 785, jf. § 172, findes at burde anvendes analogt på journalister ved Danmarks Radio i et tilfælde som det foreliggende«, en holdning, som Vestre Landsrets kendelse af 18.
juli 1985 i sag nr. 1091/ 1985 mod en medarbejder ved Radio Århus, Kurt Madsen, tilsluttede sig.
Imidlertid kærede anklagemyndigheden sidstnævnte afgørelse til Højesteret, som i sin kendelse af 19. marts 1986 sag nr. 374/1985 fastslog:
»Bestemmelsen i retsplejelovens § 172, stk. 1, om fritagelse for medarbejdere ved trykte periodiske skrifter for pligten til at afgive vidneforklaring om forfatteren eller kilden til en unavngiven artikel eller meddelelse i skriftet er efter lovens forarbejder udformet i nær sammenhæng med straffebestemmelserne i lov om pressens brug.
Vidnefritagelsen modsvares således af radaktørens strafansvar for unavngivne artikler.
En tilsvarende ansvarsordning er ikke gennemført ved lovgivningen om radio- og fjernsynsvirksomhed.
På denne baggrund findes der ikke at være et grundlag for at anvende retsplejelovens § 172, stk. 1, analogt på journalister ved radio og fjernsyn.« Ved Vestre Landsrets kendelse i Kurt Madsen-sagen af 14. august 1986 sag nr. 1162/1986, som senere stadfæstet af Højesteret den 26.
november 1986 sag nr. 300/1986, er fastslået, at den pågældende journalist kan tages i forvaring på trods af, at den forbrydelse, der skulle opklares, drejede sig om 5 knuste butiksruder til en samlet pris på ca. 80.000 kr.
Det hedder således i Vestre Landsrets præmisser:
»Anvendelse af økonomiske tvangsmidler findes ikke at være egnet til at få vidnet til at opgive sin vægring ved at afgive forklaring.
Det findes derimod ikke at kunne udelukkes, at anvendelse af det i retsplejelovens § 178, stk. 1, nr. 5, nævnte tvangsmiddel vil kunne være egnet hertil.
Når henvises til forbrydelsens karakter og grovhed, findes en kortere tids anvendelse af det nævnte tvangsmiddel, der til enhver tid vil kunne bringes til ophør af retten, jf. retsplejelovens § 178, stk. 2, 2. pkt., ikke at stå i misforhold til det, der herigennem søges opnået.« Forslagsstillerne ønsker med lovforslaget at ændre journalisters kildebeskyttelse, således at en smadret butiksrude som i den nævnte sag mod Kurt Madsen ikke kan betyde, at journalisten pålægges vidnepligt, ligesom de mulige tvangsmidler ikke findes at stå i noget som helst rimeligt mål med den begåede forbrydelse.
Ligeledes ønsker forslagsstillerne, at medarbejderne ved de elektroniske medier sidestilles med den trykte presses.
Eftersom Vestre Landsret i sin kendelse af 18. juli 1985 lagde vægt på, at der var tale om et professionelt produkt, skal forslagsstillerne udtrykkeligt gøre opmærksom på, at man ønsker begrebet »journalister« i § 172, stk. 1 og 2, fortolket bredt, således at begrebet også omfatter de ikke-professionelle medarbejdere, der udfører journalistisk betonet arbejde ved tidsskrifter, periodika, videoproduktioner, radio og tv m.v., omfattet af fritagelsen for vidnepligt, jf. § 172, stk. 1 og 2.
Forslagsstillerne finder det endvidere uholdbart, at mindre sager, som højst ville indbringe lovovertræderen mindre frihedsstraf, kan medføre, at den pågældende medarbejders fritagelse for at vidne eller på anden måde røbe sin kilde eller dennes identitet tilsidesættes.
Derfor er anvendt den formulering, der findes i retsplejelovens § 170, stk. 2, der omhandler lægers, advokaters og præsters ret til at nægte at afgive vidneforklaring, idet den kun undtagelsesvis, og hvor afgørende offentlige eller private interesser er involveret, kan afkræves disse.
Det er efter forslagsstillernes opfattelse en vigtig del af journalisters arbejde at beskrive den grå zone mellem korrekt og lovstridig adfærd.
Her ønsker vi ubetinget at give journalisterne kildebeskyttelse.
Hvor der er tale om grov kriminalitet, må samfundets hensyn komme i første række, hvorfor de ændrede bestemmelser ikke ændrer journalisters vidnepligt i sådanne tilfælde.
BEMÆRKNINGER TIL DE ENKELTE BESTEMMELSER Til § 1, nr. 1 Her sidestilles elektroniske medier m.v. med trykte.
Til § 1, nr. 2 Betingelserne for at afkræve vidneforklaring er udtryk for en tilnærmelse til reglen i § 170, stk. 2, som omhandler præster, læger og advokater.
Formålet er at sikre journalister en væsentlig større kildebeskyttelse end hidtil gældende for de trykte medier.
 I et bilag er optrykt retsplejelovens §§ 170 og 172.
Bilag Retsplejelovens §§ 170 og 172 § 170. Mod dens ønske, som har krav på hemmeligholdelse, må vidneforklaring ikke afkræves præster i folkekirken eller anerkendte trossamfund, læger, forsvarere og advokater om det, som er kommet til deres kundskab ved udøvelsen af deres virksomhed.
Stk. 2. Retten kan pålægge læger og advokater, bortset fra forsvarere i straffesager, at afgive vidneforklaring, når forklaringen anses for at være af afgørende betydning for sagens udfald, og sagens beskaffenhed og dens betydning for vedkommende part eller samfundet findes at berettige til, at forklaring afkræves.
Sådant pålæg kan i borgerlige sager ikke udstrækkes til, hvad en advokat har erfaret i en retssag, som har været betroet ham til udførelse, eller hvori hans råd har været søgt.
Stk. 3. Retten kan bestemme, at forklaring ikke skal afgives om forhold, med hensyn til hvilke vidnet i medfør af lovgivningen har tavshedspligt, og hvis hemmeligholdelse har væsentlig betydning.
Stk. 4. Reglerne i stk. 1-3 gælder også for de pågældende personers medhjælpere.
§ 172. Redaktører, redaktionssekretærer og journalister ved et her i riget trykt periodisk skrift har ikke pligt til at afgive vidneforklaring om, hvem der er forfatter eller kilde til en i skriftet optaget unavngiven artikel eller meddelelse.
Det samme gælder andre, der i kraft af deres tilknytning til vedkommende skrift, trykkeri, nyhedsbureau eller forlag har fået kendskab til forfatterens eller kildens identitet.
Stk. 2. Angår sagen en forbrydelse, der kan medføre højere straf end hæfte, eller angår den brud på tavshedspligt, som påhviler nogen i offentlig tjeneste eller hverv, og vidneførslen findes nødvendig af hensyn til sagens opklaring, kan retten dog pålægge de i stk. 1 nævnte personer vidnepligt, såfremt hensynet til vægtige offentlige eller private interesser afgørende taler derfor.
