Indsamlingsnævnets afgørelse i sag nr. 19-730-00006 Indsamlingsnævnet finder Red Barnets ulovlige gadeindsamling overordentligt kritisabelt Indsamlingsnævnet finder det overordentligt kritisabelt, at Red Barnet foretog ulovlig gadeindsamling ved at opfordre en privat borger til at yde bidrag ved personlig henvendelse den 3. januar 2019 uden at have tilladelse hertil.
Indsamlingsnævnet finder det endvidere kritisabelt, at Red Barnet i forbindelse med opfordringen til borgeren ikke bar synlig logo og legitimation, at Red Barnet udsatte borgeren for pression, at Red Barnet hindrede den frie passage samt, at borgeren ikke modtog korrekt og fuldkommen oplysning om aftalen, blandt andet vedrørende betalingsforhold og fortrydelsesret.
Nævnet finder, at Red Barnets måde, hvorpå de henvendte sig til borgeren med opfordring om bidrag har været i strid med punkt 4,6,10 og 28 i Retningslinjerne for god indsamlingsskik.
Klager: [Person] Indklagede: Red Barnet Sagens indhold (kort resumé):
Klager har til Indsamlingsnævnet klaget over, at klager i forbindelse med en ulovlig gadeindsamling, blev stoppet af tre personer fra Red Barnet, hvoraf kun to bar synlig logo.
Klager blev opfordret til at indgå aftale om månedlig donation på 199 kr., samt et støttemedlemsskab på 365 kr. om året.
Klager har endvidere klaget over, at facerne fra Red Barnet blokerede vejen.
Derudover kan det på baggrund af klagers beskrivelse lægges til grund, at klager følte sig presset til at indgå aftale om løbende støtte samt om medlemskab ved at udlevere konto og personoplysninger.
1. Sagsfremstilling Den 3. januar 2019 gennemførte Red Barnet en ulovlig gadeindsamling.
Klagen angår Red Barnets overtrædelse af de indsamlingsetiske retningslinjer i forbindelse med den ulovlige gadeindsamling.
I forbindelse med indklagedes henvendelse til klager vurderes, at der er sket en overtrædelse af de indsamlingsetiske retningslinjer.
Baggrunden herfor, er at indklagede ikke bar synlig legitimation med indsamlers navn og logo, at Red Barnet hindrede den frie passage, at bidraget ikke blev ydet på et frivilligt grundlag samt, at klager ikke modtog korrekt og fuldkommen oplysning om aftalen, herunder vedrørende betalingsforhold og fortrydelsesret.
2. Parternes synspunkter 2.1 Klagers synspunkt Klager har gjort gældende, at indklagede har handlet i strid med retningslinjerne for god indsamlingsskik.
 Klager har til støtte herfor fremlagt indsamlingsmateriale som blev udleveret den 3. januar 2019.
2.2 Indklagedes synspunkt Ved nævnets brev af den 2 oktober 2019 fik indklagede mulighed for at indsende bemærkninger.
Ved e-mail af 13. maj 2020 anmodede Red Barnet om genfremsendelse af partshøringen og udsættelse af fristen.
Nævnet imødekom denne anmodning ved afgørelse af 20. maj 2020. Red Barnet fremkom den 27. maj 2020 med bemærkninger til klagen.
 Det fremgår af Red Barnets bemærkninger, at organisationen erkender, at Red Barnet har overtrådt de indsamlingsetiske retningslinjer i forbindelse med den beskrevne situation.
Red Barnet oplyser endvidere, at de har taget en række tiltag for at sikre overholdelse af de etiske retningslinjer i gadehvervningen.
Red Barnet har blandt andet igangsat feedback-system, således de kan følge op på eventuelle dårlige oplevelser i forbindelse med gadehvervningen.
Herudover blev den pågældende gadehverver taget af Red Barnets opgave med øjeblikkeligt varsel.
Alle gadehververe gennemgik endvidere en genopfriskning af Red Barnets retningslinjer (Code of Conduct) samt ISOBROs indsamlingsetiske retningslinjer for at hverve støttemedlemmer.
De skal, inden de går på gaden, skrive under på, at de har læst retningslinjerne.
Det er desuden blevet understreget, at alle gadehververe på Red Barnets opgave både skal bære synligt ID kort og benytte de udleverede Red Barnet jakker og t-shirts i den fulde arbejdstid.
Slutteligt angiver Red Barnet, at der er blevet igangsat kvalitets-workshops og det træningsforløb, som nye medarbejdere altid gennemgår, blev uddybet med større vægt på situationsfornemmelse, god fundraising etik og Red Barnets retningslinjer.
Og så er der igangsatte upartiske stikprøver af hvervesituationen.
3. Indsamlingsnævnets afgørelse I sagens behandling har følgende nævnsmedlemmer deltaget: Christian Lundblad, Rune Bjerre Petersen, Mette Grovermann, Anne Fuglsang-Damgaard Sina, Benedicte Federspiel, Jette Smith Lund, Jakob Steenstrup, Kenneth Kamp Butzbach og Tina Donnerborg.
 Indsamlingsnævnet træffer afgørelse i sager om overtrædelse af god indsamlingsskik, jf. lov nr. 511 af 26. maj 2014 om indsamling m.v. (indsamlingsloven), §10, stk. 3, nr. 3, jf. § 8.
 Der er indgivet klage over en overtrædelse af de indsamlingsetiske retningslinjer i forbindelse med en gadeindsamling, jf. indsamlingslovens § 6.
 Indsamlinger, der er omfattet af indsamlingsloven, skal foregå i overensstemmelse med god indsamlingsskik, jf. lovens § 8, stk. 1.
 Indsamlingsnævnet har pr. 14. juli 2014 udarbejdet retningslinjer for god indsamlingsskik i henhold til bekendtgørelse nr. 820 af 27. juni 2014 om indsamling m.v. (indsamlingsbekendtgørelsen), § 19, stk. 2. Det følger af Retningslinjerne for god indsamlingsskik, pkt. 5:
 Nævnet finder, at Red Barnet har overtrådt følgende retningslinjer for god indsamlingsskik: punkt 4,6,10 og 28.
 Indsamlingsnævnet anser det for meget kritisabelt, jf. indsamlingslovens § 11, stk. 3, jf. retningslinjer for Indsamlingsnævnets udtalelser af kritik - skala for kritik, at Red Barnet opsøgte klager på åben gade med opfordring til at yde bidrag, uden tilladelse hertil.
Nævnet lægger vægt på, at der er sket gadehvervning, med det formål at få klager til at yde bidrag.
I forbindelse med Red Barnets henvendelse til klager er det nævnets vurdering, at der er sket en overtrædelse af de indsamlingsetiske regler.
 Nævnet lægger i den forbindelse vægt på, at Red Barnet ikke bar synlig legitimation med indsamlers navn og logo, at indsamler hindrede den frie passage, at indsamler anvendte pression over for klager, at indsamler ikke orienterede klager om tilstrækkelige informationer, herunder bl.a. manglende informationer om fortrydelsesret.
 På baggrund af de konkrete omstændigheder og den ovenfor udtalte kritik, pålægger nævnet Red Barnet snarest muligt efter modtagelsen af denne afgørelse, at offentliggøre følgende tekst i to måneder på Red Barnets hjemmeside, jf. indsamlingslovens § 11, stk. 3, jf. bekendtgørelse nr. 895 af 18. juli 2014 om forretningsordenen for Indsamlingsnævnet, § 19, stk. 1:
 Indsamlingsnævnet har på baggrund af afgørelse af 21. februar 2020 pålagt Red Barnet at offentliggøre følgende:
Indsamlingsnævnet finder Red Barnets ulovlige gadeindsamling overordentligt kritisabelt Indsamlingsnævnet finder det overordentligt kritisabelt, at Red Barnet foretog ulovlig gadeindsamling ved at opfordre en privat borger til at yde bidrag ved personlig henvendelse den 3. januar 2019 uden at have tilladelse hertil.
 Indsamlingsnævnet finder det endvidere kritisabelt, at Red Barnet i forbindelse med opfordringen til borgeren ikke bar synlig logo og legitimation, at Red Barnet udsatte borgeren for pression, at Red Barnet hindrede den frie passage samt, at borgeren ikke modtog korrekt og fuldkommen oplysning om aftalen, blandt andet vedrørende betalingsforhold og fortrydelsesret.
