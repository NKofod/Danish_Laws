Betænkning afgivet af Retsudvalget den 26. maj 2015 Betænkning over Forslag til folketingsbeslutning om en forsøgsordning med kropskamera på politifolk [af Pernille Skipper (EL) m.fl.]:
1. Udvalgsarbejdet Beslutningsforslaget blev fremsat den 21. oktober 2014 og var til 1. behandling den 18. december 2014. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (S, V, DF, RV, KF og SIU) indstiller beslutningsforslaget til forkastelse.
Dansk Folkepartis medlemmer af udvalget kan støtte tanken om, at politiet er i besiddelse af kropskameraer.
Spørgsmålet er, om det skal være obligatorisk, og i hvilke situationer det skal anvendes.
DF ser gerne, at borgernes retssikkerhed forbedres, og her kan en dokumentation fra et kamera bibringe et mere klart billede af et hændelsesforløb.
Der, hvor DF kan se, at et kropskamera kan være et brugbart redskab, er f.eks. i konflikter mellem borgere eller mellem borgere og politiet, hvor politiet nødvendigvis må gribe ind.
Politiet er de bedste til at vurdere, hvor kropskameraer kan være en fordel.
DF ser gerne, at regeringen giver ressourcer til, at politiet kan rekvirere kameraer til en øget satsning på området, men vil ikke være med til at gøre det obligatorisk, at politiet konsekvent skal være udstyret med kropskameraer.
 Et mindretal i udvalget (EL, SF og LA) indstiller beslutningsforslaget til vedtagelse uændret.
 Alternativet, Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Trine Bramsen (S) Julie Skovsby (S) Astrid Krag (S) Mette Reissmann (S) Jeppe Bruus (S) Rasmus Prehn (S) Jeppe Mikkelsen (RV) Zenia Stampe (RV) Marlene Borst Hansen (RV) Karina Lorentzen Dehnhardt (SF) fmd.
Pernille Vigsø Bagge (SF) Pernille Skipper (EL) Johanne Schmidt-Nielsen (EL) Henning Hyllested (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Søren Pind (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Jens Henrik Thulesen Dahl (DF) Dennis Flydtkjær (DF) Susanne Eilersen (DF) Kim Christiansen (DF) Simon Emil Ammitzbøll (LA) Mai Mercado (KF) nfmd.
 Alternativet, Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
