 Der fandtes ikke grundlag for, at en totalentreprenør skulle have  

 overtaget bygherrens risiko også for uforudseelige krav fra myndighederne  

 (1). I tillæg til de tilkendte meromkostninger blev der tilkendt salær med 8%  

 (2). Da der ikke forelå nogen aftale om tidspunktet for betaling af  

 merarbejder, fandtes beløbet at måtte anses for forfaldet ved modtagelsen af  

 kravet, således at det skulle forrentes fra modtagelsen, da det ikke var  

 betalt inden 3 uger (3).
 Efter at klageren, K A/S, som totalentreprenør havde opført kro, hotel og  

 kursuscentret x-kro for indklagede, A A/S (tidligere B A/S), som bygherre,  

 rejste klageren den 5. oktober 1989 krav om betaling af 512.600 kr. excl.  

 moms for merydelser.
Da indklagede afviste kravet, indbragte klageren sagen for en voldgiftsret  

 nedsat i henhold til »Regler for behandling af sager ved Voldgiftsretten  

 for Bygge- og Anlægsvirksomhed«.
Voldgiftsretten har bestået af arkitekt  

 m.a.a.
Holger Tangaa Hansen, civilingeniør Jens Wichmand Jørgensen og  

 højesteretsdommer J.
Bangert med sidstnævnte som formand.
 Klageren har nedlagt påstand om betaling af 512.600 kr. excl. moms med  

 sædvanlig procesrente fra den 5. oktober 1989.
 Indklagede har påstået frifindelse, subsidiært mod betaling af et mindre  

 beløb og har gjort indsigelse imod renteberegningen.
 Under den mundtlige forhandling, der fandt sted den 23. maj 1991, er der  

 fra klagerens side afgivet forklaring af direktør C, direktør D,  

 afdelingsleder E og projekteringschef F og fra indklagedes side af direktør G  

 og ingeniør H, der er afdelingsleder hos indklagedes tekniske rådgiver I.
 Efter at have gennemgået de fremførte beviser og overvejet det af parterne  

 anførte, har voldgiftsretten fremsat følgende tilkendegivelse om, hvorledes  

 sagen vil blive afgjort:
I.
Generelt om klagerens krav.
 Ifølge entreprisekontrakten skulle alt arbejde udføres som beskrevet i  

 projektbeskrivelsen af 25. februar 1988 og som vist på de anførte tegninger,  

 og alle arbejder til færdigt byggeri, herunder projektering og indhentning af  

 myndighedsgodkendelse, skulle være indeholdt i entreprisesummen.
I entreprisebetingelserne for opførelsen er det blandt andet anført, at  

 entreprenøren ikke uden bygherrens godkendelse må ansøge om dispensation, og  

 at alle aftaler om ekstraarbejde skal foreligge skriftligt underskrevet af  

 begge parter.
Det er endvidere fastsat, at entreprenøren ikke kan gøre  

 bygherren eller dennes rådgiver ansvarlig for fejl eller mangler, som er  

 overset ved gennemgang af projektet.
 I den af indklagedes rådgiver udarbejdede projektbeskrivelse af 25.  

 februar 1988 er givet nogle detaljer om udførelsen af tagkonstruktionen, og  

 det siges herefter:
 Stråtagene skal udføres, således at alle myndighedskrav er tilgodeset,  

 herunder specielt de brandmæssige hensyn, og der skal inden planlægningen af  

 stråtagenes udførelse optages forhandling med bygherrens forsikringsselskab,  

 J A/S, om udførelsesmetode.
 Det må lægges til grund, at klageren havde fået pålæg om ikke at rette  

 henvendelse til y kommune om stråtaget, førend der forelå et endeligt forslag  

 til udførelsen fra arkitekt og entreprenør, og at klageren således var  

 afskåret fra at få konkrete oplysninger om, hvilke krav kommunen ville stille  

 for at meddele den fornødne dispensation.
 Det må endvidere lægges til grund, at klageren til brug for projektet  

 bl.a. søgte oplysning om, hvilke betingelser der var stillet ved udførelsen  

 af stråtagene efter storbranden i z-by.
 Det må endelig lægges til grund, at såvel klageren som indklagedes  

 tekniske rådgiver var af den opfattelse, at den foreslåede konstruktion ville  

 give tilstrækkelig brandmæssig sikkerhed, og at der forelå en erklæring herom  

 fra L.
 Der var således ingen fejl ved projektet, og det bliver derfor afgørende,  

 om klageren eller indklagede har risikoen for de særlige krav, som blev  

 stillet af kommunen for at give dispensation.
 Voldgiftsretten finder ikke, at klageren ved den indgåede aftale eller ved  

 at undlade at tage forbehold har overtaget bygherrens risiko også for  

 uforudseelige krav fra myndighederne for at dispensere, således at bygherrens  

 usædvanlige krav om stråtag kunne gennemføres.
Klageren gjorde straks efter at have modtaget kommunens betingelser  

 indklagede opmærksom på, at disse ville medføre krav om ekstra betaling, men  

 tilbød at medvirke til at finde besparelser andre steder i byggeriet, således  

 at de samlede udgifter ikke blev overskredet.
Dette blev imidlertid afvist af  

 indklagedes rådgiver.
Det findes herefter uden betydning, at der ikke har  

 foreligget aftalesedler.
II.
De enkelte krav.
 1. Trappehus 150.000 kr.
 Voldgiftsretten finder, at kravet om et trappehus i stedet for en udvendig  

 brandtrappe må anses for uforudseeligt, og da den krævede merpris må anses  

 for rimelig, må indklagede betale beløbet.
 2. Betonoverdæk 13.000 kr.
 Voldgiftsretten finder ikke, at kravet herom har betydet en væsentlig  

 fordyrelse i forhold til anden konstruktion og i mangel af nærmere  

 dokumentation, må indklagede frifindes.
 3. Ændring fra 9 mm Gyproc til 13 mm gipsunderlag 10.600 kr.
 Kravet herom findes ikke at gå væsentlig udover, hvad der måtte påregnes,  

 og voldgiftsretten frifinder derfor indklagede.
 4. Total brandisolering med brandbatts over gipsunderlag 154.000 kr.
Ifølge projektbeskrivelsen skulle der kun isoleres mellem lægterne.  

 Voldgiftsretten finder det ikke upåregneligt, at der blev krævet isolering  

 over hele undertaget, men at det var uforudseeligt, at der blev krævet  

 isolering af hele hulrummet mellem undertag og tag.
Den heraf følgende  

 merudgift ansættes skønsmæssigt til 100.000 kr., som indklagede må betale.
 5. Ændringer ved brandsektionsvægge 95.000 kr.
 Der var ikke i projektbeskrivelsen foreskrevet noget om brandsektionerne.  

 Voldgiftsretten finder det ikke godtgjort, at kommunens krav er gået udover,  

 hvad der følger af bygningsreglementet, eller at der i øvrigt foreligger en  

 uforudseelig merudgift, og frifinder derfor indklagede.
 6. Projekteringshonorar 50.000 kr.
 Voldgiftsretten finder, at klageren har krav på projekteringshonorar af  

 trappehuset og fastsætter dette til 19.500 kr.
 7. K salær 40.000 kr.
 Voldgiftsretten fastsætter dette til 8% af de tilkendte 250.000 kr. eller  

 20.000 kr.
III.
Renter.
 Det er ikke oplyst, om der foreligger nogen aftale om tidspunktet for  

 betaling af merarbejder, eller hvornår endelig opgørelse er blevet fremsendt.  

 Voldgiftsretten finder herefter, at beløbet i overensstemmelse med den  

 almindelige regel i AB § 26, stk. 6 må anses for forfaldet ved modtagelsen af  

 klagerens krav, og at kravet, da det ikke er betalt inden 3 uger, må  

 forrentes fra modtagelsen.
 Klagerens krav opgøres herefter således:
 hvilket beløb klageren skal betale med sædvanlig procesrente fra den 5.  

 oktober 1989.
 Hver part bærer sine omkostninger og betaler halvdelen af udgifterne til  

 voldgiftsrettens behandling af sagen.
 Indklagede har ikke ønsket at acceptere voldgiftsrettens tilkendegivelse  

 og har fremsat en række indsigelser.
Der må gives indklagede medhold i, at det beror på en fejl, når det under  

 punkt II.4 Brandisolering er anført, at der kun skulle isoleres mellem  

 lægterne, og at der rettelig burde have stået, at der skulle isoleres mellem  

 og under lægterne.
Som det fremgår af tilkendegivelsen, har denne fejl ikke  

 haft betydning for resultatet.
Herefter, og da det af indklagede iøvrigt anførte ikke giver  

 voldgiftsretten anledning til at ændre sit standpunkt eller genoptage sagen,  

 afsiges følgende K E N D E L S E:
 Indklagede, A A/S, skal inden 14 dage efter modtagelsen af denne kendelse  

 til klageren, K A/S, betale 353.190 kr. med sædvanlig procesrente fra den 5.  

 oktober 1989.
 Hver part bærer sine omkostninger og betaler halvdelen af udgifterne til  

 voldgiftsrettens behandling af sagen.
København, den 4. oktober 1991 Holger Tangaa Hansen Johannes Bangert Jens Wichmand Jørgensen P.v.c.
