Pressenævnets kendelse i sag nr. 2009-6-0791 [K] har klaget til Pressenævnet over Danmarks Radio, og har navnlig henvist til programmet Boogie, idet han mener, at god presseskik er tilsidesat.
[K] har til støtte for sin klage bl.a. anført, at Danmarks Radio som public service-virksomhed er forpligtet til at sørge for, at seere ikke bliver udsat for indirekte reklame.
Klager har herved henvist til studievært [A]s deltagelse i programmet Boogie.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
 Da [K] ikke selv er direkte eller indirekte nævnt, har klageren ikke en sådan interesse i sagen, at der er grundlag for at behandle klagen, hvorfor denne afvises, jf. medieansvarsloven § 43, stk. 2, nr. 2.
Det tilføjes, at Radio- og tv-nævnet behandler klager vedrørende reklamer og sponsorering af programmer, jf. § 78 i lov om radio- og fjernsynsvirksomhed.
En klage skal være modtaget i Radio- og tv-nævnet senest 4 uger efter, at indslaget eller programmet har været udsendt.
Der er ikke herved taget stilling til, om klagen henhører under Radio- og tv-nævnets kompetence.
