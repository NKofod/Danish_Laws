Inspektion af statsfængslet ved Nr.
Snede Efter en inspektion af statsfængslet ved Nr.
Snede henstillede jeg til justitsministeriet (direktoratet for kriminalforsorgen) at fremskynde overvejelserne vedrørende brandsikring af en af fængslets afdelinger.
 Endvidere gjorde jeg direktoratet og statsfængslet bekendt med nogle klager, som de indsattes talsmænd havde fremsat under en samtale med mig.
(J. nr. 1983-870-615) Efter et besøg den 13. september 1983 i statsfængslet ved Nr.
Snede skrev jeg den 7. oktober 1983 således til direktoratet for kriminalforsorgen og statsfængslet ved Nr.
Snede:
» I.
Bygningsmæssige forhold Under min rundgang gjorde jeg opmærksom på, at afdeling H, der rummede 32 indsatte, og som var placeret på 1. sal i administrationsbygningen, ikke havde branddetektorer, uagtet der var ringe flugtmuligheder.
Det blev imidlertid oplyst, at der efter et brandsyn var rejst brandsikringssag vedrørende denne afdeling.
 Med henvisning hertil finder jeg at burde henstille til direktoratet for kriminalforsorgen at fremskynde overvejelserne vedrørende brandsikring af afdeling H.
 Jeg udbeder mig underretning om resultatet af direktoratets overvejelser.
II.
Spørgsmål, der blev rejst af talsmændene under min samtale med dem 1) Talsmændene rejste især spørgsmålet om en ekstra mønttelefon til afdeling A og B.
Det blev oplyst, at afdeling A og B oprindelig havde været én afdeling og fortsat kun havde en enkelt mønttelefon til deling.
Det var det normale, at hver belægningsafdeling havde egen mønttelefon.
Talsmændene oplyste, at spørgsmålet havde været drøftet gentagne gange siden 1977, og at der fandtes et egnet rum til opstilling af ekstra mønttelefon.
Under min drøftelse med inspektøren vedrørende dette forhold oplyste denne, at spørgsmålet senest havde været drøftet på et talsmandsmøde med ham den 5. september 1983. På talsmandsmødet havde inspektøren anført, at spørgsmålet om anskaffelse af mønttelefonen var under overvejelse, at han var positiv over for talsmændenes ønske, samt at en afgørelse kunne forventes i slutningen af dette finansår, når man havde bedre overblik over de økonomiske muligheder.
Udgiften ville andrage ca. 6.000 kr.
2) Talsmændene klagede over, at der var udsigt til en kraftig beskæring af fritidsaktiviteterne i sidste halvdel af 1983. Der var således tale om nedskæring af timetallet vedrørende læderarbejde samt afskaffelse af aktiviteterne badminton og svømning.
De sidstnævnte aktiviteter fordrede kørsel til faciliteter uden for anstalten, da bl.a. gymnastiksalen var for lav til badminton.
Under min afsluttende samtale med inspektøren deltog tillige undervisningslederen.
Undervisningslederen oplyste, at et merforbrug på grund af særlige forhold i første halvdel af 1983 nødvendiggjorde visse nedskæringer, men at der ikke var truffet nogen definitiv beslutning herom.
Idet jeg har forstået, at der ikke er tale om generelle nedskæringer i fritidsaktiviteterne pålagt af direktoratet for kriminalforsorgen, skal jeg anmode om underretning om den undersøgelse, jeg går ud fra, at direktoratet iværksætter.
Jeg skal herved fremhæve, at særlige forhold i forbindelse med merforbrug af de økonomiske midler i første halvdel af 1983 kan skyldes manglende bevillingsmæssig styring.
 3) Talsmændene klagede endvidere over, at der i forårsperioden havde været en ganske ringe filmforevisning.
Under min afsluttende samtale med inspektøren og undervisningslederen oplyste sidstnævnte, at filmforevisningen i en del af forårsperioden ikke havde kunnet gennemføres på grund af tekniske vanskeligheder med apparatet.
Han oplyste imidlertid, at der for så vidt angår efterårsperioden var udvalgt 12 film med henblik på forevisning af 10 af disse.
Undervisningslederen forventede, at de 10 film ville blive forevist, idet man i tilfælde af, at apparatet gik i stykker, ville søge at låne sig frem.
 Under henvisning hertil finder jeg ikke på det foreliggende grundlag at burde foretage videre vedrørende denne klage fra talsmændene.
 4) Talsmændene klagede endelig over, at der var problemer med hjemtagelse af bøger, der skulle rekvireres uden for anstaltens bibliotek.
 Under min afsluttende drøftelse med inspektøren og undervisningslederen blev der givet tilslutning til at forstærke bestræbelserne på at imødekomme og effektuere de indsattes ønsker om rekvisition af bøger udefra.
 Jeg finder herefter ikke på det foreliggende grundlag at burde foretage videre vedrørende denne klage fra talsmændene.
III.
Samtale med samarbejdsudvalget Enkelte medlemmer af samarbejdsudvalget henledte opmærksomheden på de indsattes utilfredshed med manglende deltagelse i det i henhold til arbejdsmiljøloven etablerede sikkerhedsudvalg.
Der blev påpeget de praktiske vanskeligheder i forbindelse med en eventuel deltagelse i sikkerhedsudvalgsarbejdet på grund af den store udskiftning blandt de indsatte samt i tilknytning hertil vanskelighederne ved deltagelse i uddannelseskurser.
 Da jeg er gjort bekendt med, at der verserer en sag mellem direktoratet for kriminalforsorgen og arbejdsministeriet vedrørende muligheden for de indsattes deltagelse i sikkerhedsudvalgene, har jeg optaget dette spørgsmål til behandling på en særskilt sag.
« Vedrørende de bygningsmæssige forhold meddelte direktoratet for kriminalforsorgen mig i skrivelse af 22. november 1983, at direktoratet i finansåret 1984 ville lade installere et brandmeldeanlæg i afdeling H.
Supplerende oplysninger om sagen Vedrørende de spørgsmål, som talsmændene rejste i forbindelse med min inspektion af statsfængslet ved Nr.
Snede, har direktoratet for kriminalforsorgen oplyst følgende:
ad 1. Mønttelefoner Statsfængslet har meddelt direktoratet, at der er installeret ekstra mønttelefon i afdeling A og B.
ad 2. Fritidsaktiviteter Statsfængslet har oplyst, at det har været muligt at bevare det normale timetal for læderarbejde, og at muligheden for svømning er genåbnet, mens badminton i fremmed hal er stillet i bero, indtil en prioritering af det kommende års aktiviteter skal foretages.
Til det oplyste tilføjede direktoratet, at den nævnte stramning af nogle af de fritidsaktiviteter, der betales over timelærerkontoen, bringer en ældre praksis i statsfængslet ved Nr.
Snede vedrørende bevillingens fordeling på henholdsvis fritids- og dagundervisning i bedre overensstemmelse med de centralt fastsatte retningslinier.
Disse er givet efter et fordelingsprincip, som sigter på at gennemføre et ensartet aktivitetsniveau inden for fritids- og dagundervisning i sammenlignelige anstalter, hvilket aktuelt vil sige statsfængslerne i Renbæk, Møgelkær, Kærshovedgård og Nr.
Snede.
 Jeg fandt herefter ikke grundlag for at foretage videre vedrørende ovennævnte klagepunkter.
