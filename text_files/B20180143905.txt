Bekendtgørelse om produktionsafgift på fisk landet af danske fiskerfartøjer I medfør af § 102, stk. 2 og 3, § 110, stk. 3, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 764 af 19. juni 2017, fastsættes:
 § 1. I denne bekendtgørelse forstås ved:
 1) Fisk: Fisk af enhver art, krebs- og bløddyr samt alger fanget på såvel dansk som udenlandsk fiskeriterritorium.
 2) Dansk fiskerfartøj: Dansk indregistreret fartøj, der er optaget i Fiskeristyrelsens fartøjsregister.
 3) Landingsværdien: Værdien af fisk, krebs- og bløddyr samt alger i første omsætningsled uden merværdiafgift.
 4) Fartøjsejer: Personer og eller selskaber, der er opført i Fiskeristyrelsens fartøjsregister som ejere af fartøjet.
 5) Opkøber: Personer, virksomheder og selskaber der er bevillingspligtige efter fiskerilovens § 86, stk. 1, nr. 1-5, og som enten selv er den første køber eller formidler af det første salg af fisk efter landing (fx offentlig fiskeauktion, agent, kommissionær, fiskesalgsforening m.v.) samt godkendte producentorganisationer.
 § 2. For fisk, der landes af danske fiskerfartøjer i dansk havn eller udenlandsk havn, skal der betales en produktionsafgift.
 Stk. 2. Produktionsafgiften på fisk er 4  af landingsværdien.
 Stk. 3. Hvis et fartøj i et kalenderår overstiger en akkumuleret værdi af den landede fisk på 25.000.000 kr., er produktionsafgiften på fisk herefter 6  af landingsværdien det pågældende år.
 Stk. 4. Hvert dansk fiskerfartøj, der lander fisk i dansk havn eller udenlandsk havn, skal ikke betale produktionsafgift, jf. stk. 1, af årlige landingsværdier op til 500.000 kr.
 Stk. 5. Produktionsafgifter tilbageholdes ved afregning med sælgeren, jf. § 6. Ved opgørelse af samlede landinger efter årets afslutning, sker der reberegning, hvorefter der refunderes tilbageholdt afgift for samlede årlige landingsværdier på op til 500.000 kr., jf. stk. 4.
§ 3. Fartøjer, der den 1. december vurderes ikke at nå at lande fisk i dansk havn eller udenlandsk havn til en samlet årlig landingsværdi på op til 500.000 kr. inden årets udløb, jf. § 2, stk. 4, undtages at betale produktionsafgift, jf. § 2, stk. 1, i forbindelse med landing, jf. § 6, året efter.
I vurderingen bliver inddraget fartøjets landinger fra december måned det forudgående år.
 Stk. 2. Fartøjer, der er undtaget løbende betaling af promilleafgift, jf. stk. 1, har landet fisk for mere end 500.000 kr. ved årets udgang, vil blive opkrævet afkrævet afgift, jf. § 2, stk. 2 og 3, efter årets afslutning.
 § 4. Afgiftspligten gælder også ved landing fra og til driftsmæssigt adskilte enheder med samme ejer.
 § 5. Produktionsafgiften indgår i Fiskeafgiftsfonden, c/o Danmarks Fiskeriforening, Nordensvej 3, Taulov, 7000 Fredericia.
 § 6. Det påhviler opkøber at tilbageholde afgiften ved afregning med sælgeren, jf. dog §§ 9 og 10.
 Stk. 2. Afgiften skal fremgå af salgsafregningen.
 § 7. Opkøbere, som har en årlig omsætning på 3 mio. kr. og derover, skal inden den 8. i hver måned udarbejde og indsende en indberetning til Fiskeafgiftsfonden over den samlede landingsværdi af fisk, der er modtaget fra danske fiskerfartøjer i den forudgående måned (afgiftsperiode).
 Stk. 2. Samtidig med indsendelsen af indberetningen skal opkøber indbetale de forfaldne produktionsafgifter til Fiskeafgiftsfondens bankkonto, som oplyses af fonden.
Stk. 3. Opkøberen skal endvidere ved hvert regnskabsårs afslutning indsende en opgørelse til fonden over den samlede landingsværdi af fisk, der i det forløbne regnskabsår er modtaget fra danske fiskerfartøjer.
Opgørelsen skal attesteres af en statsautoriseret eller registreret revisor.
 Stk. 4. Årsopgørelsen, jf. stk. 4, skal for hvert fartøj, hvorfra der er modtaget fisk angive:
 1) Havnekendingsnummer.
 2) Samlede landingsværdi.
 3) Tilbageholdt promilleafgift.
 § 8. Opkøbere, som har en årlig omsætning på under 3 mio. kr., modtager i 1. kvartal i året efter det forløbne kalenderår en opgørelse fra Fiskeafgiftsfonden over den samlede landingsværdi af fisk, der er modtaget fra danske fiskerfartøjer i det forløbne kalenderår, og som af opkøberen er indberettet til Fiskeristyrelsen.
 Stk. 2. Opgørelsen skal senest 14 dage efter modtagelsen returneres til fonden med udfyldelse af den tro og love erklæring om oplysningernes rigtighed, som findes på fondens opgørelse.
 Stk. 3. Samtidig med returneringen af fondens opgørelse og den udfyldte tro og love erklæring skal opkøber indbetale de forfaldne produktionsafgifter til Fiskeafgiftsfondens bankkonto, som oplyses af fonden.
 Stk. 4. Ved indsendelse af opgørelse, jf. stk. 2, skal vedlægges en opgørelse, der for hvert fartøj, hvorfra der er modtaget fisk, angiver:
 1) Havnekendingsnummer.
 2) Samlede landingsværdi.
 3) Tilbageholdt promilleafgift.
 § 9. Bestemmelserne i §§ 6-8 gælder ligeledes for en udenlandsk opkøbers repræsentant her i landet, hvis afregning med sælger sker gennem denne repræsentant.
 § 10. Bestemmelserne i § 8 gælder ligeledes for fartøjsejeren i de tilfælde, hvor fisk landes i udenlandsk havn eller i dansk havn, mens afregning sker direkte fra en udenlandsk opkøber.
 Stk. 2. Bestemmelserne i § 8 gælder ligeledes for fartøjsejeren, hvis fangsten er landet og solgt her i landet direkte til forbrugere.
 § 11. Fiskeafgiftsfonden kan, til kontrol af de indberettede oplysninger, fra Fiskeristyrelsen indhente oplysninger om, hvilke landinger der er foretaget hos de enkelte opkøbere, og hvilke landinger der er foretaget i udenlandsk havn.
§ 12. Beløb, der ikke betales rettidigt, tillægges efter fiskerilovens § 115, stk. 1, en årlig rente svarende til den rente, der er fastsat i henhold til rentelovens § 5, fra forfaldsdagen at regne.
Den tillagte rente udgør dog mindst 50 kr.
 § 13. Der er udpantningsret for forfaldne beløb efter lov om inddrivelse af gæld til det offentlige, herunder for de i § 12 nævnte rentebeløb.
 § 14. Overtrædelse af §§ 6-10 straffes med bøde, medmindre højere straf er forskyldt efter kapitel 23 i fiskeriloven.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 15. Bekendtgørelsen træder i kraft den 1. januar 2019.
 Stk. 2. Bekendtgørelse nr. 1392 af 10. december 2010 om produktionsafgift på fisk landet af danske fiskerfartøjer ophæves.
