Bekendtgørelse om ændring af bekendtgørelse om regulering af fiskeriet (Afsæt af mængder i kystfiskerordningerne til dækning af utilsigtede bifangster) § 1 I bekendtgørelse nr. 1270 af 30. oktober 2018 om regulering af fiskeriet, foretages følgende ændring:
 1. I § 74 indsættes som stk. 6-9:
 »Stk. 6. Forud for tildeling af ekstra årsmængder, jf. stk. 1, afsættes følgende af de i § 73, stk. 1, nævnte mængder til utilsigtede bifangster for fartøjer med FKA-kystfiskerstatus, jf. § 79:
 1) 1 % af torsk i Nordsøen.
 2) 1 % af torsk i Kattegat.
 3) 1 % af torsk i Skagerrak.
 4) 1 % af torsk i Østersøen og Bælterne, ICES-underområder 22-24.
 5) 1 % af torsk i Østersøen, ICES-underområder 25-32.
 6) 1 % af tunge i Skagerrak, Kattegat samt Østersøen og Bælterne.
 7) 1 % af tunge i Nordsøen (EU-farvande).
 Stk. 7. Ejere af fartøjer tilmeldt den tidsubegrænsede kystfiskerordning, jf. § 79, kan ansøge Fiskeristyrelsen om optagelse på følgende licenslister, for fra tidspunktet for optagelsen på licenslisten at kunne afskrive utilsigtede bifangster, jf. stk. 6:
 1) Licensliste nr. 1703: Afskrivning af utilsigtede bifangster af torsk i Nordsøen (2A3AX4) for kystfiskerfartøjer tilmeldt den tidsubegrænsede kystfiskerordning.
 2) Licensliste nr. 1704: Afskrivning af uundgåelige bifangster af torsk i Kattegat (3AS) for kystfiskerfartøjer tilmeldt den tidsubegrænsede kystfiskerordning.
 3) Licensliste nr. 1705: Afskrivning af utilsigtede bifangster af torsk i Skagerrak (3AN) for kystfiskerfartøjer tilmeldt den tidsubegrænsede kystfiskerordning.
 4) Licensliste nr. 1706: Afskrivning af utilsigtede bifangster af torsk i vestlige Østersø (3BC+24) for kystfiskerfartøjer tilmeldt den tidsubegrænsede kystfiskerordning.
 5) Licensliste nr. 1707: Afskrivning af utilsigtede bifangster af torsk i østlige Østersø (3DX32) for kystfiskerfartøjer tilmeldt den tidsubegrænsede kystfiskerordning.
 6) Licensliste nr. 1708: Afskrivning af utilsigtede bifangster af tunge i Skagerrak, Kattegat og Østersøen (3ABC24) for kystfiskerfartøjer tilmeldt den tidsubegrænsede kystfiskerordning.
 7) Licensliste nr. 1709: Afskrivning af utilsigtede bifangster af tunge i Nordsøen (24-C) for kystfiskerfartøjer tilmeldt den tidsubegrænsede kystfiskerordning.
 Stk. 8. Ejere af fartøjer, der har overdraget kvoteandele af torsk og tunge efter den 11. marts 2019, kan ikke blive opskrevet på licenslisterne for utilsigtede bifangster, jf. stk. 7.
Stk. 9. Førere af fartøjer, der er optaget på en eller flere licenslister for utilsigtede bifangster, jf. stk. 7, skal ved landinger af utilsigtede bifangster af torsk og tunge forudanmelde landingen, jf. bilag 5a.« § 2 Bekendtgørelsen træder i kraft den 8. maj 2019.
