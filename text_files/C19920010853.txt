I medfør af § 14, i cirkulære af 21.januar 1992 om udlicitering af statslige drifts- og anlægsopgaver, og efter indstilling fra Udliciteringsrådet, fastsættes:
Rådgivning om forhold vedrørende udlicitering af offentlige drifts- og  

 anlægsopgaver 1. Udliciteringsrådet skal, når det anmodes herom, rådgive  

 regeringen m.v. om forhold vedrørende udlicitering af offentlige drifts- og  

 anlægsopgaver.
 Rådet kan endvidere yde sådan rådgivning til private virksomheder og  

 andre, der vil kunne deltage i udbudskonkurrencer om udførelsen af offentlige  

 drifts- og anlægsopgaver.
 2. Udliciteringsrådet kan uopfordret tilbyde offentlige  

 institutioner rådgivning, ligesom Rådet uopfordret kan rådgive om, hvilke  

 opgaver, der er egnede til udbud.
 Vejledning om kalkulationsregler og udbudsformer mv.
 3. Udliciteringsrådet vejleder offentlige institutioners  

 overordnede chefer og de tekniske, administrative medarbejdere, som skal  

 forestå afholdelsen af udbudsforretningerne, om kalkulationsregler,  

 udbudsformer mv.
 Rådet kan endvidere vejlede private virksomheder.
 4. Rådet yder sin vejledning gennem udgivelse af informative og  

 pædagogiske hæfter o.lign. om forskellige emner vedrørende udbud og  

 udlicitering af offentlige opgaver, gennem afholdelse af eller ved at  

 medvirke i afholdelsen af kurser, temamøder, konferencer og høringer, eller i  

 øvrigt på sådan måde, som rådet finder hensigtsmæssig.
 5. Udliciteringsrådet yder sin vejledning i samarbejde med  

 Finansministeriet, andre ministerier, offentlige institutioner og andre med  

 særlig viden om kalkulationsregler, udbudsformer og andre forhold vedrørende  

 udbud og udlicitering af offentlige drifts- og anlægsopgaver.
Udtalelser om klager over overtrædelser af cirkulæret af 21.januar  

 1992 om udlicitering af offentlige drifts- og anlægsopgaver 6. Enhver statslig myndighed kan skriftligt anmode  

 Udliciteringsrådet om en udtalelse om en klage over en overtrædelse af  

 cirkulæret af 21. januar 1992 om udlicitering af offentlige drifts- og  

 anlægsopgaver, som den pågældende statslige institution skal afgøre.
 7. Enhver, der i øvrigt har rimelig anledning hertil og interesse  

 heri, kan skriftligt anmode Udliciteringsrådet om en udtalelse om en klage  

 som den pågældende eller en anden har indgivet eller påtænker at indgive til  

 en statslig myndighed over en overtrædelse af bestemmelserne i cirkulæret af  

 21. januar 1992 om udlicitering af statslige drifts- og anlægsopgaver, som  

 påstås at være begået af den pågældende statslige myndighed eller en anden  

 statslig myndighed, hvis afgørelser og virksomhed kan påklages til den  

 førstnævnte statslige myndighed.
 8. Formanden afviser enhver anmodning efter pkt. 6. eller 7., som  

 ikke er omfattet af Udliciteringsrådets adgang til at udtale sig, jf. § 14  

 stk 3, i cirkulæret af 21. januar 1992 om udlicitering af statslige drifts-  

 og anlægsopgaver, og videresender så vidt muligt sagen til rette myndighed.  

 Formanden afviser endvidere enhver anmodning om en udtalelse vedrørende en  

 åbenbar grundløs klage.
 9. Formanden drager omsorg for, at Udliciteringsrådet får de  

 oplysninger mv., som er nødvendige for rådets behandling af anmodninger, der  

 ikke afvises efter pkt. 8.
10. Udliciteringsrådet afgiver sine udtalelser på grundlag af det  

 skriftlige materiale, som er modtaget fra den, der har anmodet om en  

 udtalelse, fra den pågældende offentlige institution eller andre, samt på  

 grundlag af en drøftelse af sagen blandt rådets medlemmer.
Rådet kan give  

 den, der har anmodet om en udtalelse, eller andre adgang til at udtale sig  

 over for rådet, når rådet skønner, at sagen vil blive bedre oplyst herved.
 11. Finder Udliciteringsrådet, at der kan foreligge en alvorlig  

 overtrædelse af cirkulæret af 21. januar 1992 om udlicitering af statslige  

 drifts- og anlægsopgaver, orienterer rådet den pågældende minister og  

 finansministeren herom samtidigt med, at rådet afgiver sin udtalelse.
 12. Finder Udliciteringsrådet, at bestemmelserne i cirkulæret af  

 21. januar 1992 om udlicitering af statslige drifts- og anlægsopgaver i  

 øvrigt ikke er overholdt, giver det den pågældende statsinstitution  

 meddelelse herom.
13. Udliciteringsrådet kan offentliggøre en udtalelse, hvis rådet  

 skønner, at sagen har en ikke ubetydelig interesse i offentligheden, eller  

 hvis rådet skønner, at en sådan offentliggørelse vil fremme overholdelsen af  

 cirkulæret.
Rådet kan dog ikke offentliggøre en udtalelse i det omfang den  

 indeholder fortrolige oplysninger, jf. forvaltningslovens §§ 28 og 31 og  

 straffelovens § 152. Forinden beslutning om at offentliggøre en udtalelse  

 træffes, skal rådet give den, der har anmodet om en udtalelse, den pågældende  

 statsinstitution og andre, der har krav herpå, adgang til inden for en  

 rimelig frist at fremsætte sine bemærkninger herom.
Forskellige bestemmelser 14. Udliciteringsrådet er i sin virksomhed uafhængig.
Rådet skal  

 være upartisk og saglig.
15. Rådet skal gennem al sin virksomhed bidrage til, at  

 konkurrencen om udførelsen af de offentlige drifts- og anlægsopgaver bliver  

 størst mulig og gennemsigtig.
Rådet skal især medvirke til, at konkurrencen  

 ikke fordrejes på nogen måde.
 16. Udliciteringsrådet afholder almindeligvis møder 6 gange om  

 året og i øvrigt herudover, når formanden, næstformanden eller 2 medlemmer  

 finder behov herfor.
Rådets møder indkaldes af formanden med angivelse af tid, sted og  

 dagsorden med i almindelighed 5 hverdages varsel.
I ekstraordinære og  

 hastende tilfælde kan møder dog indkaldes med kortere varsel.
Rådet er beslutningsdygtigt, når mindst 3 medlemmer og formanden, eller i  

 dennes fravær næstformanden, er til stede.
Rådet træffer beslutning, når  

 flere er for end imod en sådan, dog skal mindst 3 stemme for beslutningen.
 Udliciteringsrådet fastsætter i øvrigt selv sin forretningsorden.
 Henvendelser til Udliciteringsrådet sendes til Finansministeriet,  

 Sekretariat for Udliciteringsrådet, Borgergade 18, Postboks 2193, 1017  

 København K.
17. Finansministeriet yder Udliciteringsrådet sekretariatsmæssig  

 bistand og det meddeler formanden, hvilke embedsmænd i Finansministeriet, der  

 skal yde rådet denne bistand.
Enhver embedsmand i Finansministeriet skal i  

 øvrigt medvirke til, at Finansministeriet yder rådet den bistand, som er  

 nødvendig for, at rådet kan varetage sine opgaver, jf. § 14 i cirkulæret af  

 21. januar 1992 om udlicitering af statslige drifts- og anlægsopgaver.
 Formanden kan bemyndige Finansministeriet til som sekretariat for  

 Udliciteringsrådet i nærmere bestemt omfang at varetage de funktioner, som  

 formanden skal varetage.
 18. Vederlag til formanden og til rådets medlemmer fastsættes af  

 Finansministeriet i overensstemmelse med reglerne i Finansministeriets  

 cirkulære af 4. juni 1986 om særskilt vederlæggelse m.v.
Ikrafttrædelse 19. Reglerne træder i kraft den 1. april 1992.
 Finansministeriet kan tillade mindre væsentlige fravigelser fra reglerne.
