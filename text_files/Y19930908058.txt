Udtalt, at hovedreglen efter § 10, stk. 1, i den kommunale  

 styrelseslov er, at kommunalbestyrelsens møder er offentlige, og at  

 behandling af sager for lukkede døre må have undtagelsens karakter.
Dette  

 understreges af den mulighed, der er for kommunalbestyrelsen, for at  

 forhandle selve spørgsmålet om dørlukning for lukkede døre, idet der herved  

 kan ske en afklaring af, om sagens behandling overhovedet vil medføre  

 fremdragelse af forhold, der kan begrunde en dørlukning.
 Herudover udtalt, at offentlighedens adgang til at overvære  

 kommunalbestyrelsens behandling af en sag må tillægges væsentlig betydning  

 specielt inden for planlægningslovgivningens område, jf.
 § 1, stk. 2, nr. 4, i lov nr. 388 af 6. juni 1991 om planlægning,  

 hvorefter offentligheden i videst muligt omfang skal inddrages i  

 planlægningen.
 I den forbindelse bemærket, at der i enkelte sager vil kunne være  

 sådanne modstående interesser, herunder f.eks. hensynet til ikke at skade  

 kommunens forestående dispositioner ved køb og salg af fast ejendom, at det  

 kan anses for velbegrundet konkret at fravige det nævnte hovedhensyn.
 I den konkrete sag, som et byråd havde anket til Indenrigsministeriet,  

 havde tilsynsrådet sat byrådets vedtagelse af lokalplanforslag ud af kraft  

 som følge af, at vedtagelsen af forslagene ved 1. behandlingen var sket for  

 lukkede døre.
 Indenrigsministeriet fandt ikke grundlag for at omgøre tilsynsrådets  

 afgørelse.
 Ministeriet var enigt med tilsynsrådet i, at de i sagen omhandlede  

 lokalplanforslag ikke var af en sådan karakter, at de kunne begrunde en  

 dørlukning.
 Endvidere bemærket, at en klar overtrædelse af reglerne om  

 mødeoffentlighed - som følge af de væsentlige hensyn reglerne herom  

 tilgodeser - ikke kan betragtes som helt bagatelagtig.
 Endelig bemærket, at en optagelse af sagerne på byrådets åbne  

 dagsorden indebærer, at offentligheden, herunder pressen, på forhånd får  

 kendskab til sagerne og deres forestående behandling i byrådet.
 Ved skrivelse af 9. december 1992 har Frederiksværk Byråd anket en af  

 Tilsynsrådet for Frederiksborg Amt truffet afgørelse af 6. november 1992,  

 hvori tilsynsrådet ophævede byrådets vedtagelse af lokalplanforslag for  

 lukkede døre på byrådsmøde den 9. juni 1992, til Indenrigsministeriet, idet  

 byrådet har anmodet ministeriet om at omgøre tilsynsrådets afgørelse.
 Af byrådets skrivelse fremgår bl.a. følgende:
»På byrådets dagsorden for mødet den 9. juni 1992 indgik sag nr.  

 13-508 blandt de sager, der skulle behandles for lukkede døre.
I sagen indgik  

 punkter vedrørende salg af fast ejendom og - ved en fejltagelse - tillige  

 ovennævnte 2 lokalplanforslag.
 Byrådet behandler sager for lukkede døre umiddelbart efter byrådets åbne  

 møde.
 På byrådets åbne møde blev det erkendt overfor offentligheden, at de 2  

 lokalplanforslag burde have været sat på byrådets åbne dagsorden, hvorfor det  

 meddeltes, at lokalplanforslagene allerede næste dag ville blive udskilt af  

 byrådets lukkede sag nr. 13-508, således at lokalplanforslagene kunne være  

 offentligt tilgængelige.
Byrådet behandlede herefter for lukkede døre sag nr. 13-508, hvorunder de  

 nævnte lokalplanforslag blev vedtaget.
I henhold til forslagene var fristen  

 for indsigelse m.v. fastsat til den 12. august 1992.
 På byrådets åbne møde den 26. juni 1992 var sagerne vedrørende ovennævnte  

 lokalplanforslag optaget på dagsordenen som efterretningssager med angivelse  

 af, at forslagene er offentligt fremlagt i perioden 17. juni til 12. august  

 1992.
På det åbne byrådsmøde den 6. oktober 1992 blev lokalplanforslagene  

 endeligt vedtaget.« Som begrundelse for anken har Frederiksværk Byråd bl.a. henvist til  

 følgende:
 »1. Som ovenfor nævnt er der tale om en ganske lille formel fejl, som  

 i de konkrete tilfæle ikke på nogen måde har afskåret offentligheden fra at  

 få kendskab til lokalplanforslagenes eksistens.
2. Virkningen af, at der træffes afgørelse på et lukket møde i en sag, som  

 burde have været behandlet på et åbent byrådsmøde, er ikke, at beslutningen i  

 sig selv bliver ugyldig.
Behandlingen af en sag på et offentligt byrådsmøde  

 frem for på et lukket byrådsmøde giver ingen garanti i sig selv for, at der  

 træffes lovlige beslutninger og rigtige afgørelser.
3. Beslutningen, som tilsynsrådet finder er i strid med lov om kommunernes  

 styrelse § 10 og planlovens § 1, stk. 2 nr. 4, drejer sig alene om en  

 vedtagelse af et lokalplanforslag, ikke en endelig vedtagelse af en  

 lokalplan.
Ud fra en konkret væsentlighedsvurdering må det afgørende være, at  

 der har været fuld offentlighed om hele planproceduren og også offentlighed  

 om planforslagenes eksistens på selve det byrådsmøde, hvor  

 lokalplanforslagene fejlagtigt bliver behandlet på et lukket møde frem for på  

 et åbent byrådsmøde.
Offentligheden er også efterfølgende blevet gjort  

 bekendt med essensen af de politiske indsigelser, der har været mod  

 lokalplanforslagene, ligesom samtlige byrådsmedlemmer på det åbne byrådsmøde  

 den 26. juni 1992 har haft mulighed for at fremkomme med kommentarer til de  

 foreliggende lokalplanforslag, således at offentligheden kunne blive bekendt  

 med indholdet af den politiske drøftelse.
4. Den manglende vedtagelse af lokalplanforslagene på et offentligt  

 byrådsmøde har ikke haft nogen indflydelse på de konkrete afgørelser, hvorfor  

 der ikke vil være grundlag for at statuere ugyldighed.
Der henvises til  

 »Forvaltningsret-sagsbehandling« 3. udgave af Carl Aage Nørgaard og  

 Jens Garde side 257.' I skrivelse af 10. december 1992 meddelte Indenrigsministeriet  

 Frederiksværk Byråd, at ministeriet i en sag som den foreliggende, hvor  

 tilsynsrådet har sat byrådets lokalplanvedtagelse ud af kraft, ikke fandt  

 grundlag for at tillægge anken opsættende virkning.
 Som meddelt i Indenrigsministeriets skrivelse anmodede ministeriet  

 samtidig Tilsynsrådet for Frederiksborg Amt om en udtalelse over sagen.
 Tilsynsrådet har med skrivelse af 14. december 1992 fremsendt sagens akter  

 til ministeriet og meddelt, at rådet kan henholde sig til den trufne  

 afgørelse af 6. november 1992. Tilsynsrådet har endvidere oplyst, at en klage  

 fra Poul Bulow over bl.a., at byggeriet fortsættes, behandles af  

 Planstyrelsen.
 Det fremgår af sagen, at udvalget for teknik og miljø på et møde den 1.  

 juni 1992 godkendte dels forslag til lokalplan 04.25 for indretning af nyt  

 rådhus, dels forslag til lokalplan 04.26 for et boligområde i bymidten.
 Det fremgår endvidere af sagen, at planlægningsudvalget og økonomiudvalget  

 på møder den 1. juni 1992 anbefalede byrådet at vedtage de i sagen omhandlede  

 2 lokalplanforslag.
Det fremgår af udskrift af beslutningsprotokollen for byrådsmødet den 9.  

 juni 1992, at et byrådsmedlem i forbindelse med godkendelse af dagsordenen  

 stillede forslag om, at pkt. 13 vedr. etablering af ældreboliger, dagcenter  

 m.m. i bymidten samt etablering af nyt rådhus blev overført til behandling på  

 et åbent møde.
Det fremgår endvidere af beslutningsprotokollen, at  

 borgmesteren afviste medlemmets ønske om at overføre sagen, herunder de to  

 lokalplanforslag, til åbent møde.
 I skrivelse af 6. november 1992 meddelte Tilsynsrådet for Frederiksborg  

 Amt bl.a. følgende:
 » Tilsynsrådets afgørelse:
 Tilsynsrådet finder, at byrådets vedtagelse af lokalplanforslag på lukket  

 byrådsmøde den 9. juni 1992 var i strid med lovgivningen, jf. lov om  

 kommunernes styrelse § 10 og planlovens § 1, stk. 2 nr. 4, hvorfor byrådets  

 beslutning sættes ud af kraft.
 Tilsynsrådets bemærkninger: ...
 Planstyrelsen har i skrivelse af 20. oktober 1992 udtalt følgende:
»Planloven indeholder en række offentlighedsregler for så vidt angår  

 tilvejebringelsen af region- kommune- og lokalplaner.
Ingen af disse regler  

 omhandler selve beslutningsproceduren i byrådet, men reglerne fastlægger  

 nogle minimumskrav for så vidt angår længden af de offentlige  

 høringsperioder.
Ingen af disse regler ses at være tilsidesat i den  

 foreliggende sag.
 Det skal bemærkes, at planloven ikke indeholder bestemmelser om, at  

 høringsperioden for en lokalplan ikke kan omfatte den almindelige  

 sommerferieperiode.
 Udover ovennævnte regler fastlægges i planlovens formålsbestemmelser et  

 offentlighedsprincip for planlægningen.
 I planlovens § 1, stk. 2, nr. 4 bestemmes således følgende:
»Loven tilsigter særlig, .... at offentligheden i videst muligt  

 omfang inddrages i planlægningsarbejdet.« Efter styrelsens opfattelse indebærer den citerede lovbestemmelse, at  

 offentligheden normalt må have mulighed for, at overvære byrådets politiske  

 drøftelser forud for en lokalplans vedtagelse og offentliggørelse.
 Det er således styrelsens opfattelse, at kun ganske særlige forhold kan  

 berettige en hel eller delvis behandling af lokalplanforslag for lukkede  

 døre.
 Styrelsen finder dog ikke anledning til at foretage en nærmere vurdering  

 af, hvorvidt der i denne sag er særlige forhold, der kan begrunde  

 behandlingen af de omhandlede lokalplanforslag for lukkede døre, da denne  

 vurdering efter styrelsens opfattelse henhører under tilsynsmyndigheden.
Til Tilsynsrådets orientering vedlægges kopi af Planstyrelsens vejledende  

 udtalelse nr. 55 fra november 1988.' Genpart af nærværende skrivelse er samtidig sendt til Frederiksværk Byråd  

 med anmodning om en retlig lovliggørelse.' Med skrivelse af 23. december 1992 har Planstyrelsen fremsendt en kopi af  

 styrelsens afgørelse af s.d. vedrørende Poul Bulows klage af 17. november  

 1992 over fortsat byggeri af rådhus i Frederiksværk Kommune på grundlag af en  

 ugyldig lokalplan.
I afgørelsen, der samtidig er sendt til byrådet, har  

 Planstyrelsen bl.a. meddelt klageren følgende:
 »Planstyrelsen har givet Dem medhold i, at det fortsatte byggeri af  

 rådhuset var ulovligt, da lokalplanpligten herved blev tilsidesat.
 Planstyrelsen har dog ikke fundet grundlag for at standse byggeriet.
 Styrelsen lægger herved vægt på, at byggeriet er næsten færdigt, og at  

 kommunen bedømt ud fra de foreliggende oplysninger fortsat ønsker rådhuset  

 indrettet i overensstemmelse med den ugyldige lokalplan.
Sidstnævnte forhold betyder efter styrelsens opfattelse, at en  

 lovliggørelse af byggeriet fra kommunens side vil indebære en retlig  

 lovliggørelse, der vil fremstå som en ren formalitet.
Som følge af  

 ovenstående har Planstyrelsen lovliggjort det omhandlede byggeri i medfør af  

 planlovens § 61.« I denne anledning skal Indenrigsministeriet udtale følgende:
I henhold til den kommunale styrelseslov § 10, stk. 1, er  

 kommunalbestyrelsens møder offentlige.
Kommunalbestyrelsen kan bestemme, at  

 en sag skal behandles for lukkede døre, når dette findes nødvendigt eller  

 ønskeligt på grund af sagens karakter.
 Af § 1, stk. 2, i Indenrigsministeriets vejledende normalforretningsorden  

 fremgår det, at sager hvis afgørelse forudsætter en bedømmelse af personlige  

 forhold, sager om køb og salg af fast ejendom samt overslag og tilbud  

 vdrørende bygningsarbejder og leverancer skal behandles for lukkede døre,  

 medmindre kommunalbestyrelsen i det enkelte tilfælde træffer anden  

 bestemmelse.
Forretningsordenens bestemmelse er ikke en udvidelse eller indskrænkning  

 af § 10 i den kommunale styrelseslov, men alene et udgangspunkt for  

 borgmesteren ved placeringen af sagerne i det forslag til dagsorden, som  

 kommunalbestyrelsen skal tage stilling til ved mødets begyndelse.
Der  

 henvises i øvrigt til Erik Harder, Dansk Kommunalforvaltning I, 5. udg., side  

 56.
Hovedreglen er således, at kommunalbestyrelsens møder er offentlige, og at  

 behandling af sager for lukkede døre må have undtagelsens karakter.
Dette  

 understreges af den mulighed, der er for kommunalbestyrelsen, for at  

 forhandle selve spørgsmålet om dørlukning for lukkede døre, idet der herved  

 kan ske en afklaring af, om sagens behandling overhovedet vil medføre  

 fremdragelse af forhold, der kan begrunde en dørlukning.
 Indenrigsministeriet finder således, at offentlighedens adgang til at  

 overvære kommunalbestyrelsens behandling af en sag må tillægges væsentlig  

 betydning, herunder specielt inden for planlægningslovgivningens område, jf.  

 § 1, stk. 2, nr. 4, i lov nr. 388 af 6. juni 1991 om planlægning, hvorefter  

 offentligheden i videst muligt omfang skal inddrages i planlægningen.
 Ministeriet finder dog, at der i enkelte sager vil kunne være sådanne  

 modstående interesser, herunder f.eks. hensynet til ikke at skade kommunens  

 forestående dispositioner ved køb og salg af fast ejendom, at det kan anses  

 for velbegrundet konkret at fravige det nævnte hovedhensyn.
På baggrund af de i sagen foreliggende oplysninger har ministeriet ikke  

 fundet grundlag for at antage, at lokalplanforslagene var af en sådan  

 karakter, at de kunne begrunde en behandling for lukkede døre.
Frederiksværk  

 Byråd erklærede således også allerede inden lokalplanforslagenes vedtagelse  

 på et møde for lukkede døre, at lokalplanfoslagene burde have været sat på  

 byrådets åbne dagsorden.
 Indenrigsministeriet er derfor enigt med tilsynsrådet i, at der ikke har  

 foreligget grundlag for at behandle planforslagene for lukkede døre, og at  

 byrådet derfor har handlet i strid med reglerne i styrelseslovens § 10, jf.  

 planlovens § 1, stk. 2, nr. 4, ved at vedtage planforslagene på et byrådsmøde  

 for lukkede døre.
 Ministeriet er ligeledes enigt med tilsynsrådet i, at betingelserne for at  

 ophæve byrådets vedtagelse af lokalplanen har været opfyldt, jf. § 61, stk.  

 1, i den kommunale styrelseslov.
Det bemærkes herved, at en klar overtrædelse af reglerne om  

 mødeoffentlighed - som følge af de væsentlige hensyn reglerne herom  

 tilgodeser - ikke kan betragtes som helt bagatelagtig.
Det bemærkes herved  

 tillige, at en optagelse af sagerne på byrådets åbne dagsorden indebærer, at  

 offentligheden, herunder pressen, på forhånd får kendskab til sagerne og  

 deres forestående behandling i byrådet.
Endvidere bemærkes, at Indenrigsministeriet på baggrund af de i sagen  

 foreliggende oplysninger må lægge til grund, at byrådets vedtagelse af  

 lokalplanerne ikke var bragt til udførelse, da tilsynsrådet ophævede byrådets  

 beslutning, idet vedtagelsen ikke havde fået retsvirkninger udadtil på en  

 sådan måde, at byrådet ikke længere havde rådighed over sagen.
Der henvises  

 herved til den kommenterede kommunale styrelseslov ved Preben Espersen m.fl.  

 (1991), side 216.
 Indenrigsministeriet finder således ikke grundlag for at omgøre den af  

 Tilsynsrådet for Frederiksborg Amt trufne afgørelse.
 En kopi af denne skrivelse er sendt til Tilsynsrådet for Frederiksborg Amt  

 samt Naturklagenævnet.
Med venlig hilsen Emil le Maire Erik Harder, Dansk kommunalforvaltning I, 5. udg., side 56.
