P, der var medlem af arbejdsgiverforeningen A, bortforpagtede sin  

 virksomhed til et A/S S, som han selv kontrollerede.
Samtidig blev  

 medlemskabet af A overført til S, og samtlige ca. 25 ansatte i virksomheden  

 overgik til S.
Ved mæglingsmøder i maj og august 1989 blev S tilpligtet at betale  

 bodsbeløb til fagforeningen H for overenskomstbrud.
Den 8/9 1989 ophævede P  

 forpagtningsaftalen.
Den 19/9 blev S udsat af virksomheden ved en  

 fogedforretning, og samtlige ansatte blev opsagt.
P fortsatte driften af  

 virksomheden personligt.
Den 20/9 genansatte P 8 af de opsagte medarbejdere.
Arbejdsretten fandt, at P måtte identificeres med S i relation til  

 opfyldelsen af de foreliggende kollektive overenskomster, hvorfor han bl.a.  

 var forpligtet til at betale de bodsbeløb, der var blevet pålagt på  

 mæglingsmøderne i maj og august 1989. Den skete reduktion af  

 medarbejderstaben ansås for driftsmæssigt begrundet, og afskedigelserne den  

 19/9 var derfor ikke en overenskomststridig lock-out.
Derimod ansås den  

 valgte fremgangsmåde (afskedigelsen af samtlige medarbejdere og derefter  

 genansættelse af de medarbejdere, som P ønskede at beholde), at indebære  

 overenskomstbrud, og P idømtes en bod på 30.000 kr., idet spørgsmålet om  

 betaling til de enkelte ansatte blev henvist til afgørelse ad sædvanlig  

 fagretlig vej.
 DA og A ansås som procesparter i sagen.
 Under denne sag har Landsorganisationen i Danmark for Hotel- og  

 Restaurationspersonalets Samvirke for Hotel- og Restaurationspersonalets  

 Forbund i Danmark, Gastronomisk Landsforbund og Tjenerforbundet i Danmark  

 indklaget kroejer Knud Pedersen selv eller ved de foran nævnte organisationer  

 for Arbejdsretten i anledning af overenskomstbrud.
 Klagerne har nedlagt følgende påstande:
 1. Indklagede har ved den 19. september 1989 at afskedige samtlige  

 medarbejdere på Hejse Kro - eller ved sin medvirken hertil, og senere  

 fastholdelse af afskedigelserne - etableret overenskomststridig lockout.
 2. Indklagede tilpligtes at anerkende at være part i alle  

 ansættelsesforhold, som eksisterede den 19. september 1989, subsidiært at  

 være indtrådt som part i de den 19. september 1989 bestående  

 ansættelsesforhold, jfr. lov om lønmodtageres retsstilling ved  

 virksomhedsoverdragelse.
 3. Indklagede tilpligtes at anerkende at være forpligtet til at opfylde  

 mæglingsafgørelser af 5. maj 1989 og 9. august 1989.
 4. Indklagede tilpligtes for overenskomstbrud at betale en efter rettens  

 skøn fastsat bod til Gastronomisk Landsforbund, Hotel- og  

 Restaurationspersonalets Forbund i Danmark og Tjenerforbundet i Danmark.
 5. Spørgsmål om betaling til forbundets medlemmer afgøres ad sædvanlig  

 fagretlig vej.
 Påstandene er nedlagt principalt over for Dansk Arbejdsgiverforening for  

 kroejer Knud Pedersen, subsidiært over for denne personligt og mere  

 subsidiært over for Knud Pedersen repræsenteret ved Dansk  

 Arbejdsgiverforening for Arbejdsgiverforeningen af Hoteller og Restauranter.
 Indklagede Knud Pedersen har påstået frifindelse.
 De indklagede organisationer har principalt påstået afvisning, subsidiært  

 frifindelse.
 Sagens nærmere omstændigheder er følgende:
Kroejer Knud Pedersen har siden 1979 ejet og drevet Hejse Kro som en  

 personlig virksomhed.
Pr. 1.oktober 1988 bortforpagtede han virksomheden til  

 Hejse Kro A/S.
Samtlige aktier i selskabet - der var et  

 »skuffeselskab« - blev erhvervet af Knud Pedersen i september 1988.  

 Aktiekapitalen var på 300.000 kr.
I forbindelse med erhvervelsen blev  

 selskabets navn og vedtægter ændret og bestyrelsen udskiftet, således at  

 bestyrelsen herefter bestod af Knud Pedersen, hans hustru og hans fader.
Knud  

 Pedersen blev valgt til direktør i selskabet og revisor var revisionsfirmaet  

 K.G.
Jensen (statsautoriserede revisorer). Ifølge de ændrede vedtægter er  

 selskabets formål at drive hotel- og restaurationsvirksomhed.
Selskabet  

 tegnes af 2 bestyrelsesmedlemmer i forening eller af en direktør.
Ifølge forpagtningskontrakt af 7. september 1988 medfulgte i forpagtningen  

 alt det til virksomheden hørende restaurationsinventar og service m.v.,  

 maskiner og øvrige driftsmidler m.v.
I øvrigt indeholder kontrakten følgende  

 bestemmelser af interesse for den foreliggende sag:
 »Pkt.5.
 Den årlige forpagtningsafgift (basisafgift) skal udgøre kr. 1.920.000,00  

 excl. moms, der betales månedsvis bagud med kr. 160.000,00, således at første  

 forpagtningsafgift forfalder til betaling den 01.11.1988 for perioden  

 01.10-01.11.1988.
 Udover forpagtningsafgiften betaler forpagteren fra 01.10.1988 årligt 15%  

 af årets resultat efter skat, således at første betaling dækker perioden  

 01.10.-30.09.1989 og forfalder til betaling senest 01.01 det følgende år, det  

 vil sige første gang 01.01.1990. I beregningsgrundlaget skal fratrækkes Knud  

 Pedersen's faste gage, men ikke udbetalt tantieme.
 Pkt. 6.
 Ved forpagtningens overtagelse, og senest 01.10.1988, betales kr.  

 200.000,00, hvilket beløb tjener til sikkerhed for forpagterens opfyldelse af  

 forpagtningskontrakten, herunder betaling af forpagtningsafgift m.v.. Det  

 bemærkes, at bortforpagteren er berettiget til frit at råde over dette beløb,  

 der ikke forrentes, og for hvilket bortforpagteren ikke stiller sikkerhed.
 Pkt. 11.
Nærværende forpagtningskontrakt er fra begge sider uopsigelig indtil  

 01.10.1993, til hvilket tidspunkt forpagtningsforholdet ophører uden  

 yderligere varsel.
Samtidig med forpagtningsforholdets ophør frigøres  

 forpagterens depositum.
 Det betragtes som væsentlig misligholdelse af nærværende  

 forpagtningskontrakt:
at de fastsatte ydelser efter forløbet af 3 dage efter påkrav ikke  

 erlægges, at udgifterne til det offentlige ikke betales inden betalingsfristens  

 udløb, at forpagteren standser sine betalinger eller tages under  

 konkursbehandling.
I tilfælde af en sådan misligholdelse, er bortforpagteren berettiget til  

 straks, og uden varsel, at ophæve forpagtningsforholdet til øjeblikkeligt  

 ophør og kræve sig indsat i besiddelse af virksomheden ved en umiddelbar  

 fogedforretning uden sikkerhedsstillelse.
Forpagteren skal tilsvare  

 bortforpagteren fuld skadeserstatning for tab han måtte påføre  

 bortforpagteren som følge af misligholdelse af nærværende kontrakt.
 Pkt. 16.
Forpagteren overtager virksomhedens personale, og er bekendt med samtlige  

 ansættelsesaftaler.
Personalets eventuelle krav mod bortforpagteren på løn,  

 feriepenge, ATP m.v. før overtagelsesdagen, er forpagteren uvedkommende.  

 Bortforpagteren oplyser, at man har iagttaget reglerne i henhold til lov nr.  

 111 af 24.03.1979 om lønmodtageres retsstilling ved  

 virksomhedsoverdragelse.« I den personligt drevne virksomhed var der ansat ca. 25 medarbejdere,  

 herunder et antal medlemmer af de klagende forbund (kokke,  

 smørrebrødsjomfruer, stuepiger og receptionspersonale). Hertil kom 3  

 kokkelærlinge og 2 eller flere smørrebrødselever.
Alle medarbejdere overgik  

 til ansættelse hos selskabet jf. forpagtningskontraktens pkt. 16.
Knud Pedersen var medlem af Arbejdsgiverforeningen af Hoteller og  

 Restauranter.
Efter at Hejse Kro A/S var tiltrådt som forpagter, blev  

 medlemskabet overført til selskabet.
Knud Pedersens alkoholbevilling blev  

 ligeledes overført til selskabet.
I forbindelse med selskabets overtagelse af forpagtningen blev udarbejdet  

 et driftsbudget for perioden 1. oktober 1988 - 30. september 1989. I  

 driftsbudgettet er der kalkuleret med indtægter på i alt 7.491.445 kr. og  

 udgifter på 7.130.445 kr., således at der fremkom et overskud på 361.000 kr.  

 Udgifterne udgjorde løn til direktion med 180.000 kr. til ansat personale på  

 2.809.445 kr., forpagtningsafgift på 1.920.000 kr. og øvrige udgifter med  

 2.721.000 kr.
I en finansieringsplan, der medfulgte ansøgningen om  

 alkoholbevilling til selskabet, er der opført en likvid egenkapital på  

 300.000 kr. og et banklån på 100.000 kr.
Kapitaludgiften er opført med  

 depositum på 200.000 kr. og køb af varelager 100.000 kr., således at  

 driftskapitalen udgjorde 100.000 kr.
I april 1989 rejste Hotel- og Restaurationspersonalets Samvirke sag i  

 anledning af manglende overholdelse af en række bestemmelser i den gældende  

 overenskomst.
Sagen blev forhandlet på mæglingsmøder den 5. maj og 1. juni  

 1989. I referatet af mæglingsmødet anføres:
 »Mæglingsmøde mellem Arbejdsgiverforeningen af Hoteller og  

 Restauranter og Hotel- og Restaurationspersonalets Samvirke (GL) i sag  

 vedrørende Hejse Kro v/Knud Pedersen og kokkelærlinge samt smørrebrødselever.
 Mødet var begæret af GL ved skrivelse af 17. april 1989.
 Mødet blev afholdt den 5. maj 1989 med referat dateret samme tid og  

 gentaget torsdag den 1. juni 1989 kl. 10.00 på Hejse Kro A/S.
 Til stede:
Carsten Hyllested, AHR Hans Peder Nielsen, GL Jan Mathiasen, AHR Frank Lakmann, GL Finn Christensen, AHR Sagen angår overenskomstens paragraffer 4, 6, 7, 8, 9, 10, 13, 25, 30, 38,  

 39 og lærlingeloven.
 Sagen forhandledes og der opnåedes enighed om følgende:
 Til fuld og endelig afgørelse af de rejste krav for lærlingene frem til 1.  

 maj 1989 betaler Hejse Kro ved Knud Pedersen kr. 160.000.
 Beløbet specificeres således:
J1 kr. 20.650,00 J2 kr. 37.000,00 J3 kr. 15.000,00 J4 kr. 15.000,00 J5 kr. 20.000,00 J6 kr. 23.000,00 Beløbet betales til GL, Vejle Amts afdeling således pr. 15. juni 1989 kr.  

 30.00,00. Disse frister er 4 hverdage efter.
Senest 1. september 1989 kr.  

 25.000,00 og pr. 1. november 1989 kr. 25.000,00.
 Pr. 1. januar 1990 optages der drøftelser mellem Knud Pedersen og GL om  

 afvikling af restgælden.
 Såfremt kroen sælges er restbeløbet forfalden på 5. hverdag efter handelen  

 er indgået.
 Såfremt Hejse Kro ønsker AHR's medvirken til drøftelserne den 1. januar  

 1990 kan disse ved mæglingsmødet indgå, såvel som GL kan inddrage AHR.
 Mæglingsudvalget indskærper endnu engang, at overenskomsten skal  

 overholdes samt for lærlingene Lærlingeloven.
 Såfremt der indtræder betalingsstandsning, konkurs eller anden form for  

 virksomhedsophør er restbeløbet forfalden til betaling.
GL fordeler beløbet forholdsmæssigt mellem eleverne efterhånden som  

 afdragene indløber dog således at GL forlods får første afdrag.« I juni 1989 rejste Hotel- og Restaurationspersonalets Samvirke på ny sag.  

 Mæglingsmøde blev afholdt den 9. august 1989. I referatet af mæglingsmødet anføres:
 og Restauranter og Hotel- og Restaurationspersonalets Samvirke (TFD) i sag  

 vedrørende Hejse Kro, Fredericia afholdt den 9. august 1989 kl. 9.00 på  

 Stedet.
 Til stede:
Jan Mathiasen, AHR.
Peer Sand, TFD.
Finn Christensen, AHR.
Alice Munk Holm, TFD.
 Mægling var begæret af Tjenerforeningen ved skrivelse af 12. juni 1989 i  

 fortsættelse af mæglingsmøde den 5. juni 1989.
 Som vidner førtes Knud Petersen, Hejse Kro og Brian Andreasen.
 Sagen forhandledes:
Brian Andersen blev ansat som tjenerelev på Hejse Kro fra 1. maj 1989 og  

 stadig ansat.
Der er brud på overenskomsten, paragraffer jævnfør  

 mæglingsbegæring af 9. juni 1989.
 Herunder:
1. Manglende overtidsbetaling 2. - forskudttids-, søndags- og helligdagsbetaling.
 3. - fridage- og weekend fri.
 4. Arbejdende under skole ophold.
 5. Elev på vagt uden faglært serveringspersonale.
 6. Delte vagter samt brud på miljølovens bestemmelser, samt lærlingeloven.
 Mæglingsudvalget pålægger Hejse Kro nøje at følge overenskomsten, miljø og  

 lærlingslovens bestemmelser fremover.
 Tjenerforbundet repræsentanter vil såfremt tingenes tilstand ikke radikalt  

 ændres, tage forbehold for evt. lærlingevoldgift.
Sagen genforhandledes.
Med baggrund i fremlagte dokumentation enedes  

 mæglingsudvalget om, at virksomheden betaler kr. 70.000,00 til  

 tjenerforbundet via AHR senest den 31. august 1989.
 For AHR: For TDF:
Jan Mathiasen, sign.
Peer Sand, sign.
Finn Christensen, sign.
Alice Munk Holm, sign.
 Undertegnede Knud Petersen kan ikke acceptere mæglingsudvalgets afgørelse,  

 da jeg mener den er urimelig bla. afgørelsen af elevens overtid og  

 alenevagter.
Knud Petersen, sign.' I løbet af foråret og sommeren 1989 viste det sig, at driften gav  

 betydeligt underskud.
Af en resultatopgørelse i selskabet for perioden 1.  

 oktober 1988 - 31. juli 1989 fremgår, at selskabet havde et driftsunderskud  

 på 764.805 kr.
Egenkapitalen var negativ med 464.805 kr.
 Den 8. september 1989 skrev advokat Ib Skovbo således til selskabet:
 »Som advokat for Knud Pedersen, Akacievænget 5, Taulov, 7000  

 Fredericia skal jeg hæve den mellem Dem og min klient indgåede  

 forpagtningskontrakt vedrørende Hejse Kro som misligholdt.
 De har ikke trods mit påkrav af 4.9.1989 foretaget betaling af  

 forpagtningsafgiften for august måned 1989 kr. 195.200.
Jeg har samtidig hermed anmodet fogedretten i Fredericia om at udsætte Dem  

 af forpagtningsaftalen med en umiddelbar fogedforretning.« Fogedforretning blev afholdt den 19. september 1989 ved fogedretten i  

 Fredericia.
I fogedbogen hedder det:
 »Der foretoges:
FS 2892/89 Ejeren Knud Pedersen Akacievænget 5 Fredericia begærer forpagteren Hejse kro A/S Skærbækvej 17 Hejse Fredericia udsat af det forpagtede Hejse Kro, Skærbækvej 17, Hejse, Fredericia gennem  

 en umiddelbar fogedforretning i medfør af rpl § 609, stk. 1.
 For og med ejeren mødte advokat Skovbo, Vejle.
For forpagteren møde advokat P.
Skou-Nielsen, Fredericia.
 Der fremlagdes: Rekvisition m/bilag 1-3.
 Advokat Skovbo begærede sagen fremmet i overensstemmelse med rekvisition.
Advokat P.
Skou-Nielsen protesterede mod, at sagen fremmes.
Advokat P.
Skou-Nielsen erkendte, at forpagteren ikke har betalt  

 forpagtningsafgift for august og september måned 1989. Forpagtningsafgiften  

 for september måned er endnu ikke forfalden, men selskabet vil ikke være i  

 stand til at betale.
Fogedretten afsagde straks sålydende K E N D E L S E Efter forpagtningskontraktens § 12 betragtes bl.a. betaling af  

 forpagtningsafgift senere end 3 dage efter påkrav som væsentlig  

 misligholdelse, og i samme bestemmelse er det anført, at »i tilfælde af  

 en sådan misligholdelse, er bortforpagteren berettiget til straks, og uden  

 varsel, at ophæve forpagtningsforholdet til øjeblikkeligt ophør og kræve sig  

 indsat i besiddelse af virksomheden ved en umiddelbar fogedforretning uden  

 sikkerhedsstillelse«.
 Som spørgsmålet er forelagt og procederet for fogedretten, må der derfor  

 gives rekvirenten medhold i, at forretningen skal nyde fremme.
 T H I B E S T E M M E S:
Forpagteren Hejse Kro A/S udsættes af det forpagtede, Hejse Kro.' Samme dag blev samtlige medarbejdere opsagt ved sålydende skrivelser:
 »Vedr.: Deres ansættelse i Hejse Kro A/S.
 Hejse Kro A/S har ikke været i stand til at betale forfalden  

 forpagtningsafgift til kroejer Knud Pedersen.
 Fogedretten i Fredericia har dags dato udsat Hejse Kro A/S af  

 forpagtningen.
 Søm følge heraf skal jeg på selskabets vegne opsige Dem med lovmæssig  

 varsel.
 Da selskabet ikke har mulighed for at beskæftige Dem i opsigelsesperioden,  

 stilles De frit.
 Jeg skal opfordre Dem til at afholde evt. tilgodehavende ferie i  

 opsigelsesperioden.
Nærværende skrivelse sendes såvel anbefalet som almindeligt.« Den 20. september 1989 blev 8 af de lige afskedigede medarbejdere genansat  

 ved kontrakter indgået mellem Knud Pedersen og de pågældende medarbejdere.
 Knud Pedersen fortsatte således driften af kroen, nu på ny som personlig  

 drevet virksomhed.
Da klagerne fandt, at der var begået overenskomstbrud ved de stedfundne  

 afskedigelser, blev der den 29. september 1989 afholdt fællesmøde.
I  

 fællesmødereferatet anføres:
 »Ved et fællesmøde d.d. i Dansk Arbejdsgiverforening behandledes en  

 af Gastronomisk Landsforbund, Hotel og Restaurationspersonalets Forbund i  

 Danmark og Tjenerforbundet i Danmark indbragt uoverensstemmelse mellem  

 forbundene og Hejse Kro A/S, Fredericia, vedrørende afskedigelsen af det  

 samlede personale.
 Sagen forhandledes, og fra arbejdsgiverside dokumenterede man under mødet  

 ved udskrift af Fogedbogen for Civilretten i Fredericia, at dets medlem,  

 Hejse Kro A/S, Fredericia, den 19. september 1989 er blevet udsat af det  

 forpagtede, Hejse Kro A/S.
På denne baggrund trak man fra arbejdstagerside den rejste sag.« Klagerne indbragte herefter ved klageskrift af 10. oktober 1989 sagen for  

 Arbejdsretten som hastesag.
I klageskriftet var Hejse Kro ved kroejer Knud  

 Pedersen anført som indklaget.
Påstandene i klageskriftet svarede - bortset  

 fra påstand 5 - til klagernes endelige påstande.
 Den 12. oktober 1989 blev selskabet erklæret konkurs.
Sagen blev domsforhandlet den 22. november 1989. Under domsforhandlingen  

 blev det oplyst, at Knud Pedersen var blevet optaget som medlem af  

 Arbejdsgiverforeningen af Hoteller og Restauranter med virkning fra 1.  

 oktober 1989, og at Hejse Kro A/S havde været medlem af  

 Arbejdsgiverforeningen indtil selskabets konkurs den 12. oktober 1989. På  

 denne baggrund blev der af retten rejst spørgsmål om, hvorvidt sagen burde  

 have været anlagt mod Dansk Arbejdsgiverforening, jf. arbejdsretslovens § 14.  

 Med henblik på afklaring heraf blev sagen udsat.
Der afholdtes herefter nyt  

 fællesmøde den 5. december 1989. I referatet anføres:
 »D.d. afholdtes fællesmøde i Dansk Arbejdsgiverforening mellem Dansk  

 Arbejdsgiverforening og Arbejdsgiverforeningen af Hoteller og Restauranter og  

 Landsorganisationen i Danmark for Hotel- og Restaurationspersonalets Samvirke  

 for de dertil hørende forbund vedrørende den i Arbejdsretten verserende sag  

 nr. 89.372 - Hejse Kro.
 Arbejdstagersiden vil under den verserende Arbejdsretssag medindklage  

 Dansk Arbejdsgiverforening for Arbejdsgiverforeningen af Hoteller og  

 Restauranter for Hejse Kro ved Knud Pedersen som alternativt indklaget part  

 og i øvrigt nedlægge samme påstande heroverfor som anført i påstandsdokument  

 dateret 22.11.1989.
Fra arbejdsgiverside gjorde man gældende, at DA for AHR ikke er part i  

 sagen, jf.
Arbejdsretslovens § 14, da Hejse Kro ved Knud Pedersen ikke var  

 medlem af AHR den 19. september 1989, da de omtvistede afskedigelser fandt  

 sted, og da Hejse Kro A/S ej heller var medlem af AHR på dette tidspunkt.  

 Endvidere bestrides det, at der er identifikation mellem Hejse Kro A/S og  

 Knud Pedersen, eller at der på andet grundlag skulle være grundlag for at  

 anse DA for AHR som part i sagen.
Fra arbejdsgiverside gjorde man opmærksom  

 på, at klagen vedrørende Hejse Kro A/S fra LO's side blev trukket tilbage ved  

 fællesmødet den 29. september 1989.
 LO fastholdt sit standpunkt og bemærkede, at det på fællesmødet den 29.  

 september 1989 passerede var begrundet i de ovenfor refererede oplysninger om  

 medlemskab m.v.
 Fra arbejdsgiverside supplerede man med, at beslutningen om trækning af  

 sagen blev truffet på grundlag af udskrift af fogedbogen, hvorefter Hejse Kro  

 A/S er blevet udsat af det forpagtede.
For så vidt Arbejdsretten skulle komme til det resultat, at DA for AHR er  

 part i sagen, tager man fra arbejdsgiverside forbehold for så vidt angår det  

 materielle i sagen.« Fortsat domsforhandling har fundet sted den 22. januar 1989.
Under domsforhandlingen er der afgivet forklaring af Knud Pedersen,  

 kokkelærling Morten Bøttern, amtssekretær i Gastronomisk Landsforbund Hans  

 Peter Nielsen, forretningsfører i Hotel- og Restaurationspersonalets Samvirke  

 P.
Kjeld Mortensen og kontorchef i Arbejdsgiverforeningen af Hoteller og  

 Restauranter Bob David Nedergaard.
Knud Pedersen har forklaret, at han er udlært kok.
Han overtog i 1979  

 Hejse Kro fra sine forældre, som havde drevet kroen i 10 år.
Da han overtog  

 kroen gav den underskud, men han fik vendt udviklingen og foretog i løbet af  

 1980'erne betydelige nye investeringer, senest i 1987, hvor han udvidede  

 selskabslokalerne og tilbyggede en værelsesfløj.
Den seneste investering  

 beløb sig til 7-8 mio.kr.
Det var hensigten, at kroen efter udbygningen  

 tillige skulle tjene som konference- og kursuscenter.
Overvejelserne om at  

 lade et aktieselskab overtage driften af kroen startede i foråret 1988.  

 Baggrunden var først og fremmest, at han herigennem ville have lettere ved at  

 sælge virksomheden.
Også drifts- og skattemæssige hensyn indgik i  

 overvejelserne.
Foruden aktiekapitalen på 300.000 kr. har han indskudt  

 230.000 kr. i selskabet.
Forpagtningsafgiften svarede til ydelserne på  

 prioritetslånene i ejendommen.
Prioritetsgælden var på ca. 10,8 mio.kr.
Efter  

 at forpagtningen var etableret, fortsatte han som direktør i selskabet med at  

 forestå den daglige drift.
Personalet blev underrettet om forpagtningen.
Han  

 fulgte udviklingen nøje, bl.a. gennem kvartalsvise regnskaber.
Fra  

 begyndelsen af 1989 indtrådte der i branchen en almindelig afmatning, som  

 også ramte Hejse Kro.
Man nåede derfor ikke op på den omsætning, som der var  

 budgetteret med.
Ved udgangen af juli 1989 var der oparbejdet et  

 driftsunderskud på 764.000 kr.
I august kunne selskabet ikke betale skyldig  

 moms, og Toldvæsenet begærede derfor udpantning i bl.a. varelageret.
Efter  

 forhandlinger indvilligede Toldvæsenet i at trække udpantningsbegæringen  

 tilbage, men kun på betingelse af, at selskabet indgav konkursbegæring.  

 Begæring blev indgivet få dage efter den 19. september.
Da selskabet ikke  

 kunne betale den forfaldne forpagtningsafgift for august, hævede advokat  

 Skovbo ved skrivelse af 8. september 1989 forpagtningsaftalen og begærede  

 samtidig selskabet udsat af forpagtningen ved en umiddelbar fogedforretning.  

 Fogedforretningen fandt sted den 19. september.
For at afværge yderligere tab  

 var han tvunget til selv på ny at overtage driften af kroen.
Bortset fra  

 nogle få timer den 19. september om eftermiddagen var kroen i kontinuerlig  

 drift.
Som følge af det dårlige driftsresultat var det imidlertid nødvendigt  

 at foretage en væsentlig reduktion i personalet.
Selskabet opsagde derfor den  

 19. september samtlige ansatte.
Den 20. september om morgenen rettede han  

 telefonisk henvendelse til de 8 medarbejdere, som han ønskede fortsat at  

 beskæftige.
De mødte på arbejde samme dag, og der blev straks oprettet nye  

 ansættelseskontrakter.
Lønnen efter de nye kontrakter er højere end den  

 overenskomstmæssige.
Der er således ikke tale om, at han har ønsket at  

 unddrage sig overenskomstmæssige forpligtelser.
I forbindelse med et af  

 Landsorganisationen begæret møde den 5. oktober 1989 indmeldte han sig samme  

 dag i Arbejdsgiverforeningen af Hoteller og Restauranter.
Der er nu  

 beskæftiget 11 - 12 medarbejdere på kroen.
P.
Kjeld Mortensen har forklaret, at grunden til, at man fra  

 arbejdstagerside trak klagen tilbage på fællesmødet den 29. september 1989  

 var, at det fra arbejdsgiverside blev oplyst, at selskabet efter at være  

 udsat af forpagtningen ikke længere var medlem af arbejdsgiverforeningen.
Bob David Nedergaard har forklaret, at medlemskab af  

 Arbejdsgiverforeningen af Hoteller og Restauranter efter foreningens love kun  

 står åben for aktive restauratører.
Hvis et medlem ophører med at drive  

 restaurationsvirksomhed, ophører medlemskabet uden videre.
Da Hejse Kro A/S  

 den 19. september 1989 blev udsat af forpagtningen, ophørte selskabets  

 medlemskab fra denne dato.
Knud Pedersen indmeldte sig den 5. oktober 1989 og  

 er således medlem fra denne dato.
Datoen 1. oktober referer sig alene til  

 opkrævning af kontingent til nogle såkaldte hjælpefonde.
Disse bidrag  

 opkræves kvartalsvis, men dette har ikke noget at gøre med, fra hvilket  

 tidspunkt medlemskabet er etableret.
Det sker først fra indmeldelsen.
Til støtte for påstandene har klagerne i første række gjort gældende, at  

 der har været en så nær forbindelse mellem selskabet og Knud Pedersen, at  

 Knud Pedersen i arbejdsretlig henseende må identificeres med selskabet.
Knud  

 Pedersen var efter forpagtningen fortsat ejer af de bygninger, hvorfra kroen  

 blev drevet.
Han havde desuden den fulde kontrol med selskabet, idet han  

 ejede hele aktiekapitalen, var direktør i selskabet og formand for  

 bestyrelsen, der i øvrigt bestod af hans ægtefælle og hans fader.
Knud  

 Pedersen må derfor være stillet, som om han også i den periode, hvor kroen  

 formelt blev drevet af selskabet, var part i de kollektive overenskomster.  

 Konsekvensen heraf må være, at Knud Pedersen er forpligtet til at opfylde  

 mæglingsafgørelserne af 5. maj og 9. august 1989, jf. klagernes påstand 3, og  

 at han var part i alle ansættelsesforhold, som bestod den 19. september 1989,  

 jf. klagernes påstand 2.
Til støtte for påstand 1 har klagerne anført, at opsigelserne af samtlige  

 medarbejdere den 19. september 1989 ikke var driftsmæssigt begrundet.
Dette  

 er evident for så vidt angår de 8 medarbejdere, som straks blev genansat, men  

 heller ikke for de øvrige medarbejderes vedkommende er det godtgjort, at  

 opsigelserne var nødvendiggjort af den ugunstige driftsmæssige udvikling og  

 ikke - som det efter klagernes opfattelse var tilfældet - skete med det  

 formål at »rense« virksomheden for lønkrav.
Den omstændighed, at  

 opsigelserne blev afgivet i selskabets navn og med den begrundelse, at  

 selskabet var udsat af forpagtningen, kan efter det af klagerne hævdede  

 identitetssynspunkt ikke tillægges betydning.
Der var således tale om et  

 kollektivt kampskridt rettet mod samtlige medarbejdere.
Et sådant skridt må  

 anses som en lockout eller i hvert fald en lockout-lignende aktion, der  

 indebærer et krav om genansættelse.
Desuden bør de foretagne  

 overenskomststridige dispositioner udløse et alvorligt bodsansvar.
 I anden række har klagerne anført, at den stedfundne tilbagetagelse af  

 kroen er omfattet af loven om lønmodtageres retsstilling ved  

 virksomhedsoverdragelse (virksomhedsoverdragelsesloven), og at indklagede i  

 medfør af denne lov er indtrådt i de ansættelsesforhold, som bestod den 19.  

 september 1989 med de konsekvenser, som har fundet udtryk i klagernes  

 påstande.
Hvad særlig angår spørgsmålet om, hvorvidt der foreligger en overdragelse  

 i lovens forstand, har klagerne henvist til, at EF-domstolen i sagen mod  

 Nymølle Kro (Arbejdsrettens sag 10.388 - Arbejdsretligt Tidsskrift 1988 side  

 13) har fastslået, at en ejers tilbagetagelse af en virksomhed som følge af  

 forpagterens misligholdelse af forpagtningsaftalen er omfattet af  

 EF-direktivet om lønmodtageres retsstilling ved virksomhedsoverdragelse, og  

 der kan ikke lægges vægt på, at tilbagetagelsen i Nymølle Kro-sagen skete  

 uden rettens medvirken, medens tilbagetagelsen i den foreliggende sag er  

 foretaget ved en umiddelbar fogedforretning.
Tilbagetagelse ved umiddelbar  

 fogedforretning er hjemlet i forpagtningsaftalen.
Som det også fremgår af  

 udskriften af fogedbogen var fogedforretningen »iscenesat« af Knud  

 Pedersen og i øvrigt ganske overflødig, idet Knud Pedersen som nævnt udøvede  

 den fulde kontrol med selskabet.
Der var derfor reelt intet behov for en  

 fogedforretning, og det ville føre til ganske uacceptable resultater, hvis  

 man kunne komme uden om forpligtelserne efter virksomhedsoverdragelsesloven  

 ved formelt at lade tilbagetagelsen ske via fogedretten.
Når Knud Pedersens overtagelse af driften af kroen er omfattet af loven,  

 må følgen heraf være den samme, som hvis Knud Pedersen identificeres med  

 selskabet.
Dette må også gælde med hensyn til opfyldelsen af  

 mæglingsafgørelserne, i hvert fald i forhold til de medarbejdere, som fortsat  

 var ansat på kroen den 19. september 1989. De beløb, som skal betales efter  

 disse afgørelser, angår alene efterbetaling.
Der indgår således ikke nogen  

 bod i beløbene.
 Klagernes påstand 5 stemmer med de påstande, som helt sædvanligt nedlægges  

 i sager om efterbetaling.
Med hensyn til spørgsmålet om, hvem der er rette procespart, har klagerne  

 anført, at Knud Pedersen på tidspunktet for sagsanlægget var medlem af  

 Arbejdsgiverforeningen af Hoteller og Restauranter.
Klagerne har derfor med  

 rette medinddraget organisationerne i sagen, jf. arbejdsretslovens § 14. Den  

 omstændighed, at Knud Pedersen ikke var medlem den 19. september, kan ikke  

 føre til andet resultat, i hvert fald ikke for så vidt angår Dansk  

 Arbejdsgiverforenings stilling som procespart.
Hertil kommer, at det, såvel i  

 kraft af de af klagerne hævdede identitetssynspunkter som i kraft af  

 virksomhedsoverdragelsesloven, må være rigtigst at antage, at Knud Pedersen  

 kontinuerligt har været medlem af Arbejdsgiverforeningen af Hoteller og  

 Restauranter enten i kraft af selskabets medlemskab eller i kraft af sit  

 personlige medlemskab.
 Til støtte for frifindelsespåstanden har indklagede Knud Pedersen gjort  

 gældende, at der ikke er grundlag for at identificere Knud Pedersen med  

 selskabet, og at tilbagetagelsen af kroen ikke var omfattet af  

 virksomhedsoverdragelsesloven.
Hvad det første spørgsmål angår, har indklagede nærmere anført, at  

 bortforpagtningen af kroen til det af Knud Pedersen overtagne selskab, var en  

 helt sædvanlig og legitim disposition, hvilket bekræftes af  

 forpagtningsaftalens indhold.
Bortforpagtningen blev foretaget, fordi det var  

 hensigtsmæssigt ud fra driftsmæssige og skattemæssige hensyn, og fordi det så  

 ville være lettere at sælge kroen.
De driftsbudgetter, som blev udarbejdet i  

 forbindelse med bortforpagtningen var fuldt forsvarlige, og de senere  

 opståede vanskeligheder kunne ikke forudses.
At Knud Pedersen ikke var ude på  

 at »malke« selskabet fremgår af, at forpagtningsafgiften blev  

 fastsat til et beløb, der svarede til ydelserne på prioritetslånene, ligesom  

 direktørlønnen var moderat.
Driften var forsvarligt tilrettelagt, og Knud  

 Pedersen havde bl.a. i kraft af de kvartalsvise regnskaber hele tiden nøje  

 kendskab til udviklingen.
Det var først og fremmest den almindelige afmatning  

 i branchen, der førte til de dårlige resultater, som i august-september 1989  

 medførte forpagtningsforholdets ophør, hvorfor Knud Pedersen på ny personligt  

 måtte overtage driften.
Der er således i det hele intet odiøst i  

 hændelsesforløbet, ligesom der intet grundlag er for klagernes anbringende  

 om, at tilbagetagelsen skete for at »rense« virksomheden for  

 lønkrav.
Der er herefter ikke grundlag for at identificere Knud Pedersen med  

 selskabet.
Selskabet var en selvstændig juridisk person, og det ville være i  

 strid med sædvanlig retsopfattelse at statuere identitet, fordi Knud Pedersen  

 som eneaktionær, bestyrelsesformand og direktør havde hovedindflydelsen i  

 selskabet.
Der kan ganske vist i arbejdsretlig praksis findes eksempler på,  

 at man ud fra identitetssynspunkter har antaget, at den, som har overtaget en  

 virksomhed, er indtrådt i eksisterende, kollektive overenskomster.
Dette er  

 imidlertid ikke omtvistet i den foreliggende sag, idet Knud Pedersen er  

 villig til at følge - og faktisk har fulgt - overenskomsterne.
Derimod er der  

 - heller ikke i den arbejdsretlige litteratur og praksis - belæg for at lade  

 Knud Pedersen hæfte for de forpligtelser, som selskabet har pådraget sig.
Et  

 sådant resultat ville få uoverskuelige konsekvenser for de mangfoldige mindre  

 foretagender, som driver deres virksomhed i selskabsform.
 Når der ikke kan statueres identitet, følger heraf, at Knud Pedersen ikke  

 hæfter for opfyldelsen af mæglingsafgørelserne af 5. maj og 9. august 1989,  

 idet disse er indgået på et tidspunkt, hvor kroen blev drevet af selskabet.  

 Der er heller ikke tale om, at Knud Pedersen var part i de  

 ansættelsesforhold, som bestod den 19. september 1989.
Opsigelserne den 19. september 1989 blev foretaget af selskabet og var en  

 nødvendig konsekvens af, at selskabet var sat ud af forpagtningen.
Der  

 foreligger derfor allerede af denne grund ikke lockout eller anden form for  

 kollektivt kampskridt.
Hertil kommer, at reduktionen af staben var påkrævet  

 ud fra driftsmæssige hensyn.
Der er som følge heraf intet grundlag for  

 klagernes påstand 1, lige så lidt som der er grundlag for bodskravet, jf.  

 påstand 4.
 For så vidt angår påstand 5 har indklagede anført, at påstanden er for  

 vagt udformet til at kunne tages til følge.
For så vidt angår spørgsmålet, om overtagelsen er omfattet af  

 virksomhedsoverdragelsesloven, har indklagede gjort gældende, at der ikke er  

 tale om en overdragelse i lovens forstand.
Det er fast antaget i den  

 juridiske litteratur, at en tilbagetagelse, der som her sker ved en judiciel  

 akt, bringer forholdet uden for loven.
Et modsat resultat kan ikke udledes af  

 EF-domstolens dom i Nymølle Kro-sagen, idet tilbagetagelsen i denne sag  

 skete, uden at fogedretten var indblandet.
Det kan ikke føre til andet  

 resultat, at tilbagetagelse ved umiddelbar fogedforretning er hjemlet i  

 forpagtningsaftalen.
Det kan heller ikke tillægges betydning, at der i det  

 foreliggende tilfælde var nær forbindelse mellem bortforpagteren og  

 forpagteren.
Denne forbindelse ændrer ikke ved det forhold, at selskabet var  

 en selvstændig juridisk person, og at tilbagetagelsen skete ved en judiciel  

 akt.
Hvis det antages, at tilbagetagelsen af kroen er omfattet af  

 virksomhedsoverdragelsesloven, kan Knud Pedersen i det højeste hæfte for  

 opfyldelsen af mæglingsmødeafgørelserne i forhold til de medarbejdere, som  

 var ansat den 19. september 1989. I hvert fald afgørelsen af 9. august 1989  

 må desuden antages ikke alene at angå efterbetaling, men også at indeholde et  

 bodselement.
Efter virksomhedsoverdragelsesloven hæfter erhververen ikke for  

 overdragerens eventuelle bodsansvar.
Også dette må føre til, at Knud Pedersen  

 ikke hæfter for disse beløb.
Endvidere er der heller ikke i denne situation  

 grundlag for at tage klagernes påstand om lockout, bod og efterbetaling til  

 følge.
 Til støtte for afvisningspåstanden har Dansk Arbejdsgiverforening og  

 Arbejdsgiverforeningen af Hoteller og Restauranter anført, at Knud Pedersen  

 først blev indmeldt i arbejdsgiverforeningen den 5. oktober 1989. Han var  

 således ikke medlem af nogen af de indklagede foreninger på tidspunktet for  

 det påståede overenskomstbrud.
Selskabets medlemskab ophørte, da selskabet blev udsat af forpagtningen  

 den 19. september.
Opsigelserne blev først afgivet efter udsættelsen, og  

 heller ikke selskabet var således på det relevante tidspunkt medlem af de  

 indklagede organisationer.
 Klagernes anbringende om, at Knud Pedersen må identificeres med selskabet,  

 kan - selv om det måtte blive accepteret for så vidt angår forholdet mellem  

 klagerne og Knud Pedersen - ikke føre til, at der også i relation til  

 spørgsmålet om medlemskab af organisationerne sker en identifikation med den  

 konsekvens, at Knud Pedersen stilles, som om han kontinuerligt har været  

 medlem af organisationerne.
 I øvrigt har de 2 foreninger tilsluttet sig indklagede Knud Pedersens  

 procedure med hensyn til sagens realitet.
 Arbejdsretten skal udtale:
Det må lægges til grund, at Knud Pedersen som eneaktionær, formand for  

 bestyrelsen - der i øvrigt bestod af nære familiemedlemmer - og direktør i  

 Hejse Kro A/S havde fuld kontrol med selskabet, og at han efter etableringen  

 af forpagtningen forestod driften af hotel- og restaurationsvirksomheden som  

 hidtil.
Der findes herefter at have været en så nær forbindelse mellem Knud  

 Pedersen og selskabet, at Knud Pedersen i relation til opfyldelsen af  

 forpligtelser i henhold til de foreliggende kollektive overenskomster må  

 identificeres med selskabet.
Der må som følge heraf gives klagerne medhold i,  

 at Knud Pedersen må anses som part i de ansættelsesforhold, som bestod den  

 19. september 1989 jf. klagernes påstand 2, og at han er forpligtet til at  

 opfylde mæglingsafgørelserne af 5. maj og 9. august 1989 jr. påstand 3.
For så vidt angår klagernes påstand 1 må det lægges til grund, at  

 reduktionen af medarbejderstaben i hvert fald til dels var driftsmæssigt  

 begrundet.
Afskedigelserne den 19. september 1989 kan derfor ikke anses som  

 en lockout.
Den valgte fremgangsmåde - afskedigelse af samtlige medarbejdere  

 med henvisning til, at selskabet var udsat af forpagtning og i umiddelbar  

 fortsættelse heraf genansættelse af de medarbejdere, som Knud Pedersen  

 ønskede at beholde - findes imidlertid at indebære en tilsidesættelse af de  

 overenskomstmæssige forpligtelser, som påhvilede Knud Pedersen.
For denne  

 tilsidesættelse har Knud Pedersen forskyldt en bod, der fastsættes til 30.000  

 kr.
 Med hensyn til spørgsmålet om, hvem der er rette procespart, finder  

 Arbejdsretten, at det på baggrund af det resultat, som retten er kommet til  

 vedrørende sagens realitet, må være rigtigst at anse medlemskabet af de  

 indklagede organisationer som opretholdt i den periode, sagen angår, med den  

 konsekvens, at organisationerne med rette er inddraget som procesparter.  

 Organisationernes afvisningspåstand kan derfor ikke tages til følge.
 T h i k e n d e s f o r r e t :
 Indklagede, Dansk Arbejdsgiverforening for Arbejdsgiverforeningen af  

 Hoteller og Restauranter for Hejse Kro ved kroejer Knud Pedersen, bør  

 anerkende, at Knud Pedersen har handlet overenskomststridigt ved den  

 fremgangsmåde, som er anvendt i forbindelse med afskedigelse og genantagelse  

 af medarbejdere den 19. september 1989.
 Indklagede, Knud Pedersen tilpligtes at anerkende at være part i de  

 ansættelsesforhold, som bestod den 19. september 1989.
 Indklagede, Knud Pedersen tilpligtes at anerkende at være forpligtet til  

 at opfylde mæglingsafgørelserne af 5. maj og 9. august 1989.
 Indklagede, Knud Pedersen skal til Gastronomisk Landsforbund, Hotel- og  

 Restaurationspersonalets Forbund i Danmark og Tjenerforbundet i Danmark  

 betale en bod på 30.000 kr.
 Spørgsmålet om betaling til forbundenes medlemmer afgøres ad sædvanlig  

 fagretlig vej.
 Indklagede betaler 2.000 kr. i sagsomkostninger til Arbejdsretten.
 (* 1) Henvisninger: K 88.418 og de herunder anførte henvisninger.
