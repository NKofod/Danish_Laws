Kendelse fra Pressenævnet i sag nr.  

 118/1996 En kvinde har klaget til Pressenævnet over et antal  

 artikler bragt i Roskilde Avis i august og september måned 1996 samt  

 over en artikel bragt i bladet den 16. november 1996, idet hun finder, at god  

 presseskik er overtrådt.
 Artiklen den 16. november 1996 havde følgende  

 indhold:
"FRUGT OG GRØNT.
Blomstergalleriet i Skomagergade  

 er lukket, efter at ejerne var indblandet i en røverisag, men  

 går man gennem Skomagergade, kan man se, at der alligevel er liv  

 omkring forretningen.  Stig  Buus  Nielsen har købt forretningen og  

 for fremtiden kan man købe frugt og grønt i og foran butikken.  

  Stig  Buus  Nielsen kender mange fra torvedagen om lørdagen på  

 Stændertorvet, hvor han har stået i 25 år med frugt og  

 grønt.
Han er også kendt på RUC, hvor han har drevet  

 kantinen sammen med otte ansatte de sidste 16 år.
Men nu vil han  

 koncentrere sig helt om friske råvarer i form af frugt og grønt.  

 Butikken skal bygges om med glasfoldedøre, så der bliver direkte  

 adgang fra Skomagergade.
Men  Stig  Buus  Nielsen venter på  

 godkendelsen fra kommunen, så indtil videre står der stadig  

 Blomstergalleriet på facaden, men når de nye skilte er klar,  

 bliver det med påskriften:  Buus frugt og grønt." Klageren har anført, at hun ikke ved  

 nøjagtigt hvilke dage i august og september, de artikler, som hun  

 ønsker at klage over, blev bragt.
Pressenævnet har anmodet redaktøren om at  

 indsende kopi af artikler bragt i perioden august til september 1996, hvori  

 klageren selv eller hendes forretning er nævnt.
Bladet har herefter  

 indsendt en artikel bragt den 31. august 1996 med følgende overskrift:  

 "Røvede bank med geværlignende gren" og nedenunder:  

 "Tre personer anholdt, da politiet fandt 53.000 kr. gemt i en  

 strømpe".
 Denne artikel havde bl.a. følgende indhold:
 "....
Senere fandt en politipatrulje den eftersøgte mand,  

 en 25-årig fra Roskilde.
Han sad i en varevogn på Schmeltz Plads  

 sammen med en 30-årig mand.
 ....
Penge i varevogn En patrulje kører til en lille forretning i  

 Skomagergade, hvor varevognen fra Schmeltz Plads hører til.
Roskilde  

 Avis erfarer fra anden side, at forretningen er Blomstergalleriet,  

 Skomagergade 9.
Ved forretningen fandt politiet den 30-årige og bad  

 ham låse varevognen op.
Bag førersædet fandt politifolkene  

 en pose fyldt med penge, som var bundtede med tape fra butikken.
Den  

 30-årige blev anholdt, men nægtede ethvert kendskab til pengene  

 og bankrøveriet.
Senere på aftenen opsøgte politiet en kvinde,  

 som også har tilknytning til de anholdte og butikken, i hendes hjem i  

 Roskilde.
Her fandt man endnu to poser med penge, og kvinden blev  

 anholdt.
...." Klageren har anført, at hun modtog et brev fra  

 Roskilde politi den 16. oktober 1996, hvoraf fremgik, at sigtelserne var  

 frafaldet.
 Klageren har i den forbindelse anført, at bladet  

 burde have fulgt sagen op og oplyst, at politiet havde frafaldet  

 sigtelserne.
 Klageren har endelig anført, at bladets artikler  

 har været medvirkende til, at hendes forretnings omsætning faldt,  

 og at forretningen måtte lukke.
 Bladet har i en udtalelse anført, at man i  

 forbindelse med omtalen af en røverisag fandt det rigtigst at  

 nævne forretningen Blomstergalleriet i Skomagergade, idet sagen  

 på grund af de rygter, der verserede, ville kaste mistanke på de  

 øvrige 45 butikker i Skomagergade, der er gågaden i  

 Roskilde.
 Bladet har videre anført, at oplysningerne om  

 Blomstergalleriet stammer fra Roskilde politi, og at bladet ikke har  

 været opmærksom på, at Roskilde politi siden har frafaldet  

 sigtelserne mod klageren.
 Bladet har endelig anført, at klageren på  

 intet tidspunkt har kontaktet redaktionen og orienteret bladet om  

 udviklingen.
 Følgende nævnsmedlemmer har deltaget i sagens  

 behandling: Axel Kierkegaard, Finn Rowold, Ole Askvig og Tage Clausen.
 Pressenævnet udtaler:
 Pressenævnet bemærker indledningsvis, at  

 Pressenævnet ikke har fundet grundlag for at indkalde sagens parter til  

 et møde.
 Klagefristen er efter medieansvarslovens § 34, stk. 2,  

 fire uger efter offentliggørelsen.
 Da klageren først ved telefonisk henvendelse den  

 17. december 1996 har klaget over artiklerne bragt i august og september  

 1996, afvises klagen, for så vidt angår disse artikler.
 Pressenævnet finder, at de mod en person tidligere  

 rejste straffesager som regel ikke bør omtales i medierne i anden  

 nyhedssammenhæng.
Artiklen bragt i bladet den 16. november 1996 har efter  

 dens indhold ikke haft nogen forbindelse med det forhold, at de tidligere  

 ejere af forretningen var indblandet i en røverisag.
Under henvisning  

 hertil samt til, at bladet ikke havde fulgt op på den tidligere omtale  

 af sagen bl.a. med oplysning om, at sigtelserne var frafaldet, finder  

 Pressenævnet, at bladet har overtrådt god presseskik ved at  

 nævne røverisagen i artiklen om forretningens nye ejer, og  

 Pressenævnet udtaler sin kritik.
 I medfør af medieansvarslovens § 49  

 pålægges det den ansvarshavende redaktør af Roskilde Avis  

 at offentliggøre følgende:
 "Kendelse fra Pressenævnet.
 Den 16. november 1996 bragte Roskilde Avis en artikel om  

 forretningen Blomstergalleriet i Skomagergade.
 Artiklen nævnte, at forretningen var lukket, efter  

 at de tidligere ejere var indblandet i en røverisag.
 En af de tidligere ejere har klaget til Pressenævnet  

 over, at god presseskik er overtrådt.
Pressenævnet udtaler i anledning af klagen, at de  

 mod en person tidligere rejste straffesager som regel ikke bør omtales  

 i medierne i anden nyhedssammenhæng.
Da artiklens indhold ikke havde  

 nogen forbindelse med det forhold, at de tidligere ejere af forretningen var  

 indblandet i en røverisag, og da bladet ikke havde fulgt op på  

 bladets tidligere omtale af røverisagen bl.a. med oplysning om, at  

 sigtelserne var frafaldet, finder Pressenævnet, at bladet har  

 overtrådt god presseskik ved at nævne røverisagen i  

 artiklen, og Pressenævnet udtaler sin kritik.
 København, den 27. februar 1997.
Axel Kierkegaard, Finn Rowold, Ole Askvig og Tage  

 Clausen." Afsagt den 27. februar 1997.
