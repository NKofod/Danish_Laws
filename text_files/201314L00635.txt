Betænkning afgivet af Udvalget for Fødevarer, Landbrug og Fiskeri den 26. marts 2014 Betænkning over Forslag til lov om ændring af lov om hunde (Ændring af bestemmelsen om skambid, optagning af strejfende hunde m.v.) [af fødevareministeren (Karen Hækkerup)]:
1. Ændringsforslag Der er stillet 14 ændringsforslag til lovforslaget.
Fødevareministeren har stillet ændringsforslag nr. 4 og 12-14. Venstres og Det Konservative Folkepartis medlemmer af udvalget har stillet ændringsforslag nr. 3. Dansk Folkepartis medlemmer af udvalget har stillet ændringsforslag nr. 5-10. Enhedslistens medlemmer af udvalget har stillet ændringsforslag nr. 1, 2 og 11.
2. Udvalgsarbejdet Lovforslaget blev fremsat den 5. december 2013 og var til 1. behandling den 23. januar 2014. Lovforslaget blev efter 1. behandling henvist til behandling i Udvalget for Fødevarer, Landbrug og Fiskeri.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og fødevareministeren sendte den 20. september 2013 dette udkast til udvalget, jf.
FLF alm. del  bilag 362 (folketingsåret 2012-13). Den 4. december 2014 sendte fødevareministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Tanja Andersen, Hinnerup, Sucie Bino, Hvidovre, Susanne Carlsen, Tarm, Anette Dalgaard, Randers, Dansk Muskelhunde Union, Dansk Terrier Klub & Dansk Terrier Klubs udvalg Bull Image Gruppen, Foreningen Fair Dog, Foreningen For Alle Hunderacer, Lena Michelsen, Morud, Ina Olsen, Herlufmagle, Flemming Olsson, Herlufmagle og Irne Sönnichsen, Dybvad.
 Fødevareministeren har over for udvalget kommenteret de skriftlige henvendelser til udvalget.
Deputationer Endvidere har Foreningen Fair Dog og Dansk Terrier Klub & Dansk Terrier Klubs udvalg Bull Image Gruppen mundtligt over for udvalget redegjort for deres holdning til lovforslaget.
Spørgsmål Udvalget har stillet 92 spørgsmål til fødevareministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (S, RV og SF) indstiller lovforslaget til vedtagelse med de under nr. 4 og 12-14 stillede ændringsforslag.
 Et andet mindretal i udvalget (V og KF) indstiller lovforslaget til vedtagelse med de under nr. 3, 4, 8, 10 og 12-14 stillede ændringsforslag.
Venstre og Det Konservative Folkeparti ønsker, at der skal være mulighed for effektivt at stoppe løsgående omstrejfende hunde, som gentagne gange strejfer om på fremmed grund.
Det er der ikke er tilstrækkelig mulighed for i regeringens lovforslag.
V og KF har derfor stillet ændringsforslag, som giver mulighed for, at der i gentagelsestilfælde ud over bøder kan gives en advarsel til hundeejeren om, at i lignende tilfælde af strejfen inden for 1 år kan dette medføre, at hunden fratages ejeren og placeres på et dyreinternat med henblik på videresalg eller aflivning.
 Et tredje mindretal i udvalget (DF) indstiller lovforslaget til vedtagelse med de under nr. 4-14 stillede ændringsforslag.
 Et fjerde mindretal i udvalget (EL) indstiller lovforslaget til vedtagelse med de under nr. 1, 2 og 4-14 stillede ændringsforslag.
Et femte mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de under nr. 1, 2, 4, 12 og 13 stillede ændringsforslag og vil stemme hverken for eller imod det under nr. 14 stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til titlen Af et mindretal (EL), tiltrådt af et mindretal (LA):
 1) Undertitlen affattes således:
»(Ophævelse af forbuddet mod besiddelse m.v. af visse hunde, ændring af bestemmelsen om skambid, optagning af strejfende hunde m.v.)« [Konsekvensændring som følge af ændringsforslag nr. 2] Til § 1 2) Nr. 1 affattes således:
»1. §§ 1 a og 1 b ophæves.« [Ophævelse af forbuddet mod besiddelse, avl og erhvervsmæssig indførsel af de angivne hunderacer og krydsninger, hvori de nævnte racer indgår, og ophævelse af § 1 b som konsekvens af ophævelsen af § 1 a] Af et mindretal (V og KF):
 3) I den under nr. 2 foreslåede affattelse af § 3 indsættes som stk. 8:
»Stk. 8. Overtrædes § 3, stk. 1, 1.-3. pkt., § 3, stk. 2, eller § 3, stk. 1, 1. pkt., og straffes der med bøde efter § 12, stk. 1, nr. 1, varsler politiet besidderen om, at gentagen overtrædelse inden for 1 år vil medføre, at politiet fratager besidderen ejerskabet over hunden og anbringer hunden i pension med henblik på at afhænde hunden eller lade den aflive.« [Bestemmelse om, at politiet skal varsle besidderen om, at overtrædelse inden for 1 år vil medføre, at hunden anbringes i pension eller aflives] Af fødevareministeren, tiltrådt af udvalget:
 4) Nr. 3 og 4 udgår, og i stedet indsættes:
 »3. Efter § 3 indsættes:
»§ 3 a.
Kommunalbestyrelsen kan bestemme, at der i kommunen eller nærmere opregnede områder af kommunen skal gælde en pligt til i byer og områder med bymæssig bebyggelse altid at føre en hund i bånd på gader, veje, stier eller pladser m.v., der er åbne for almindelig færdsel.
Båndet skal være så kort, at hunden kan holdes tæt ind til ledsageren.
 Stk. 2. Ministeren for fødevarer, landbrug og fiskeri kan fastsætte regler om, at visse hunde ikke er omfattet af bestemmelser om båndpligt fastsat i medfør af stk. 1.
§ 3 b.
Løsgående glubske hunde må ikke uden politiets tilladelse anvendes til bevogtning af pladser.«« [Lovteknisk ændring] Af et mindretal (DF), tiltrådt af et mindretal (EL):
 5) Efter nr. 5 indsættes som nye numre:
 »01. I § 6, stk. 2, indsættes før nr. 1 som nyt nummer:
 »1) give besidderen pålæg om at gennemføre en uddannelse i håndtering af hunde og hundes adfærd,«.
 Nr. 1-4 bliver herefter nr. 2-5.
02. I § 6, stk. 3, 4 og 7, § 12, stk. 1, nr. 3, og stk. 2, og § 12 a, stk. 1, nr. 5, ændres »stk. 2, nr. 1-3,« til: »stk. 2, nr. 1-4,«.« [Mulighed for at politiet kan give besidderen pålæg om at deltage i en uddannelse i håndtering af hunde og hundes adfærd] 6) Efter nr. 6 indsættes som nye numre:
 »03. I § 6, stk. 6 og 7, § 6 a, stk. 1 og 2, § 6 b, stk. 1, og § 6 c, stk. 1, ændres »stk. 2, nr. 4,« til: »stk. 2, nr. 5,«.
 04. I § 6 indsættes som stk. 8:
»Stk. 8. Ministeren for fødevarer, landbrug og fiskeri fastsætter nærmere bestemmelser om den i § 6, stk. 2, nr. 1, nævnte uddannelse.«« [Bemyndigelse til ministeren om fastsættelse af bestemmelser om uddannelsen i den foreslåede § 6, stk. 2, nr. 1, og konsekvensrettelser som følge af ændringsforslag nr. 5] 7) Nr. 7 affattes således:
»7. I § 6 a, stk. 1 og 2, indsættes før »om aflivning«: »eller § 6, stk. 5,«.« [Konsekvensrettelse som følge af ændringsforslag nr. 5] Af et mindretal (DF), tiltrådt af et mindretal (V, EL og KF):
 8) Efter nr. 8 indsættes som nyt nummer:
 »05. I § 6 b, stk. 1, indsættes som 2. pkt.:
»Politiet kan også anbringe hunden i pension under sagens behandling, hvis politiets eller Rigspolitiets afgørelser indbringes for domstolene, jf. § 6 c, stk. 3.«« [Mulighed for, at politiet kan anbringe hunden i pension under sagens behandling] Af et mindretal (DF), tiltrådt af et mindretal (EL):
 9) Efter nr. 8 indsættes som nyt nummer:
 »06. I § 6 b, stk. 1, indsættes som 2. pkt.:
»Politiet kan dog ikke anbringe hunde i pension ud over 3 måneder.«« [Fastsættelse af maksimal tid for politiets anbringelse af hunde i penson] Af et mindretal (DF), tiltrådt af et mindretal (V, EL og KF):
 10) Efter nr. 8 indsættes som nyt nummer:
 »07. I § 6 c indsættes som stk. 3:
»Stk. 3. Indbringes politiets eller rigspolitichefens afgørelse, jf. stk. 1 og 2, for domstolene, inden 4 uger efter at afgørelsen er meddelt den pågældende, har dette opsættende virkning.«« [Indbringelse af politiets eller Rigspolitiets afgørelser for domstolene har opsættende virkning] Af et mindretal (EL), tiltrådt af et mindretal (DF):
 11) Efter nr. 8 indsættes som nyt nummer:
 »08. Efter § 6 d indsættes:
»§ 6 e.
Der oprettes et klagenævn, som skal behandle klager over politiets afgørelser om aflivning af en hund i medfør af § 6, stk. 5. Klagenævnet sammensættes af repræsentanter udpeget af ministeren for fødevarer, landbrug og fiskeri.
Stk. 2. Ministeren for fødevarer, landbrug og fiskeri fastsætter nærmere regler om klagenævnets virke.
Ministeren for fødevarer, landbrug og fiskeri fastsætter endvidere regler om gebyr for indbringelse af klager for klagenævnet, herunder om gebyrets størrelse.
Stk. 3. Ministeren for fødevarer, landbrug og fiskeri fastsætter regler om indbringelse af klage, herunder om klagefrist, opsættende virkning og om, at klage ikke kan indbringes for anden administrativ myndighed.«« [Uafhængigt klageorgan til behandling af sager om skambid] Af fødevareministeren, tiltrådt af udvalget:
 12) Efter nr. 10 indsættes som nyt nummer:
»09. I § 12, stk. 2, og § 12 a, stk. 1, nr. 5, indsættes efter »§ 3, stk. 1, 1.-3. pkt.,«: »§ 3 b«, og »§ 3, stk. 4« udgår.« [Lovteknisk ændring] 13) Nr. 11 affattes således:
»11. I § 12 a, stk. 1, nr. 5, indsættes efter »bestemmelser fastsat af kommunalbestyrelsen i medfør af«: »§ 3 a, stk. 1«, og »§ 3, stk. 2« udgår.« [Lovteknisk ændring] Til § 3 Af fødevareministeren, tiltrådt af et flertal (udvalget med undtagelse af LA):
 14) Datoen »den 1. marts 2014« ændres til: »den 1. juni 2014«.
[Udskydelse af dato for lovens ikrafttræden] Bemærkninger Til nr. 1 Den foreslåede ændring af lovforslagets undertitel er en følge af ændringsforslag nr. 2 om ophævelse af forbuddet mod besiddelse af visse hunderacer.
Til nr. 2 Den foreslåede ændring indebærer, at forbuddet mod besiddelse, avl og erhvervsmæssig indførsel af pitbull terrier, tosa inu, amerikansk staffordshire terrier, fila brasileiro, dogo argentino, amerikansk bulldog,  boerboel, kangal, centralasiatisk ovtcharka, kaukasisk ovtcharka, sydrussisk ovtcharka, tornjak, sarplaninac eller krydsninger, hvori de nævnte hunderacer indgår, ophæves.
Til nr. 3 Efter hundelovens § 3, stk. 1, 1-3. pkt., er det forbudt i byer og områder med bymæssig bebyggelse at lade hunde færdes på gader, veje, stier eller pladser m.v., der er åbne for almindelig færdsel, uden at de enten føres i bånd eller er i følge med en person, som har fuldt herredømme over dem.
 Efter det i lovforslaget foreslåede § 3, stk. 2, påhviler det besidderen af en hund uden for byer og områder med bymæssig bebyggelse at drage omsorg for, at hunden ikke strejfer om.
 Efter det i lovforslaget foreslåede § 3, stk. 3, 1. pkt., er det forbudt at lade hunde strejfe på private arealer, som besidderen af hunden ikke har brugsret til.
 Overtrædelse af disse bestemmelser kan straffes med bøde.
Den foreslåede bestemmelse i § 3, stk. 8, indebærer, at politiet, når der straffes med bøde i medfør af § 12, stk. 1, nr. 1, samtidig skal varsle besidderen om, at gentagen overtrædelse inden for 1 år vil medføre, at politiet skal fratage ejerskabet over hunden og anbringe hunden i pension med henblik på at afhænde hunden eller lade den aflive.
Afhændelse bør i almindelighed foretrækkes, hvis der er mulighed for at finde en køber inden for en rimelig frist.
Afhændelse skal, hvis muligt, ske til en pris, der yder fuld dækning for de omkostninger forbundet med fjernelse af hunden, som er afholdt af politiet, såsom omkostninger til transport, anbringelse i pension og lign.
 Afgørelse om aflivning i medfør af den foreslåede bestemmelse kan ikke påklages.
Til nr. 4 Af lovtekniske årsager foreslås det, at nr. 3 og nr. 4 slås sammen.
Til nr. 5 Det følger af den gældende § 6, stk. 2, at hvis en hund har forvoldt skade på et menneske eller anden væsentlig skade, hvis hundens eller besidderens adfærd er af en sådan karakter, at den er egnet til at skabe frygt i sine omgivelser, eller hvis der i øvrigt er grundlag for at antage, at den pågældende hund kan være farlig for sine omgivelser, kan politidirektøren 1) give besidderen pålæg om, at den ejendom, hvor hunden holdes, skal være indhegnet af et hegn på op til 1,8 meter i højden, der skal være forsynet med en sluselåge, 2) give besidderen pålæg om, at hunden kun må luftes af besidderen eller af andre navngivne personer over 18 år og ikke må luftes sammen med andre hunde, 3) give besidderen pålæg om, at hunden, når den ikke holdes indelukket, skal føres i bånd, herunder pålæg om, at hunden skal føres i et bånd, der højst er 2 m langt, eller skal være forsynet med forsvarlig, lukket mundkurv eller begge dele, eller 4) træffe afgørelse om at lade hunden aflive.
 Den foreslåede ændring indebærer, at politiet ud over de gældende muligheder for pålæg får mulighed for at give besidderen pålæg om at gennemføre en uddannelse i håndtering af hunde og hundes adfærd.
 Det foreslås, at den foreslåede bestemmelse om pålæg om uddannelse også bliver omfattet af § 12, stk. 1, nr. 3, således at overtrædelse af pålæg om uddannelse også kan straffes med bøde.
 Det samme gælder i dag for overtrædelse af pålæg udstedt efter den gældende § 6, stk. 2, nr. 1-3.
 De øvrige foreslåede ændringer er konsekvensrettelser som følge af ændringsforslag nr. 4.
Ifølge den gældende § 12 a kan retten til at beskæftige sig personligt med hunde frakendes ved dom for et strafbart forhold.
Retten kan frakendes for bestandigt eller for et nærmere fastsat tidsrum, hvis den pågældende 1) har anvendt en hund til angreb på eller som trussel mod mennesker eller dyr, 2) har undladt at holde sin hund tilbage, da vedkommende bemærkede, at hunden overfaldt mennesker eller dyr, 3) som ejer eller besidder har ladet en hund deltage i en hundekamp, 4) har afholdt hundekampe eller 5) i gentagne tilfælde er straffet for overtrædelse af § 3, stk. 1, 1.-3. pkt., § 3, stk. 4, § 6, stk. 1, bestemmelser fastsat af kommunalbestyrelsen i medfør af § 3, stk. 2, eller pålæg udstedt i medfør af § 6, stk. 2, nr. 1-3, eller stk. 3, jf. § 12, stk. 1.
 Besidderen kan i medfør af § 12 a, nr. 5, frakendes retten til at beskæftige sig personligt med hunde, hvis besidderen i gentagne tilfælde er straffet for overtrædelse af pålæg udstedt i medfør af § 6, stk. 2, nr. 1-3.
 Det foreslås, at den foreslåede bestemmelse om pålæg om uddannelse også bliver omfattet af § 12 a, nr. 5, hvorved bestemmelsen udvides til også at gælde, i tilfælde af at en besidder i gentagne tilfælde er straffet for overtrædelse af pålæg om uddannelse udstedt i medfør af den foreslåede nr. 4.
Til nr. 6 Den foreslåede ændring indebærer, at fødevareministeren tillægges beføjelse til at fastsætte nærmere bestemmelser om den uddannelse, som det foreslås i ændringsforslag nr. 5, at besidderen kan modtage pålæg om at gennemføre, herunder om uddannelsens indhold og varighed samt om, i hvilket regi uddannelsen skal afholdes.
Det forudsættes, at besidderen selv afholder de omkostninger, der er forbundet med deltagelse i den pålagte uddannelse.
 De øvrige foreslåede ændringer er konsekvensrettelser som følge af ændringsforslag nr. 5.
Til nr. 7 Den foreslåede ændring er en konsekvensrettelse som følge af ændringsforslag nr. 5.
Til nr. 8 og 10 Politiets afgørelser efter § 1 b, stk. 1, eller § 6, stk. 2, nr. 4 eller 5, kan påklages til Rigspolitiet, jf. § 6 c, stk. 1.
 Det følger af § 6 c, stk. 2, at rettidig klage har opsættende virkning, medmindre rigspolitichefen bestemmer andet.
En hund vil derfor først kunne aflives, når klagefristen er udløbet, uden påklage er sket.
Hvis der er klaget til Rigspolitiet, vil aflivning først kunne ske, hvis Rigspolitiet har stadfæstet politiets afgørelse om aflivning ved afgørelsen af klagesagen.
Rigspolitiet har mulighed for at bestemme, at en klage ikke skal have opsættende virkning.
Af bemærkningerne til lov nr. 717 af 25. juni 2010 fremgår, at denne mulighed forudsættes anvendt i meget begrænset omfang, f.eks. i den situation, hvor hunden er så farlig, at den ikke på forsvarlig vis kan anbringes i en hundepension og den derfor må aflives før udløbet af klagefristen, eller før klagesagen er færdigbehandlet.
Den foreslåede ændring indebærer, at afgørelsen om aflivning får opsættende virkning, hvis politiets afgørelse om aflivning, Rigspolitiets afgørelse om, at en klage over politiets afgørelse ikke skal have opsættende virkning, eller Rigspolitiets afgørelse i klagesagen indbringes for domstolene.
Dette medfører, at selv om Rigspolitiet har stadfæstet politiets afgørelse om aflivning i første instans, vil indbringelse af sagen have opsættende virkning, og hunden vil først kunne aflives, såfremt domstolen ved sin afgørelse stadfæster Rigspolitiets afgørelse i klagesagen og denne dom ikke ankes, eller hvis sagen afvises.
Med den foreslåede ændring forudsættes det, at omkostninger ved anbringelse af hunden i pension afholdes af politiet, men at politiet kan kræve beløbet refunderet af besidderen.
Det overlades til politiets skøn at afgøre, i hvilke tilfælde besidderen skal refundere det beløb, som politiet har afholdt, enten helt eller delvis.
Ved vurderingen af, om beløbet kræves betalt af besidderen, tillægges det f.eks. betydning, om sagens udfald bliver, at hunden skal aflives, eller om hunden har været anbragt i pension i en længere periode på grund af omstændigheder, som besidderen ikke har haft indflydelse på.
 Fristen for indbringelse af sagen for domstolene fastsættes til 4 uger.
Til nr. 9 Det følger af § 6 b, stk. 1, at politiet kan beslutte at anbringe hunden i pension, indtil der er truffet afgørelse i medfør af § 1 b, stk. 1, eller § 6, stk. 2, nr. 4, eller stk. 4 eller 5, om aflivning af hunden, og hvis der træffes afgørelse om, at hunden skal aflives, indtil afgørelsen kan fuldbyrdes.
Den foreslåede ændring indebærer, at politiet ikke kan anbringe en hund i pension i mere end 3 måneder.
Hunden kan således maksimalt holdes i pension i 3 måneder.
 Hvis der efter 3 måneder endnu ikke er truffet afgørelse i sagen eller i en eventuel klagesag, indebærer ændringen, at politiet skal levere hunden tilbage til besidderen.
Til nr. 11 Med ændringsforslaget foreslås det, at ministeren for fødevarer, landbrug og fiskeri bemyndiges til at fastsætte regler om oprettelse af et klagenævn, som skal kunne behandle klager over politiets afgørelser om aflivning af en hund i medfør af hundelovens § 6, stk. 5.
 Det forudsættes, at der skal betales et gebyr for at indbringe en klage for klagenævnet, jf. det foreslåede stk. 2. Det er på det foreliggende grundlag ikke muligt at oplyse nærmere om gebyrets størrelse.
 Det forudsættes desuden, at udmøntning af bemyndigelsen indebærer, at den gældende klageadgang til Rigspolitiet afskæres, for så vidt angår denne type afgørelser.
 Bestemmelsen giver desuden ministeren bemyndigelse til at fastsætte overgangsregler, hvilket skønnes nødvendigt, under hensyn til at det må påregnes, at der i forbindelse med overgangen til den nye lovgivning vil kunne opstå behov for overgangsregler, som det ikke er muligt at fastlægge på forhånd.
Til nr. 12 Ved hundelovens § 12 fastsættes bødestraf for overtrædelser af en række bestemmelser i hundeloven.
Den foreslåede § 3 b viderefører den gældende bestemmelse i lovens § 3, stk. 4, hvoraf det følger, at løsgående glubske hunde ikke uden politiets tilladelse må anvendes til bevogtning af pladser.
Ved overtrædelse af den gældende § 3, stk. 4, udmåles en skærpet bøde, jf. § 12, stk. 2. Den foreslåede ændring indebærer, at overtrædelse af den foreslåede § 3 b kan straffes med en skærpet bøde.
Til nr. 13 Ifølge den gældende § 12 a kan retten til at beskæftige sig personligt med hunde frakendes ved dom i en række nærmere beskrevne tilfælde.
Besidderen kan således i medfør af § 12 a, nr. 5, frakendes retten til at beskæftige sig personligt med hunde, hvis besidderen i gentagne tilfælde er straffet for overtrædelse af bl.a. § 3, stk. 4, som indebærer et forbud mod anvendelse af glubske hunde til bevogtning af pladser, og ved overtrædelse af bestemmelser fastsat af kommunalbestyrelsen i medfør af § 3, stk. 2.
 Den foreslåede bestemmelse i § 3 b viderefører den gældende § 3, stk. 4, og den foreslåede § 3 a, stk. 1, viderefører den gældende § 3, stk. 2.
 Den foreslåede ændring indebærer, at de foreslåede bestemmelser også bliver omfattet af § 12 a, nr. 5. Det vil således også fremover blive muligt at frakende en besidders ret til at beskæftige sig personligt med hunde ved dom, i tilfælde af at besidderen i gentagne tilfælde er straffet for overtrædelse af forbuddet mod anvendelse af glubske hunde til bevogtning af pladser, jf. den foreslåede § 3 b, eller for overtrædelse af regler om pligt til at føre hunde i snor fastsat af kommunalbestyrelsen, jf. den foreslåede § 3 a, stk. 1.
Til nr. 14 Med ændringsforslaget udskydes ikrafttrædelsesdatoen 3 måneder fra den 1. marts 2014 til den 1. juni 2014 af hensyn til lovforslagets behandling i Folketinget.
Jesper Petersen (S) Bjarne Laustsen (S) Karin Gaardsted (S) Orla Hav (S) Pernille Rosenkrantz-Theil (S) Mette Reissmann (S) Simon Kollerup (S) Camilla Hersom (RV) Lone Loklindt (RV) Andreas Steenberg (RV) Trine Mach (SF) Karina Lorentzen Dehnhardt (SF) Per Clausen (EL) nfmd.
Henning Hyllested (EL) Lars Dohn (EL) Erling Bonnesen (V) Thomas Danielsen (V) Henrik Høegh (V) Jacob Jensen (V) Hans Christian Schmidt (V) Jan E.
Jørgensen (V) Esben Lunde Larsen (V) Tina Nedergaard (V) René Christensen (DF) fmd.
Jørn Dohrmann (DF) Mette Hjermind Dencker (DF) Dennis Flydtkjær (DF) Leif Mikkelsen (LA) Charlotte Dyremose (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 92 Bilagsnr.
