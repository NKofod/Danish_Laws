Nr BSF 14 Forslag til folketingsbeslutning om sikring af miljøgarantien Fremsat af Keld Albrechtsen (EL) Frank Aaen (EL) den 24. oktober 1995 Folketinget opfordrer regeringen til på EU's regeringskonference i 1996 at  

 fremsætte forslag om ændring af Unionstraktaten med det formål - at sikre, at ethvert EU-land frit kan forbedre sine miljø-,  

 arbejdsmiljø-, sundheds-, veterinær- og dyrebeskyttelsesstandarder, - at sikre, at ethvert EU-land frit kan gennemføre den hertil nødvendige  

 grænsekontrol, samt - at sikre, at ethvert EU-land frit kan anvende miljøgarantien, herunder  

 sikre, at miljøgarantien kommer til at gælde på alle områder i  

 Unionstraktaten.
Bemærkninger til forslaget Enhedslisten fremsatte under Folketingets forespørgselsdebat den 23. marts  

 1995 forslag om motiveret dagsorden om bl.a. sikring af miljøgarantien.
Siden forespørgselsdebatten i marts 1995 er behovet for en sikring af  

 miljøgarantien ikke blevet mindre.
For nylig har Socialdemokratiet vedtaget  

 en EU-udtalelse (2.-3. september 1995), hvori det om miljøgarantien hedder:
»Vi ønsker miljøgarantien forbedret.
Europa-Kommissionen skal ikke  

 afgøre, om et land må anvende miljøgarantien.
Det skal også være muligt at  

 bruge miljøgarantien, hvis der kommer ny viden frem, efter et forslag er  

 vedtaget«.
Endvidere hedder det: »Miljøhensynet skal veje tungest,  

 hvis der opstår konflikt mellem hensynet til miljøet og hensynet til det  

 indre marked«.
Endelig siger Socialdemokratiet, at »muligheden for  

 minimumsdirektiver i det indre marked bør benyttes meget mere, så hvert  

 enkelt land kan gå videre i miljøbeskyttelsen«.
 Forslagsstillerne finder på den baggrund, at der bør træffes praktiske  

 beslutninger om sikring af de enkelte landes frihed til at indføre bedre  

 miljøstandarder.
Da Folketinget havde debatten om miljøgarantien den 23. marts 1995,  

 påpegede Enhedslisten adskillige områder, hvor der havde været problemer med  

 at sikre danske miljøinteresser.
På et møde i Europaudvalget den 2. december  

 1994 havde der været flere punkter, som, hvis forslagene fra EU blev  

 vedtaget, ville medføre forringelser i vores egne miljølove eller tillade  

 ting, som der ikke var tilslutning til i det danske Folketing.
Det drejede  

 sig om giftstoffet kreosot, radioaktiv bestråling af mad, tilsætningsstoffer  

 i mad og gensplejsede fødevarer.
Enhedslisten krævede, at Danmark nedlagde  

 veto imod disse produkter, men regeringen ville kun overveje at bruge  

 miljøgarantien i et eller to af tilfældene.
Men f.eks. i sagen om babymad  

 endte det med, at regeringen ikke ville bruge miljøgarantien, og det var så  

 overladt til erhvervslivet, om det ville importere og sælge dette produkt.  

 Det tjener butikskæden FDB til ære, at den offentligt erklærede, at den under  

 ingen omstændigheder ville sælge babymad med tilsætningsstoffer i sine  

 butikker.
Men det er uacceptabelt, at det overlades til det private initiativ  

 at håndhæve dansk miljøpolitik - og ikke til den danske regering eller  

 Folketinget.
Et andet eksempel var den gensplejsede bastaraps, som var blevet godkendt  

 af en såkaldt plantesundhedskomite i EU.
Denne gensplejsede raps vil øge  

 modstandsdygtigheden mod sprøjtemidler og føre til, at der kan blive brugt  

 endnu flere sprøjtegifte her i Danmark.
Denne sag er relevant, også fordi den  

 viste, at miljøgarantien ikke kan bruges på landbrugsområdet.
I debatten den 23. marts 1995 gjorde Enhedslisten også opmærksom på, at  

 Danmark skulle have ret til at forbyde import af varer, der krænkede de  

 danske miljøregler.
Her havde vi f.eks. sagen om det affald, som Tyskland  

 eksporterede til Danmark.
Vi gjorde også opmærksom på et EU-direktiv, som forbyder Danmark at  

 forbyde salg af cadmiumbatterier her i landet.
Folketinget har vedtaget en  

 afgift på disse batterier for på denne måde at begrænse eller stoppe salget  

 af denne type batterier.
EU tillader nemlig EU-landene at indføre nationale  

 afgifter på cadmiumbatteriet.
Regeringen har lovet, at hvis denne afgift ikke  

 hjælper, vil den arbejde på at få en ændring igennem, så vi nationalt kan  

 forbyde cadmiumbatterier.
Men det ville unægtelig være lettere og bedre for  

 miljøet, hvis sådanne miljøskadelige produkter simpelt hen bare kunne  

 forbydes af Folketinget.
Men det er sammen med mange andre produkter  

 eksempler på, at det indre marked har forret frem for miljøet.
Enhedslisten gjorde også opmærksom på, at Danmark har nedlagt forbud imod  

 flere pesticider, som er i handelen, men problemet er, at EU, hvis det ønsker  

 det, kan ophæve nogle af de danske forbud imod pesticider, som er vedtaget  

 for at beskytte vores grundvand.
I et faktuelt grundnotat fra Miljøstyrelsen  

 den 12. september 1995 hedder det om Europa-Kommissionens forslag til  

 rådsdirektiv om kvaliteten af drikkevand:
»Eksisterende og nye grænseværdier, der er lavere end forslagets,  

 eller som ikke findes i forslaget, vil ikke kunne bibeholdes henholdsvis  

 indføres uden Kommissionens godkendelse.
Endvidere vil frihandelsklausulen  

 betyde, at nationalt fastsatte kvalitetskrav ikke kan kræves overholdt for  

 vand eller levnedsmidler, der importeres fra andre medlemsstater.
Forslaget  

 vil således medføre en svækkelse af beskyttelsesniveauet«.
Siden folketingsdebatten den 23. marts 1995 er der kommet flere andre  

 eksempler på, at den danske miljøgaranti ikke er tilstrækkelig til at  

 garantere danske miljøinteresser.
Europa-Kommissionen har lavet et  

 direktivforslag, som udvander de danske bestemmelser vedrørende økologisk  

 landbrug.
F.eks. vil der blive givet grønt lys for, at økokvæg i lange  

 perioder kan få op til 50 pct. af deres proteinbehov dækket via foder dyrket  

 med kunstgødning, sprøjtemidler og anden landsbrugskemi.
Desuden vil  

 Europa-Kommissionen tillade, at der oprettes en »økologisk«  

 varegruppe, hvis et produkt indeholder mindst 70 pct. vegetabilske  

 økoingredienser.
På denne måde kan det danske økologiske landbrug og dets  

 produkter risikere at blive undermineret af Europa-Kommissionens  

 »økologiske« produkter, som de så oven i købet vil give et  

 EU-økomærke som reklame for sagen.
Danmark kom også i mindretal på et nyt direktiv, som lægger op til, at  

 fødevarer, der er fremstillet ved hjælp af genteknologi, skal mærkes på samme  

 måde som alle andre fødevarer.
Vi har samtidig fået at vide af  

 Miljøstyrelsen, at Danmark ikke kan bruge miljøgarantien, da direktivet om  

 genteknologi er lavet ud fra Maastricht-Traktatens artikel 43 om  

 landbrugsprodukter.
Den danske miljøgaranti kan kun bruges i forhold til  

 artikel 100 A på miljøområdet.
Det er Enhedslistens opfattelse, at  

 Europa-Kommissionen bevidst har placeret gendirektivet i denne afdeling,  

 fordi man ønsker at tilgodese hensynet til væksten højere end miljøet og har  

 været under pres fra den bioteknologiske industri i Europa, som ikke vil have  

 deres nye genprodukter hæmmet af for mange hensyn til miljøet.
Den 22. juni 1995 kunne Information fortælle om et fælles forslag fra  

 England og Tyskland om at lempe grænseværdierne for pesticidrester i  

 drikkevand af hensyn til den kemiske industri.
Forslaget vil lempe  

 grænseværdierne for rester i drikkevand af i alt 34 pesticider.
Den  

 engelsk-tyske arbejdsgruppe påpeger, at mere lempelige grænseværdier vil  

 styrke udviklingen af den agro-kemiske industri i Europa, der nu beskæftiger  

 37.000 mennesker.
England og Tyskland har sendt gruppens forslag videre til  

 behandling hos Europa-Kommissionen, hvor det sikkert ikke vil skade  

 forslaget, at det er fremsendt af to af stormagterne i EU.
I løbet af de næste 10-15 år skal Europa-Kommissionen til at revurdere i  

 alt 800 forskellige aktivstoffer i sprøjtegifte.
I 1996 skal de første 90  

 sprøjtegifte nyvurderes.
Her har Danmark meget naturligt stillet forslag om,  

 at det bliver de 90 mest farlige sprøjtegifte, som først nyvurderes, men her  

 har hensynet til geografisk spredning i EU-medlemslandene og de forskellige  

 nationale virksomheder spillet en større rolle end hensynet til at finde frem  

 til de farligste 90 sprøjtegifte, kunne Berlingske Tidende skrive den 9. juni  

 1995. Det skyldes selvfølgelig, at de forskellige nationale industrier helst  

 vil have de sprøjtegifte vurderet først, som er mindst farlige, og som derfor  

 kan komme med på en ny positivliste.
Hvis en sprøjtegift først er kommet på denne positivliste, kan det kun  

 forbydes i et EU-medlemsland, hvis helt særlige forhold gør sig gældende.  

 Dermed må Danmark acceptere uønskede stoffer, da der i ». . . industrien  

 og flere EU-lande findes en holdning om, at sprøjtemidlerne ikke er særlig  

 sundhedsfarlige.
Og den kemiske industri synes at have stor magt til at få  

 fremmet sine synspunkter«, siger miljøkonsulent i SiD Jesper Lund-Larsen  

 i Berlingske Tidende den 9. juni 1995.
Sådanne tiltag og miljøpolitiske holdninger - eller rettere mangel på  

 samme - viser tydeligt, hvad et miljøflertal i Danmark er oppe imod af stærke  

 økonomiske og politiske kræfter.
Det blev også bekræftet af økonomiminister  

 Marianne Jelved i Information den 20. juni 1995, efter hun var vendt hjem fra  

 et ministerrådsmøde i Luxembourg.
Hun konstaterede, at den nye  

 Europa-Kommission gør det besværligt for de miljøvenlige lande at komme  

 igennem med grønne synspunkter.
På mødet havde økonomiministeren på Danmarks  

 vegne foreslået, at indsatsen for miljøet skal fokusere på forebyggelse af  

 forurening, at »forureneren betaler«-princippet skal lægges til  

 grund, og at de miljømæssige omkostninger skal indarbejdes i markedspriserne.  

 Desuden skal miljøpolitikken indarbejdes i alle andre politikområder.
Men det  

 kunne ikke godkendes i Ministerrådet.
Specielt de sydeuropæiske lande ville  

 ikke være med på disse økonomiske retningslinjer.
Forslagsstillerne håber, et flertal i det danske Folketing kan tilslutte  

 sig forslaget om at arbejde for, at den danske miljøgaranti - som kun gælder  

 som »garanti«, så langt den politiske vilje rækker fra de andre  

 landes side - skal taktatfæstes, så vi selv suverænt kan afgøre vores egne  

 miljøstandarder.
Socialdemokratiet og SF går ind for flertalsafgørelser på  

 miljøområdet i EU.
Forslagsstillerne tror ikke, at man kan forbedre miljøet i  

 Europa via en flertalspolitik på miljøområdet.
Det er ikke realistisk, at  

 flertalsafgørelser vil tvinge f.eks.
England eller Spanien, Portugal eller  

 Grækenland til en miljøpolitik, som disse lande ikke under nogen  

 omstændigheder har tænkt sig at indføre nationalt.
Hvis det ikke kan lykkes  

 for miljøbevægelser, de respektive landes befolkninger, partier og  

 organisationer sammen med et politisk pres fra andre lande i EU at indføre  

 bedre miljøbestemmelser, så kan det heller ikke lade sig gøre via et  

 flertalsdiktat fra EU.
Forslagsstillerne har med glæde noteret sig, at de to konservative  

 folketingsmedlemmer Lene Espersen og Henriette Kjær i en pressemeddelelse den  

 20. september 1995 går ind for, at Danmark (og andre EU-lande) skal sikres  

 mulighed for at indføre de miljøregler, som man ønsker.
De siger i  

 pressemeddelelsen:
 »Danmark må forhindre, at Kommissionen får indflydelse på landenes  

 ret til at indføre skrappere regler på miljøområdet.
Drikkevandsdirektivet må ikke føre til, at drikkevand bliver defineret som  

 en handelsvare.
Det skal være landenes suveræne ret at stille strengere krav  

 til drikkevandets kvalitet, end de fælles regler tilsiger . . . Dette er en  

 meget principiel sag, og vi vil derfor forfølge den, indtil Kommissionen  

 erkender, at landene har ubetinget ret til at stramme miljøreglerne til gavn  

 for miljøet og forbrugerne«.
Forslagsstillerne mener imidlertid, at den bedste måde at sikre danske  

 miljøinteresser på er ved, at den danske regering får traktatfæstet  

 miljøgarantien.
Ellers vil Danmark risikere at løbe ind i det ene nederlag  

 efter det andet i konflikten mellem hensynet til miljøet og det indre marked  

 og vækstfilosofien.
I denne sammenhæng er det værd at gøre opmærksom på nogle udtalelser fra  

 EU-kommissær Martin Bangemann.
I bladet Europa nr. 9, september 1995, skriver  

 journalisten, at ». . . derfor skal en dansk mærkesag som eksempelvis  

 »flertalsafgørelser på miljøområdet« ses i nøje sammenhæng med de  

 reformer, som EU's institutioner skal igennem.
Bangemann lægger ikke skjul  

 på, at med øget samarbejde og flere flertalsafgørelser må landene indstille  

 sig på løsninger, som ikke er optimale - men måske 80 procent gode . . .  

 vælger man at gå sammen om en løsning, så nytter det ikke, at landene  

 bagefter laver særlove.
Med andre ord: Hvis der indføres flertalsafgørelser  

 på miljøpolitikken, så kan de enkelte lande ikke bagefter henvise til en  

 miljøgaranti og sætte andre normer'.
 Derfor er faren, at der satses så meget fra dansk side på at gennemføre  

 flertalsafgørelser på miljøområdet, at man helt glemmer som minimum at få  

 traktatfæstet en dansk miljøgaranti, der sikrer, at vi i det mindste selv kan  

 afgøre, hvad der må importeres, produceres og sælges i Danmark af  

 miljøfjendtlige produkter.
