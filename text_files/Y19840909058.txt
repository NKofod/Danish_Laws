 Udtalt, at det mest vidtgående af flere sideordnede ændringsforslag  

 skal sættes til afstemning først, medmindre der er enighed om en anden  

 rækkefølge.
Ethvert medlem kan forlange, at ændringsforslag sættes til afstemning  

 konto for konto.
Afstemning om flere ændringsforslag under eet kan således  

 ikke ske mod et medlems protest.
 I skrivelse af 2. oktober 1983, jfr. skrivelse af 24. april 1984, har De  

 stillet følgende spørgsmål om fremgangsmåden ved afstemningen i Roskilde  

 amtsråd om årsbudgettet for 1984:
1) Er den af amtsborgmesteren valgte afstemningsmetode korrekt? 2) Hvad kan et mindretal gøre for at få sit ændringsforslag behandlet? 3) Kan amtsborgmesteren forlange, at et ændringsforslag til budgettet skal  

 knytte sig til bestemte konti i budgettet specificeret i  

 bevillingsniveauet? Som De er orienteret om, har indenrigsministeriet i skrivelse af 14.  

 oktober 1983 anmodet Roskilde amtsråd om en udtalelse i anledning af Deres  

 henvendelse.
Roskilde amtsråd har ved skrivelse af 11. november 1983 afgivet  

 vedlagte udtalelse, som er vedtaget på amtsrådets møde den 8. november 1983.
 Det fremgår af sagen, at der til amtsrådets møde den 27. september 1983,  

 hvor 2. behandlingen af årsbudgettet skulle finde sted, forelå  

 ændringsforslag fra økonomiudvalget, fra en forligsgruppe bestående af den  

 socialemokratiske amtsrådsgruppe, fire medlemmer af Venstres amtsrådsgruppe,  

 den konservative amtsrådsgruppe og Det radikale venstres amtsrådsgruppe, fra  

 Fremskridtspartiets amtsrådsgruppe, fra Socialistisk Folkepartis  

 amtsrådsgruppe samt fra Dem.
 Ændringsforslagene blev sat til afstemning i den nævnte rækkefølge.
Det fremgår endvidere, at De ved mødets begyndelse protesterede mod denne  

 rækkefølge under henvisning til, at den begrænser mindretallets adgang til at  

 få behandlet sine ændringsforslag.
De forlangte, at mindretallets  

 ændringsforslag sattes til afstemning før økonomiudvalgets og forligsgruppens  

 ændringsforslag.
 Til Deres første spørgsmål.
 De rejser i Deres skrivelse af 2. oktober 1983 tvivl om, hvorvidt den  

 afstemningsmetode, som amtsborgmesteren valgte, var korrekt.
Hertil har amtsrådet anført, at der forud for 2. behandlingen var indgået  

 et forlig mellem 19 af amtsrådets 23 medlemmer, og at forliget omfatttede  

 økonomiudvalgets ændringsforslag samt nogle ændringsforslag fra  

 forligsgruppen . Det kunne derfor på forhånd anses for sikkert, at disse  

 forslag ville blive vedtaget.
Det var årsagen til, at amtsborgmesteren fandt,  

 at amtsrådsbehandlingen ville blive mest overskuelig, hvis disse  

 ændringsforslag blev sat til afstemning først.
Amtsrådet finder derfor, at  

 den valgte afstemningsmetode var korrekt.
 Hertil skal indenrigsministeriet bemærke følgende:
Det fremgår af § 11, stk. 3, 2. pkt., i indenrigsministeriets  

 normalforretningsorden for primærkommuner, at borgmesteren bestemmer, i  

 hvilken orden der skal stemmes over ændringsforslag.
Samme regel gælder for  

 amtskommuner.
Selv om det ikke er nævnt i normalforretningsordenen, må det  

 imidlertid antages som et almindeligt princip, at det mest vidtgående blandt  

 flere sideordnede ændringsforslag skal sættes til afstemning først, jfr.
Erik  

 Harder, Dansk Kommunal Forvaltning I, 1982, side 126 f. og Preben Espersen og  

 Erik Harder, Lov om kommunernes styrelse med kommentarer 1981, side 332 f.  

 Hvis der er stillet flere end to sideordnede ændringsforslag, skal det  

 mest vidtgående sættes til afstemning først, og hvis det ikke vedtages,  

 dernæst det herefter mest vidtgående o.s.v.
Forslag (i samme  

 bevillingsniveau) til ændring af budgettet er sideordnede, hvis de vedrører  

 samme konto.
Det ændringsforslag, som fjerner sig mest fra økonomiudvalgets  

 budgetforslag, skal følgelig sættes til afstemning først.
 Hvis der er enighed om det, kan kommunalbestyrelsen vælge en anden  

 rækkefølge for afstemningerne, f.eks. således at et mindretals  

 ændringsforslag sættes til afstemning først.
 I de foreliggende tilfælde var der ikke enighed om at fravige princippet  

 om, at det mest vidtgående af sideordnede ændringsforslag sættes til  

 afstemning først.
 Under henvisning hertil skal indenrigsministeriet udtale, at det havde  

 været rigtigst, om borgmesteren havde sat de af mindretallene stillede  

 ændringsforslag til afstemning først i det omfang, der var tale om mere  

 vidtgående ændringsforslag til konti, som flertallet også havde stillet  

 ændringsforslag til.
I sagens anledning skal i øvrigt tilføjes, at ethvert medlem af amtsrådet  

 efter indenrigsministeriets opfattelse kan forlange, at ændringsforslag  

 sættes til afstemning konto for konto.
Afstemning om flere ændringsforslag  

 kan således ikke mod et medlems protest ske under eet.
Baggrunden for denne regel er, at et medlem antages at have pligt til at  

 deltage i afstemninger i amtsrådet.
Hvis flere forslag sættes til afstemning  

 under eet, vil et medlem i visse tilfælde være nødt til at stemme mod sin  

 overbevisning.
 Medlemmet vil herved miste muligheden for gennem afstemning at  

 tilkendegive sit standspunkt til hvert af de fremsatte forslag.
 Til Deres andet spørgsmål.
Det fremgår af Deres særudtalelse fra amtsrådets møde den 8. november  

 1983, at De på amtsrådets møde den 27. september 1983 anmodede om, at Deres  

 ændringsforslag blev behandlet konto for konto.
Deres anmodning blev  

 imidlertid efter Deres opfattelse kun delvis imødekommet.
Det bestemtes, at  

 forhandlingerne om Deres ændringsforslag skulle foregå under eet, medens  

 Deres ændringsforslag sattes til afstemning konto for konto.
 Amtsrådet har i skrivelsen af 11. november 1983 anført, at et mindretal  

 har krav på at få sine ændringsforslag behandlet, og at Deres ændringsforslag  

 også blev behandlet af amtsrådet på mødet den 27. september 1983. Derimod har  

 et mindretal ikke krav på at få en ny afstemning om et forslag, der allerede  

 er vedtaget eller forkastet af amtsrådet.
 Hertil skal indenrigsministeriet bemærke, at et mindretal kan forlange, at  

 ændringsforslag sættes til afstemning konto for konto, jfr. ovenfor.
 Derimod kan et mindretal ikke forlange, at forhandlingerne om et punkt på  

 dagsordenen deles, således at forhandlingerne om hvert enkelt ændringsforslag  

 finder sted umiddelbart forud for afstemningen om dette.
 Amtsborgmesterens beslutning om at lade forhandlingerne om Deres  

 ændringsforslag foregå samlet, giver derfor ikke indenrigsministeriet  

 anledning til bemærkninger.
 Til Deres tredje spørgsmål.
 Ifølge § 38, stk. 2, 2. pkt., i den kommunale styrelseslov fastsætter  

 indenrigsministeren nærmere regler om specifikation af de poster på  

 årsbudgettet, hvortil kommunalbestyrelsen ved årsbudgettets endelige  

 vedtagelse skal tage bevillingsmæssig stilling.
 Ændringsforslag til forslag til årsbudget skal angive, hvilken bevilling  

 forslaget retter sig imod, samt med hvilket beløb bevillingen ønskes ændret,  

 jfr. § 2, stk. 2, i indenrigsministeriets bekendtgørelse nr. 381 af 3. august  

 1983 om kommunernes budget- og regnskabsvæsen.
 I Budget- og regnskabssystem for kommuner og amtskommuner er det nærmere  

 fastsat, at de bevillinger, som en kommunalbestyrelse eller et amtsråd  

 vedtager, som et mindstekrav skal knyttes til de fire første cifre i den  

 autoriserede kontoplan.
 Under henvisning hertil skal man meddele, at indenrigsministeriet er enigt  

 med amtsrådet i, at da amtsrådet skal tage stilling til de enkelte poster i  

 årsbudgettet på bevillingsniveau, skal ændringsforslag til budgettet for at  

 kunne behandles, specificeres på bevillingsniveau.
 P.M.V.
 E.B.
Johan Erichsen Indenrigsministeriets afgørelser og udtalelser om kommunale forhold 1984  

 6.1 (1 *) Ophæver den i skrivelsen citerede bek.
