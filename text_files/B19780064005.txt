 I henhold til § 8, stk. 8, og 9, i lov nr. 281 af 8. juni 1977 om  

 skattemyndighedernes organisation og om klageadgang m.m.  

 (Skattestyrelsesloven) fastsættes følgende forretningsorden og afvigende  

 regler for skatterådet i København.
§ 1.  Ministeren for skatter og afgifter beskikker i  

 Københavns skattekreds 11 skatterådsmedlemmer og 5 stedfortrædere.
Medlemmer  

 og stedfortrædere beskikkes for 6 år, således at halvdelen fratræder hvert 3.  

 år.
 Stk. 2.  Ministeren for skatter og afgifter bestemmer,  

 hvem af medlemmerne der skal være formand, 1. og 2. næstformand.
 Stk. 3.  Udtræder et medlem af skatterådet, gælder  

 beskikkelsen for den, der beskikkes i hans sted, kun for den tilbageværende  

 del af beskikkelsestiden.
 Indkaldelse af stedfortræder.
 § 2.  Når et medlem har forfald, skal han underrette  

 formanden herom, og formanden afgør, om en stedfortræder skal indkaldes.
 Sekretariatsbistand.
§ 3.  Københavns kommunes skatteforvaltning yder  

 sekretariatsbistand for skatterådet.
Skatterådets sekretariat skal - uden  

 stemmeret - være repræsenteret i alle skatterådets møder og skal udarbejde  

 sagsfremstilling og forslag til alle skatterådets afgørelser.
 Skatterådets møder.
§ 4.  Skatterådet udøver sin virksomhed dels i  

 plenarmøder og dels i udvalgsmøder.
Møderne er ikke offentlige.
Stk. 2.  Formanden fastsætter tid og sted for  

 skatterådets møder og foretager indkaldelse hertil.
Mødeindkaldelsen skal  

 såvidt muligt fremsendes med mindst 7 dages varsel.
 Stk. 3.  Når mindst 1/3 af medlemmerne forlanger det,  

 skal formanden inden 14 dage indkalde til møde.
 Stk. 4.  Formanden fastsætter mødets dagsorden, der skal  

 udsendes samtidig med mødeindkaldelsen.
 Stk. 5.  For de sager, der skal behandles på et møde,  

 skal det fornødne materiale til sagens bedømmelse - medmindre det forinden i  

 kopi er tilstillet medlemmerne - ligge til gennemsyn i sekretariatet i mindst  

 2 hverdage inden mødet.
Stk. 6.  Formanden afgør, hvorvidt en sag skal behandles  

 i et plenarmøde eller i et udvalgsmøde.
Såfremt en sag skal behandles i et  

 udvalgsmøde, træffer formanden afgørelse om, hvilke medlemmer, der skal  

 indkaldes som udvalgsmedlemmer.
 Beslutningsdygtighed.
§ 5.  For at skatterådet kan afsige nogen kendelse,  

 skal mindst 3 medlemmer eller stedfortrædere for disse deltage i afgørelsen,  

 der træffes ved stemmeflerhed.
Et af medlemmerne skal være formand eller  

 næstformand.
I tilfælde af stemmelighed er mødelederens stemme afgørende,  

 jfr. § 7, stk. 1.
Stk. 2.  Selvom en sag skal behandles i et udvalg, skal  

 mødeindkaldelse sendes til samtlige skatterådets medlemmer, som alle har ret  

 til at deltage og til at udtale sig i ethvert møde.
Alene de medlemmer, der  

 er indkaldt som udvalgsmedlemmer, har stemmeret.
Stk. 3.  Ethvert medlem kan forlange en nærmere angiven  

 sag forelagt det samlede skatteråd til afgørelse.
En sådan tilkendegivelse  

 skal fremsættes inden afslutningen af det møde, hvori sagen skal behandles.
 Habilitet.
 § 6.  Et medlem af skatterådet kan ikke deltage i  

 behandlingen af en klage over en skatteansættelse, når vedkommende har  

 deltaget i skatteansættelsen i ligningskommissionen.
Stk. 2.  Skatterådet træffer beslutning om, hvorvidt et  

 medlems interesse i en sag er af en sådan beskaffenhed, at han efter  

 tilsvarende regler som i skattestyrelseslovens § 1, stk. 6, er udelukket fra  

 at deltage i rådets forhandling og afstemning om sagen.
I bekræftende fald  

 skal den pågældende under forhandling og afstemning om sagen forlade lokalet,  

 hvorimod han ikke er afskåret fra at deltage i rådets forhandling og  

 afstemning om, hvorvidt han skal vige sit sæde under den pågældende sags  

 behandling.
 Stk. 3.  Et medlem skal endvidere underette  

 skatterådsformanden, hvis der foreligger forhold, der kan give anledning til  

 tvivl om hans habilitet.
 Mødeledelse og afstemning.
§ 7.  Møder i det samlede skatteråd ledes af  

 formanden.
Møder i et udvalg ledes af formanden eller efter dennes nærmere  

 bestemmelse af en næstformand.
Stk. 2.  Skatterådets afgørelse træffes ved afstemning,  

 der sker ved håndsoprækning.
Skønner mødelederen imidlertid, at rådets  

 stilling til et forslag er så utvivlsom, at en afstemning er overflødig,  

 meddeler han dette med oplysning om den opfattelse, han har af rådets  

 stilling til spørgsmålet.
Forlanges der herefter ikke afstemning, kan  

 formanden erklære sagen for afgjort i overensstemmelse med den af ham afgivne  

 opfattelse.
 Stk. 3.  Når skatterådet træffer sin afgørelse, må kun  

 skatterådets medlemmer og sekretariat (skatteforvaltningens direktion  

 og/eller sagsbehandler) være tilstede.
 Skatterådets afgørelser.
§ 8.  Skatterådets afgørelse meddeles ved en kendelse,  

 der skal indeholde en begrundelse og vejledning om klageadgangen og  

 klagefristen til landsskatteretten.
Kendelsen underskrives af mødelederen og  

 paraferes af sekretariatet.
 Forhandlingsprotokol.
§ 9.  Skatterådets beslutninger skal indføres i en  

 forhandlingsprotokol.
I protokollen skal endvidere indføres oversigter, der  

 kan danne tilstrækkeligt grundlag for identifikation af samtlige de af rådet  

 trufne afgørelser.
Protokollen bør således i almindelighed indeholde den  

 skattepligtiges navn, adresse, CPR/CIR-nummer og den af ligningskommissionen  

 ansatte indkomst og formue samt skatterådets tilsvarende ansættelse.
 Stk. 2.  Protokollen skal senest ved næste mødes  

 afslutning underskrives af de medlemmer, der har deltaget i afgørelsen.  

 Medlemmerne kan ikke under henvisning til deres stemmeafgivning eller andre  

 grunde vægre sig ved at underskrive protokollen.
 Krav til klagen.
 § 10.  Klagen til skatterådet skal være skriftlig  

 udformet og begrundet, og den skal være modtaget af skatterådet inden 4 uger  

 efter, at der er givet skatteyderen underretning om den påklagede afgørelse.  

 Skatterådet kan dog se bort fra eventuel fristoverskridelse, såfremt rådet  

 skønner, at der foreligger undskyldende omstændigheder.
 Stk. 2.  Skatterådet er uanset klagens indhold  

 berettiget til at optage ansættelsen i sin helhed til bedømmelse.
 Stk. 3.  Hvis der under skatterådets behandling af en  

 klagesag kommer oplysninger frem, der medfører en revisionsbehandling for  

 tidligere år, kan skatterådet midlertidigt standse klagebehandlingen og lade  

 klagesagen indgå i revisionssagen.
 Stk. 4.  Er der forløbet mere end 6 måneder efter, at en  

 sag er indbragt for skatterådet, kan sagen indbringes for landskatteretten,  

 selv om skatterådet ikke har påkendt sagen.
 Den forberedende behandling.
§ 11.  Forinden skatterådet træffer en afgørelse i en  

 til rådet påklaget ansættelse, skal der indhentes en udtalelse fra  

 ligningskommissionen.
Med udtalelsen skal følge sagens akter og en udskrift  

 af ligningskommissionens protokol til brug for skatterådets afgørelse af,  

 hvorvidt ligningskommissionens afgørelse er gyldig.
 Stk. 2.  Skatterådet kan endvidere til sagens belysning  

 indhente oplysninger fra andre myndigheder og trediemand, herunder indkalde  

 en repræsentant fra ligningskommissionen.
 Stk. 3.  Hvis det skønnes hensigtsmæssigt, kan et eller  

 flere skatterådsmedlemmer deltage i sekretariatets forberedende møder.
 Forhandling med klageren.
§ 12.  Såfremt klagerens påstand ikke fuldt ud  

 imødekommes, skal klageren have lejlighed til at ytre sig skriftligt eller  

 ved mundtlig forhandling med sekretariatet, således at dette får mulighed for  

 at udarbejde indstilling til skatterådet.
Klageren skal endvidere gøres  

 bekendt med, at han kan forlange mundtlig forhandling med en  

 beslutningsdygtig del af skatterådet, forinden dette træffer afgørelse i  

 sagen.
 Genoptagelse.
 § 13.  Genoptagelse af en af skatterådet afgjort sag  

 kan efter andragende fra klageren finde sted, når der forelægges rådet  

 oplysninger, som ikke tidligere har været fremme under sagen, og det skønnes  

 antageligt, at disse oplysninger, om de havde foreligget tidligere, ville  

 have medført et væsentligt ændret udfald af sagen.
 Stk. 2.  Skatterådet kan imødekomme en ansøgning om  

 genoptagelse, selv om betingelserne i stk. 1 ikke er opfyldt, hvis rådet  

 skønner, at særlige omstændigheder taler afgørende derfor.
 Stk. 3.  Kommer skatterådet eller sekretariatet i  

 besiddelse af nye oplysninger, som kan være af betydning for en sag, der er  

 påklaget til landsskatteretten, skal oplysningerne straks videregives til  

 landsskatteretten til brug for dennes behandling af sagen.
 Medvirken i landsskatteretssager.
§ 14.  Skatterådet modtager fra landskatteretten den  

 til retten indgivne klage med anmodning om, at skatterådet udsender den af  

 rådets sekretariat udarbejdede sagsfremstilling til klageren.
Klageren  

 anmodes om inden en fastsat frist, i almindelighed 14 dage, at indsende sine  

 bemærkninger til skatterådet - herunder om han efter at være gjort bekendt  

 med sagsfremstillingen ønsker at fastholde sin klage til landsskatteretten.
 Stk. 2.  Klagerens bemærkninger tilligemed skatterådets  

 eventuelle kommentarer hertil fremsendes af skatterådet til landsskatteretten  

 sammen med det øvrige materiale, der har dannet grundlag for skatterådets  

 afgørelse.
 Stk. 3.  I det omfang det fremgår af sagsfremstillingen,  

 at skatterådets afgørelse er begrundet i manglende dokumentation, kan rådet,  

 såfremt klageren sammen med sine bemærkninger fremsender dokumentation, der  

 må antages at ville have givet ham medhold ved skatterådets behandling af  

 klagen, meddele klageren, at man vil være sindet at ændre ansættelsen under  

 forudsætning af, at han tilbagekalder sin klage til landsskatteretten.
 § 15.  Har landsskatteretten anmodet om, at  

 skatterådet er tilstede ved en forhandling med klageren, træffer skatterådets  

 formand bestemmelse om, hvem der skal repræsentere skatterådet, herunder om  

 rådet skal være repræsenteret af sekretariatet.
 Tavshedspligt.
§ 16.  Skatterådets medlemmer skal under ansvar efter  

 straffelovens § 152 udvise ubetinget tavshed overfor uvedkommende med de  

 oplysninger, som de kommer til kundskab om under varetagelse af deres hverv  

 som skatterådsmedlemmer.
Tavshedspligten ophører ikke med medlemshvervets  

 ophør.
 § 17.  Bekendtgørelsen træder i kraft den 1. januar  

 1979.
 Stk. 2.  § 14 og § 15 finder anvendelse på kendelser,  

 afsagt af skatterådet efter den 31. december 1978.
 Stk. 3.  Bekendtgørelse nr. 446 af 21. august 1975 om  

 klager til landsskatteretten vedrørende indkomst- og formueansættelser m.v.  

 ophæves for så vidt angår kendelser, afsagt af skatterådet efter den 31.  

 december 1978.
