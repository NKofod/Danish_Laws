Andelsbeskatning   indkøbsforening  

 associerede medlemmer ikke udlodningsberettigede Spørgsmål 1. 	Vil andelsforeningen ved en indførelse af den nedenfor  

 beskrevne påtænkte nye medlemskategori bestående af  

 associerede medlemmer fortsat være omfattet af beskatningen i henhold  

 til selskabsskattelovens § 1, stk. 1, nr. 3? 2. 	Er omsætningen med associerede medlemmer omfattet af 25  

 pct.-reglen, således at disse medlemmer faktisk betragtes som  

 ikke-medlemmer? Svar Ad. 1.
 Nej, se sagsfremstilling og begrundelse.
 Ad. 2.
 Bortfalder, se sagsfremstilling og begrundelse.
Beskrivelse af de faktiske forhold Andelsforeningen, hvis medlemmer driver virksomhed inden for  

 servicesektoren, har hidtil været andelsbeskattet som en  

 indkøbsforening efter bestemmelsen i selskabsskattelovens (SEL) § 1,  

 stk. 1, nr. 3, jf. § 15, stk. 1.
 Foreningens vedtægtsmæssige formål er at  

 markedsføre medlemmernes forretninger og at fremstille eller  

 indkøbe varer til brug for medlemmerne.
 Medlemmerne har ret til at benytte foreningens bomærker, logos og  

 andre forretningskendetegn og til at indkøbe og anvende de af  

 foreningen markedsførte varer og reklameartikler.
 Selskabet udlodder løbende 85 % af sit overskud til medlemmerne i  

 forhold til disses omsætning med selskabet i det enkelte år, mens  

 resten udloddes ved udmeldelse.
 Baggrunden for anmodningen om bindende forhåndsbesked er, at  

 foreningen påtænker at oprette en ny medlemskategori  

 bestående af såkaldte associerede medlemmer.
Associerede medlemmer vil kun få ret til at købe udvalgte  

 varegrupper.
Associerede medlemmer må imidlertid ikke  

 markedsføre sig på linie med fuldgyldige medlemmer, herunder  

 anvende foreningens logo eller andre forretningskendetegn.
Associerede  

 medlemmer vil endvidere ikke blive andelsberettigede i foreningens formue,  

 ligesom de ikke vil modtage bonus.
Efter en eventuel vedtægtsændring og optagelse af associerede  

 medlemmer vil der herefter fortsat ske udlodning af selskabets overskud, men  

 kun til egentlige kædemedlemmer.
Udlodningen vil fortsat ske på  

 grundlag af disse medlemmers omsætning med foreningen.
Styrelsens indstilling og begrundelse En andelsforening vil kun være omfattet af den særlige  

 andelsbeskatning efter SEL § 1, stk. 1, nr. 3, hvis samtlige betingelser i  

 bestemmelsen er opfyldt.
For det første skal andelsforeningen  

 udøve kooperativ virksomhed, hvilket indebærer, at foreningen  

 skal have som formål at fremme mindst 10 medlemmers fælles  

 erhvervsmæssige interesser gennem disse medlemmers deltagelse i  

 foreningens virksomhed som aftagere, leverandører eller på anden  

 lignende måde.
For det andet må andelsforeningens omsætning  

 med ikke-medlemmer ikke væsentligt eller længerevarende  

 overskride 25 pct. af den samlede omsætning.
For det tredje skal  

 andelsforeningen - bortset fra normal forrentning af den indbetalte  

 medlemskapital - anvende den stedfundne omsætning med medlemmerne som  

 grundlag for udlodning til disse.
Af betingelsen om omsætningsbestemt udlodning følger, at  

 ethvert medlem, der har en omsætning med foreningen, skal have andel i  

 foreningens udlodninger.
Udelukkes visse medlemmer eller medlemsgrupper af en  

 andelsforening fra den omsætningsbestemte udlodning, vil  

 andelsforeningen ikke kunne andelsbeskattes efter SEL § 1, stk. 1, nr. 3.
 Hverken bestemmelsens ordlyd eller forarbejderne til lov nr. 374 af 18.  

 maj 1994, ved hvilken bestemmelsen blev affattet i sin nuværende form,  

 giver mulighed for, at en andelsbeskattet forening kan inddele sine medlemmer  

 i henholdsvis udlodningsberettigede og ikke-udlodningsberettigede  medlemmer.  

 Dette understøttes af en modsætningsvis fortolkning af  

 særreglen i lovens § 1, stk. 1, nr. 3 a, hvorefter brugsforeninger kan  

 træffe beslutning om, at der kun skal foretages udlodninger til  

 personlige medlemmer.
 Da de associerede medlemmer, der påtænkes optaget i  

 andelsforeningen, ikke vil modtage udlodninger fra foreningen, anses  

 betingelsen i § 1, stk. 1, nr. 3, om omsætningsbestemt udlodning  

 således ikke at være opfyldt.
 Andelsforeningen vil dermed ved en indførelse af den  

 påtænkte medlemskategori ikke fortsat være omfattet af  

 andelsbeskatningen efter § 1, stk. 1, nr. 3.
 Da andelsforeningen ikke vil være omfattet af § 1, stk. 1, nr. 3,  

 ved en optagelse af associerede medlemmer, mister det stillede  

 spørgsmål 2 sin relevans og bortfalder.
 Ligningsrådet tiltræder Told- og Skattestyrelsens  

 indstilling.
