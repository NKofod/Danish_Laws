 Overtrædelse af straffelovens § 119, stk. 3.
 1. Med henblik på at undgå, at politiet tvinges til at anvende  

 magtmidler i videre omfang end nødvendigt, skal jeg henstille, at politiet i  

 fremtiden i videre omfang sigter anholdte for overtrædelse af § 119, stk. 3,  

 når betingelserne herfor er til stede, og at der gennemføres en  

 strafforfølgning heraf.
 2. Det kan i den forbindelse - bl.a. på baggrund af bestemmelsens  

 forarbejder - lægges til grund, at handlinger, der består i at slå vildt om  

 sig eller sparke for at undgå at blive holdt fast af politiet eller iført  

 håndjern, er omfattet af bestemmelsen, i det omfang forholdet ikke er så  

 groft, at det kan henføres til § 119, stk. 1, eventuelt jf. § 21.
 Omfattet af bestemmelsen i § 119, stk. 3, er endvidere det forhold, at den  

 anholdte holder fast i genstande eller personer, når politiet forsøger at  

 føre den pågældende bort fra stedet, og tilsvarende modstand under den  

 efterfølgende transport og indbringelse på politistation/detention m.v.
Det forhold, at en anholdt, der ønskes ført væk, ikke følger med, men  

 forholder sig passiv, eventuelt lægger sig ned, antages ikke at være omfattet  

 af bestemmelsen.
Det samme gælder det forhold, at en anholdt forsøger at  

 undvige ved f.eks. at løbe fra stedet, i det omfang den anholdte ikke i den  

 forbindelse slår eller river sig fri fra en polititjenestemand, der holder  

 ham fast, f.eks. med et greb i armen.
 På samme måde vil en fysisk modstand mod at lade sig visitere i sig selv  

 kunne være strafbar.
 3. Anvendelsen af bestemmelsen forudsætter forsæt hos  

 gerningsmanden, d.v.s., at den pågældende må vide, at han eller hun er  

 anholdt af en polititjenestemand.
 4. Som følge af, at bestemmelsen hidtil kun i ringe omfang er  

 blevet anvendt, vil det formentlig, også for at undgå unødvendige sager, være  

 hensigtsmæssigt i forbindelse med anholdelse, hvor en sådan modstand kan  

 tænkes at blive udøvet, så vidt muligt at gøre de pågældende opmærksomme på,  

 at det i sig selv vil være strafbart at modsætte sig anholdelsen, herunder  

 borttransporten.
 Det samme gælder i forbindelse med forestående anholdelser i større omfang  

 (masseanholdelser), f.eks. i forbindelse med vejblokeringer og lignende, hvor  

 det forinden der skrides til rydning og anholdelser, bør tilkendegives, at  

 modstand mod eventuelle kommende anholdelser i sig selv er strafbar.
 5. Det er naturligvis også i denne sammenhæng af betydning, at de  

 deltagende polititjenestemænd, har udført deres tjenestehandlinger korrekt og  

 optrådt på en måde, der ikke af de anholdte med rette kan opfattes som  

 provokerende.
 6. Sager om overtrædelse af straffelovens § 119, stk. 3, henhører  

 under politimesterens tiltalekompetence, idet den anholdende  

 polititjenestemand almindeligvis ikke kan opfattes som forurettet, jf. herved  

 min meddelelse RM 7/1992 pkt. 1.4.4.
7, Overtrædelse af straffelovens § 119, stk. 3, må isoleret bedømt  

 som udgangspunkt antages at ville medføre en bødestraf.
På baggrund af den  

 vejledende bødetakst for overtrædelse af normalpolitivedtægtens § 3, stk. 1  

 (voldelig optræden) på 600 kr. bør anklagemyndigheden søge tilstræbt et  

 bødeniveau på 1.000 kr. for overtrædelse af straffelovens § 119, stk. 3, der  

 må anses for en grovere lovovertrædelse end politivedtægtens § 3.
 Såfremt den sigtede erkender sig skyldig, vil sagen herefter i givet fald  

 kunne afgøres med et bødeforelæg, eventuelt sammen med den sag, der gav  

 anledning til anholdelsen.
 8. Kopi af domme om overtrædelse af straffelovens § 119, stk. 3,  

 der ikke søges anket, bedes gennem statsadvokaten indsendt til mig til  

 orientering.
 Asbjørn Jensen.
