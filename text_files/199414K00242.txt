Nr BTL 242 Betænkning over Forslag til lov om ændring af retsplejeloven (Behandlingen  

 af klager over politipersonalet m.v.)   

 Nr L 242 1994-95, 1. samling Afgivet af Retsudvalget Afgivet: 19950523 Udvalget har behandlet lovforslaget i nogle møder og har herunder stillet spørgsmål til justitsministeren og finansministeren, som disse har besvaret skriftligt.
Et af svarene er optrykt som bilag til betænkningen.
 Endvidere har udvalget modtaget skriftlige henvendelser fra Dansk  

 Retspolitisk Forening og Carsten Hvam, Odense.
 Et flertal (udvalget med undtagelse af Venstres, Det Konservative  

 Folkepartis og Fremskridtspartiets medlemmer) lægger vægt på, at lokalnævnene  

 ikke fremover skal deltage i behandlingen af klager over politiet.
 Et flertal inden for flertallet (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) ønsker at give udtryk for følgende synspunkter:
 Der har gennem tiden været fremført kritik af det eksisterende regelsæt  

 for behandling af politiklager.
 For flertallet er det væsentligt, at et klagesystem både af borgerne  

opleves som uvildigt, og at det respekterer de  

 tjenestemandsrettigheder, polititjenestemænd har.
 Det nu foreslåede regelsæt indebærer derfor dels, at politimesteren ikke  

 længere skal træffe afgørelse i klagesager vedrørende politiets adfærd, og  

 dels, at der i klagebehandlingen inddrages både et politiklagenævn og  

 mulighed for beskikkede advokater for klager og indklagede.
Med det foreliggende lovforslag anbringes behandlingen af klager over  

 politiet i nye rammer, og flertallet finder det derfor væsentligt, at der  

 foretages en evaluering af, om det nye klagesystem lever op til ønsket om at  

 skabe tillid hos befolkningen til, at klager over politiet behandles på  

 betryggende vis.
Flertallet har derfor med tilfredshed noteret sig, at  

 justitsministeren har givet tilsagn om, at en sådan evaluering vil foreligge  

 3 år efter lovens ikrafttræden.
Dette giver et rimeligt tidsrum for  

 indsamling af erfaring samtidig med, at det - hvis evalueringen viser behov  

 for ændringer - vil være muligt at gennemføre disse inden ny/genudpegning af  

 politiklagenævnets medlemmer.
 De årlige rapporter fra politiklagenævn og rigsadvokat bør indgå i  

 evalueringen.
Et mindretal inden for flertallet (Socialistisk Folkepartis medlem af  

 udvalget) havde helst set, at man havde etableret en ordning svarende til  

 forsvarets auditørsystem, altså et organ, der uafhængigt også af  

 anklagemyndigheden kunne behandle klager over politiet.
En auditørordning  

 ville også være mere enkel og forståelig end det foreslåede system.  

 Mindretallet er imidlertid indstillet på at forsøge, om den foreslåede  

 ordning kan leve op til de krav, såvel samfund som politi må stille til et  

 klagesystem, og har derfor med tilfredshed noteret sig ministerens tilsagn om  

 at evaluere systemet med henblik på at få konstateret, om disse vigtige krav  

 er opfyldt - og at ændre det, hvis det ikke er tilfældet.
Et andet mindretal inden for flertallet (Enhedslistens medlem af udvalget)  

 havde som alternativ til lokalnævnene ønsket etableret en  

 politiombudsmandsordning, som uafhængigt af politi og anklagemyndighed kunne  

 behandle klager over politiet.
En sådan ordning ville både være enkel og have  

 forudsætningerne for at kunne opnå bred tillid i befolkningen.
Den foreslåede ordning vil næppe løse problemet med mistillid til  

 klagesystemet over politiet.
Dels vil mange opfatte statsadvokaten som  

 sammenspist med politiet (jævnfør daværende statsadvokat Hanne Bech Hansens  

 beslutning om ikke at rejse tiltale mod diverse betjente involveret i 18.  

 maj-urolighederne). Og dels vil lægelementet i klagesystemet være meget svagt  

 (2 lægpersoner i hvert politiklagenævn udpeget af Justitsministeriet efter  

 indstilling fra amtsrådene).
 Da den foreslåede ordning imidlertid er knap så ringe som den nuværende,  

 og da Enhedslisten har noteret sig ministerens tilsagn om at evaluere  

 systemet inden for en kortere årrække, vil mindretallet afholde sig fra at  

 stemme imod ved lovforslagets 3. behandling.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse uændret.
 Et andet mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
 Et tredje mindretal (Enhedslistens medlem af udvalget) vil stemme  

 hverken for eller imod lovforslaget ved 3. behandling.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Bilag Et af udvalgets spørgsmål til justitsministeren og dennes svar herpå Spørgsmål:
»Hvilke indvendinger og fordele vil der efter ministerens opfattelse  

 være ved, at de eksisterende lokalnævn fremover får tillagt de funktioner,  

 der efter lovforslaget foreslås henlagt til politiklagenævnene, og vil  

 ministeren med henblik herpå yde teknisk bistand til en ændret affattelse af  

 lovforslagets afsnit om et nyt kapitel 93 d, idet det forudsættes, at  

 politiets repræsentanter ikke i disse situationer får sæde i  

 lokalnævnene?» Svar:
 Justitsministeriet forstår det i spørgsmålet beskrevne forslag således, at  

 lokalnævnene under behandlingen af sager omfattet af kapitel 93 b og 93 c  

 forudsættes sammensat af borgmestrene i de kommuner, som politikredsen  

 omfatter, eventuelle yderligere kommunale medlemmer udpeget i henhold til  

 retsplejelovens § 115, stk. 2, samt en advokat, jf. retsplejelovens § 115,  

 stk. 4. Derimod forudsættes det, at politiets repræsentanter ikke medvirker  

 ved behandlingen af disse sager.
 Spørgsmålet om kontrolorganernes antal og sammensætning er omtalt i  

 betænkning nr. 1278/1994, kapitel 14, afsnit 2 (s. 162 ff.). Her anføres  

 bl.a.:
 »I SF's forslag til folketingsbeslutning om politiklagenævn var det  

 tanken at oprette et politiklagenævn bestående af 9 personer i hver af  

 landets 54 politikredse (Grønland og Færøerne ikke medregnet).
Sagernes begrænsede antal taget i betragtning er det imidlertid et  

 spørgsmål, om det er hensigtsmæssigt med et så stort »apparat«.  

 Hensynet til at sikre en ensartet behandling af sagerne taler mod oprettelsen  

 af så mange nævn, hvoraf flertallet kun ville komme til at behandle ganske få  

 sager om året.
Antallet af nævnsmedlemmer i det enkelte nævn forekommer  

 ligeledes for stort.
De praktiske problemer med - eventuelt med kort varsel -  

 at samle et nævn bestående af 9 medlemmer til et møde bør ikke undervurderes.  

 Hertil kommer risikoen for, at selve nævnsbehandlingen bliver uforholdsmæssig  

 tidskrævende, i hvert fald hvis alle klagesager skal forelægges det samlede  

 nævn.
Da kontrolorganerne i den løsningsmodel, der beskrives nærmere i dette  

 kapitel, forudsættes at skulle samvirke med de regionale statsadvokater,  

 forekommer det mest nærliggende, at der oprettes et kontrolorgan for hvert af  

 landets 6 regionale statsadvokatembeder.
Dermed opnår man et hensigtsmæssigt  

 antal organer, der kan sikre en ensartet sagsbehandling.
Eventuelt kunne man  

 oprette to kontrolorganer i Københavnsområdet, hvis sagernes antal tilsiger  

 det.' Tilsvarende synspunkter vil efter min opfattelse i vidt omfang kunne  

 anføres i relation til den skitserede lokalnævnsmodel.
Et forslag om, at lokalnævnene sammensat på den anførte måde skal virke  

 som kontrolorganer i forhold til statsadvokaterne, medfører således et langt  

 større antal kontrolorganer.
Der er oprettet i alt 54 lokalnævn svarende til  

 antallet af politikredse (Grønland og Færøerne ikke medregnet), hvorimod det  

 er forudsat i bemærkningerne til den foreslåede § 1021, at der oprettes 6  

 politiklagenævn, dvs. et for hver af de regionale statsadvokaturer (men  

 således, at der er hjemmel til administrativt om fornødent at etablere mere  

 end et politiklagenævn for hver statsadvokatur, jf. de almindelige  

 bemærkninger, afsnit 4.1.2.). Det i spørgsmålet beskrevne forslag vil  

 endvidere indebære, at det enkelte kontrolorgan kommer til at bestå af flere  

 medlemmer end foreslået i lovforslaget.
Dette vil naturligvis indebære, at hvervet bliver mindre byrdefuldt for  

 det enkelte kontrolorgan og dets medlemmer.
På den anden side vil det enkelte  

 kontrolorgan ikke kunne opbygge samme erfaring, overblik og rutine i  

 behandlingen af sagerne.
Forslaget vil endvidere indebære, at den enkelte statsadvokat skal  

 samvirke med betydelig flere kontrolorganer.
Statsadvokaten for København  

 m.v. vil således skulle samvirke med 3 kontrolorganer, mens de øvrige  

 statsadvokater skal samvirke med mellem 7 og 13 forskellige kontrolorganer.  

 Der vil derfor næppe kunne opbygges samme nære samvirke mellem statsadvokaten  

 og det enkelte kontrolorgan som efter lovforslaget, og det forøgede antal  

 kontrolorganer kan endvidere medføre praktiske og administrative  

 vanskeligheder med hensyn til at tilrettelægge hensigtsmæssige  

 sagsbehandlingsrutiner.
 Det kan i øvrigt nævnes, at lægmændene efter lovforslagets § 1021, stk. 4,  

 ikke samtidig med hvervet som medlem af politiklagenævnet kan være medlem af  

 en kommunalbestyrelse, et amtsråd eller Folketinget.
Det i spørgsmålet beskrevne forslag indebærer derimod, at politisk valgte  

 kommunale repræsentanter skal deltage i sagsbehanldingen.
Om det er  

 hensigtsmæssigt, må bl.a. vurderes i lyset af, at kontrolorganerne - i  

 modsætning til lokalnævnene efter den gældende ordning - også skal  

 tilkendegive, hvorledes adfærdsklagesagerne efter kontrolorganets opfattelse  

 bør afgøres.
Det samme gælder efter lovforslaget i straffesager mod  

 politipersonale (som lokalnævnene ikke hidtil har deltaget i behandlingen  

 af), jf. den foreslåede § 1021 e, stk. 1.
 Et ændringsforslag, hvorefter politiklagenævnene erstattes som  

 kontrolorganer med lokalnævnene (ekskl. politiets repræsentanter og inkl. en  

 akvokat) kan i givet fald udformes således:
 Til § 1 1) Nr. 1 affattes således:
 »1. § 115, stk. 4, affattes således:
»Stk. 4. Ved behandlingen af de i § 1021 nævnte sager består  

 nævnet af de kommunale medlemmer samt et medlem udpeget af Advokatrådet  

 blandt advokater med kontor i en retskreds inden for politikredsens område,  

 som justitsministeren har antaget til at beskikkes som offentlige forsvarere  

 ved en byret inden for området.« 2) Nr. 2 affattes således:
 »2. § 115, stk. 6, affattes således:
»Stk. 6. Nævnets formand og næstformand vælges af og blandt  

 de kommunale medlemmer.« 3) Nr. 4 affattes således:
»4. I § 115 a, stk. 7, der bliver stk. 6, ophæves 2.  

 pkt.« 4) Overskriften til det under nr. 10 foreslåede kapitel  

 93 d affattes således:
 »Lokalnævnenes deltagelse i behandlingen af de i kapitel 93 b og  

 kapitel 93 c nævnte sager«.
 5) Den under nr. 10 foreslåede § 1021 affattes  

 således:
» § 1021. Lokalnævnet, jf. § 115, deltager i behandlingen af  

 de i kapitel 93 b og kapitel 93 c nævnte sager efter reglerne i dette  

 kapitel.« 6) I den under nr. 10 foreslåede affattelse af § 1021 a,  

 stk. 2, § 1021 b, stk. 1, 1. og 2. pkt., § 1021 c, stk. 1, § 1021 e,  

 stk. 1, og § 1021 f, stk. 1, ændres »Politiklagenævnet«  

 til: »Lokalnævnet«.
 7) I den under nr. 10 foreslåede affattelse af § 1021 a,  

 stk. 1, § 1021 b, stk. 2, § 1021 d, og § 1021 f, stk. 2, ændres  

 »politiklagenævnet« til: »lokalnævnet«.
 8) I den under nr. 10 foreslåede affattelse af § 1021 e,  

 stk. 2, ændres »politiklagenævnets« til:  

 »lokalnævnets«.
 9) Den under nr. 10 foreslåede § 1021 g affattes  

 således:
» 1021 g.
Justitsministeren kan fastsætte nærmere regler om  

 lokalnævnenes virksomhed efter dette kapitel, herunder om statsadvokaternes  

 samvirke med lokalnævnene.« Til § 2 10) Stk. 6 udgår.
 Det tilføjes, at jeg ikke kan støtte et sådant ændringsforslag.
