Betænkning afgivet af Erhvervs-, Vækst- og Eksportudvalget den 8. december 2011 Betænkning over Forslag til lov om ændring af lov om betalingstjenester og elektroniske penge (Fastsættelse af gebyrregler og regler for overvæltning ved brug af betalingsinstrumenter m.v.) [af erhvervs- og vækstministeren (Ole Sohn)] 1. Udvalgsarbejdet Lovforslaget blev fremsat den 9. november 2011 og var til 1. behandling den 15. november 2011. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring.
Den 9. november 2011 sendte erhvervs- og vækstministeren de indkomne høringssvar og et notat herom til udvalget.
Spørgsmål Udvalget har stillet 8 spørgsmål til erhvervs- og vækstministeren til skriftlig besvarelse, som denne har besvaret.
 2 af udvalgets spørgsmål til erhvervs- og vækstministeren og dennes svar herpå er optrykt som bilag 2 til betænkningen.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
Dansk Folkepartis medlemmer af udvalget har gennem den politiske proces omkring lovforslaget fulgt de mange spørgsmål, bidrag og kommentarer, som er fremkommet fra mange forskellige parter.
Dansk Folkeparti anerkender at hele situationen omkring elektroniske betalingskort uanset den endelige lovtekst fremstår ret uoverskuelig, såfremt man har forbrugervinklen som udgangspunkt.
I forbindelse med udvalgsbehandlingen har Dansk Folkeparti stillet 2 udvalgsspørgsmål til erhvervs- og vækstministeren.
Disse spørgsmål og ministerens svar herpå er optrykt i som bilag 2 til betænkningen.
Dansk Folkeparti anerkender, at lovforslaget samlet set er af det positive, og kan anbefale forslaget til vedtagelse ved 3. behandling.
Dette begrundes bl.a. med, at Konkurrence- og Forbrugerstyrelsen løbende fører tilsyn med, at der ikke udvikles en situation, hvor der anvendes urimelige priser og avancer i forbindelse med fastsættelse af gebyrer på betalingskort.
Samtidig har Forbrugerrådet anbefalet lovforslaget, hvilket taler for, at lovforslaget samlet set anses som værende til fordel for forbrugerne og dermed dem, som ejer et eller flere betalingskort.
 Et mindretal i udvalget (EL) indstiller lovforslaget til forkastelse ved 3. behandling.
Enhedslistens medlem af udvalget udtaler, at lovforslaget giver erhvervslivet mulighed for yderligere gebyrer på betalingskort.
Det er Enhedslisten imod, ligesom Enhedslisten er imod, at EU skal bestemme reglerne for gebyrer på betalingskort, der anvendes i Danmark.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Benny Engelbrecht (S) Jacob Bjerregaard (S) Jan Johansen (S) Mette Reissmann (S) Karin Gaardsted (S) fmd.
Trine Bramsen (S) Simon Kollerup (S) Andreas Steenberg (RV) Nadeem Farooq (RV) Camilla Hersom (RV) Marlene B.
Lorentzen (RV) Annette Vilhelmsen (SF) Steen Gade (SF) Frank Aaen (EL) Henning Hyllested (EL) Kim Andersen (V) Gitte Lillelund Bech (V) Anne-Mette Winther Christiansen (V) nfmd.
Preben Bang Henriksen (V) Torsten Schack Pedersen (V) Mads Rørvig (V) Hans Christian Schmidt (V) Hans Christian Thoning (V) Hans Kristian Skibby (DF) Dennis Flydtkjær (DF) Mette Hjermind Dencker (DF) Kim Christiansen (DF) Ole Birk Olesen (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 8 Oversigt over spørgsmål og svar vedrørende L 8 Bilag 2 2 af udvalgets spørgsmål til erhvervs- og vækstministeren og dennes svar herpå Spørgsmålene og svarene er optrykt efter ønske fra DF.
 Spørgsmål 3:
 Ministeren bedes beskrive mulighederne for at sikre en ligestillingsbestemmelse mellem forretningernes håndtering af egne kort og forretningernes gebyrer på internationale kreditkort  som Visa og MasterCard.
 Svar:
Jeg forstår spørgsmålet således, at mulighederne for at indføre en ligebehandlingsklausul ønskes beskrevet.
Den såkaldte ligebehandlingsklausul indebærer, at hvis forretninger overvælter gebyr på én type kreditkort, skal den overvælte gebyr på alle kreditkort.
Alternativt skal forretningen undlade at overvælte gebyrer på alle kreditkort.
En ligebehandlingsklausul kan ifølge EUs betalingstjenestedirektiv indføres, hvis den medvirker til at øge konkurrencen.
På det foreliggende grundlag er det Konkurrence- og Forbrugerstyrelsens umiddelbare vurdering, at en ligebehandlingsklausul ikke vil øge konkurrencen.
Tværtimod er der efter styrelsens vurdering en række forhold, som taler for ikke at indføre en ligebehandlingsklausul.
En ligebehandlingsklausul vil begrænse forretningers mulighed for selv at bestemme overvæltningen af gebyrer.
Forretningerne vil derfor have sværere ved at tilskynde kunderne til at vælge det kreditkort, som forretningen har størst gavn af at modtage.
Hvis forretningerne ikke vil acceptere den begrænsning, som en ligebehandlingsklausul kan medføre, kan de fravælge at modtage nogle typer kreditkort.
Herved vil forbrugernes valgmuligheder mellem forskellige betalingsmidler blive færre.
Derudover vil jeg henvise til mit svar på spørgsmål 1, hvor det påpeges, at detailhandlens egne betalingskort indebærer et konkurrencepres på de etablerede og traditionelle betalingssystemer.
Hvis vi fjerner forretningernes mulighed for selv at bestemme, på hvilke kort der overvæltes gebyrer, og hvor meget der overvæltes ved at indføre en ligebehandlingsklausul, vil konkurrencepresset på de etablerede betalingssystemer blive svækket.
 Spørgsmål 4:
Vil ministeren sikre en opfølgende evaluering af de nye gebyrregler og i givet fald hvornår? Svar:
 De nye regler vil først være fuldt implementeret den 1. januar 2012. Jeg mener, at det er nødvendigt at lade de nye regler virke i en periode, førend det kan vurderes, om der måtte være behov for at evaluere reglerne.
Jeg vil påpege, at Konkurrence- og Forbrugerstyrelsen løbende følger udviklingen på betalingskortmarkedet.
Blandt andet udarbejder styrelsen hvert andet år en rapport om betalingskortmarkedet, herunder om udviklingen i gebyrreglerne.
Jeg kan forestille mig, at styrelsen i denne rapport vil foretage en nærmere undersøgelse af udviklingen i brugen af betalingskortene som følge af regelændringerne, når reglerne har fået lov at virke i en periode.
 Jeg vil samtidig understrege, at Konkurrence- og Forbrugerstyrelsen løbende fører tilsyn med, at der ikke anvendes urimelige priser og avancer i forbindelse med fastsættelse af gebyrer på betalingskort.
