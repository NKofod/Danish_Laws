Betænkning afgivet af Udlændinge- og Integrationsudvalget den 28. februar 2017 Betænkning over Forslag til lov om ændring af udlændingeloven (Ændring som følge af forordning om den europæiske grænse- og kystvagt m.v.) [af udlændinge- og integrationsministeren (Inger Støjberg)]:
1. Udvalgsarbejdet Lovforslaget blev fremsat den 8. februar 2017 og var til 1. behandling den 10. februar 2017. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 30. januar 2017 dette udkast til udvalget, jf.
UUI alm. del  bilag 113. Den 8. februar 2017 sendte udlændinge- og integrationsministeren de indkomne høringssvar og et notat herom til udvalget.
Den 10. februar 2017 sendte ministeren supplerende høringssvar til udvalget.
Spørgsmål Udvalget har stillet 5 spørgsmål til udlændinge- og integrationsministeren til skriftlig besvarelse.
Ministeren har besvaret 4 af disse.
Udvalget forventer spørgsmål 3 endeligt besvaret inden 3. behandling.
2. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse uændret.
Enhedslistens medlemmer af udvalget finder det afgørende vigtigt, at tvangsmæssige udsendelser af udlændinge uden opholdstilladelse er undergivet en uafhængig kontrol.
Folketingets Ombudsmand har i forvejen denne kontrolfunktion i forhold til rent danske udsendelsesoperationer, og det ligger i naturlig forlængelse heraf, at Ombudsmanden også indgår som det danske bidrag i den gruppe af observatører, der monitorerer fælles Frontex-udsendelser.
Enhedslisten konstaterer ud fra svarene på de stillede spørgsmål, at en lang række forhold vedrørende offentlighedens indsigt i Ombudsmandens observationer og henstillinger samt andre landes myndigheders pligt til at følge Ombudsmandens henstillinger endnu er uafklarede.
Ud fra en samlet vurdering kan EL støtte lovforslaget.
 Et mindretal i udvalget (DF) indstiller lovforslaget til forkastelse ved 3. behandling.
Dansk Folkepartis medlemmer af udvalget ønsker ikke at give Ombudsmanden flere kompetencer på udlændingeområdet.
Det lægger lovforslaget op til.
Hvad angår forordningen som helhed, har Dansk Folkeparti ikke støttet mandatet til denne i Europaudvalget.
Forordningen er utilstrækkelig i forhold til at afskrække folk fra at søge mod Europas grænser.
Den risikerer at få den modsatte effekt, da der bliver større mulighed for at blive opsamlet og fragtet sikkert til Europa.
Derfor er det efter DF´s opfattelse helt centralt at fastholde medlemsstaternes ret til selv at vurdere, i hvor høj grad de nationale grænser skal beskyttes.
DF mener, at det suverænt bør være op til den enkelte nationalstat at vurdere, hvor meget eller hvor lidt dens grænser skal bevogtes.
Efter DFs opfattelse kan der på visse områder inden for udlændingepolitikken samarbejdes om forskellige tiltag, men helt grundlæggende er udlændingepolitikken et nationalt anliggende, ligesom grænsekontrollen bør være det.
Det ønsker vi at fastholde.
Det skal der ikke være tvivl om.
Her trækker forordningen og lovforslaget, som udmønter en del af forordningen, i den forkerte retning.
På den baggrund kan DF ikke støtte lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Morten Marinus (DF) Marcus Knuth (V) Britt Bager (V) Preben Bang Henriksen (V) Jakob Engel-Schmidt (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
