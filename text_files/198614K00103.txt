Nr BTL 103 Betænkning over Forslag til lov om tilskud til efteruddannelse inden for  

 jordbrugserhvervene   

 Nr L 103 1986-87, 1. samling Blad nr 351 Afgivet af landbrugs- og fiskeriudvalget Afgivet: 19861212 Udvalget har behandlet lovforslaget i en række møder og har i den forbindelse stillet spørgsmål til landbrugsministeren og til undervisningsministeren, som disse har besvaret dels skriftligt, dels i samråd.
En af disse besvarelser er optrykt som bilag til denne betænkning.
Udvalget har endvidere modtaget mundtlig og skriftlig henvendelse fra Kursusudvalgenes Landssammenslutning.
Der er af landbrugsministeren og af forskellige mindretal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (udvalget med undtagelse af Socialdemokratiets og Socialistisk Folkepartis medlemmer) lovforslaget til VEDTAGELSE med de af ministeren stillede ændringsforslag og det af flertallet tiltrådte ændringsforslag.
Et MINDRETAL (Socialdemokratiets medlemmer af udvalget) indstiller lovforslaget til VEDTAGELSE med de af mindretallet stillede eller tiltrådte ændringsforslag og vil under lovforslagets 2. behandling redegøre for sin stilling til det af mindretallet under nr. 3 stillede ændringsforslag.
Mindretallet ønsker desuden at udtale, at det støtter lovforslaget, da det er vigtigt at formidle den nyeste viden til jordbrugeren bl.a. på en sådan måde, at man inden for jordbrugserhvervene bliver i stand til at reducere forbruget af gødningsstoffer, bekæmpelsesmidler og energi, således at der på eön gang opnås en forbedring af jordbrugets egen økonomi, samfundsøkonomien og en mindre belastning af det ydre miljø.
Mindretallet finder det vigtigt, at alle grupper, både selvstændige og lønmodtagere, der arbejder inden for jordbrugserhvervene, er med i det koordinerende og planlæggende arbejde, og at alle får mulighed for en efteruddannelse.
Et ANDET MINDRETAL (Socialistisk Folkepartis medlemmer af udvalget) indstiller lovforslaget til VEDTAGELSE med de af landbrugsministeren og de af mindretallene stillede ændringsforslag.
ÆNDRINGSFORSLAG Til § 2 Af LANDBRUGSMINISTEREN tiltrådt af UDVALGET:
 1) Paragraffen affattes således:
»§ 2. Kursiststøtte kan ydes til ejere, forpagtere, bestyrere og brugere af jord- og skovbrugsbedrifter her i landet, til deres ægtefæller eller personer, der lever i ægteskabslignende samlivsforhold med dem, samt til andre, der har eller agter at søge beskæftigelse inden for jord- og skovbrugsområdet her i landet.« Til § 3 Af et MINDRETAL (S), tiltrådt af et FLERTAL (udvalget i øvrigt):
 2) I paragraffen indsættes som nyt stykke:
»Stk. 2. Tilskud kan ydes til deltagere i kursus, der har en varighed af mindst 3 sammenhængende undervisningsdage eller omfatter sammenlagt mindst 3 undervisningsdage med samme deltagerkreds.« Til § 5 Af et MINDRETAL (SF):
 3) Paragraffen udgår.
 Af LANDBRUGSMINISTEREN, tiltrådt af UDVALGET:
Til § 6 4) I paragraffen indsættes som nyt stykke:
»Stk. 2. Landbrugsministeren nedsætter et rådgivende udvalg til at bistå ved administrationen af loven.« Til § 8 5) Stk. 2 udgår.
BEMÆRKNINGER Til nr. 1 Ved ændringsforslaget tydeliggøres det, at det er en betingelse for at opnå kursiststøtte efter dette lovforslag, at den pågældende har eller agter at søge beskæftigelse på en jord- eller skovbrugsbedrift som ejer, bruger, medhjælper m.m.
En jordbrugsfaglig uddannelse vil således ikke i sig selv være tilstrækkeligt grundlag for at opnå støtte efter lovforslaget.
Til nr. 3 I lovforslagets bemærkninger (side 4) er kredsen af modtagere af dette særlige tilskud beskrevet ret snævert.
De eneste organisationer, der er nævnt, er De danske Landboforeninger, Danske Husmandsforeninger, Tolvmandsforeningerne, Dansk Erhvervsgartnerforening og Dansk Skovforening.
Socialistisk Folkeparti ønsker desuden, at efteruddannelsesstøtten først og fremmest går direkte til den enkelte landmand i stedet for at gå til organisationerne.
Til nr. 4 Udvalget vil blive sammensat af repræsentanter for de generelle landbrugs-, havebrugs- og skovbrugsorganisationer samt for arbejdsgiver- og arbejdstagerorganisationer.
Der henvises i øvrigt til besvarelsen af spørgsmål 15.
Til nr. 5 Ændringsforslaget bevirker, at tilskudsområdet i henhold til lov nr.
 29 af 3. februar 1960 om statstilskud til landbrugskursus m.m.
opretholdes uændret.
Spørgsmålet om en modernisering af denne lov, herunder en ajourføring af den i loven fastsatte beløbsramme, vil indgå i de videre overvejelser i den i forbindelse med det landbrugspolitiske strategioplæg nedsatte arbejdsgruppe om efteruddannelse.
GROVE (KF) fmd.
CARL MARTIN CHRISTENSEN (KF) COLLET (KF) RØNHOLT (KF) LENNART LARSON (V) SØNDERBY (V) STEFFENSEN (KRF) STEENHOLDT (GRØNL.) SVEND ANDERSEN (S) ARNE JENSEN (S) LOHMANN (S) HENNING NIELSEN (S) STAVAD (S) BJØRN WESTH (S) nfmd.
GADE (SF) JETTE WESTH (SF) LARSEN-LEDET (RV) Partierne CD, VS og FP havde ikke medlemmer i udvalget.
Bilag Et af udvalgets spørgsmål til landbrugsministeren og dennes svar herpå SPØRGSMÅL 15:
»Hvad er begrundelsen for, at det i det oprindelige lovudkast af august 1986 nævnte udvalg, jf. § 7, stk. 3, er udgået?» SVAR:
Helt generelt er jeg af den opfattelse, at vi her i landet efterhånden har fået alt for mange kommissioner, nævn, udvalg osv., og jeg har derfor umiddelbart stillet mig tvivlende overfor, om der var brug for et udvalg på dette område, hvor vi hidtil har klaret os uden.
På baggrund af de spørgsmål, der har været fremført fra udvalgets side finder jeg efter en fornyet overvejelse, at det vil være hensigtsmæssigt at nedsætte et sådant rådgivende udvalg.
TILLÆGSBETÆNKNING Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Skriftlige henvendelser er modtaget fra Danske Husmandsforeninger og De danske Landboforeninger.
 Der er af udvalget stillet ændringsforslag.
Herefter indstiller UDVALGET lovforslaget til VEDTAGELSE med det stillede ændringsforslag.
ÆNDRINGSFORSLAG Til § 3 Af UDVALGET:
 1) I STK. 2 ændres »3« til: »5« (2 steder).
GROVE (KF) fmd.
CARL MARTIN CHRISTENSEN (KF) COLLET (KF) RØNHOLT (KF) POVL BRØNDSTED (V) SØNDERBY (V) STEFFENSEN (KRF) STEENHOLDT (GRØNL.) SVEND ANDERSEN (S) ARNE JENSEN (S) LOHMANN (S) HENNING NIELSEN (S) STAVAD (S) BJØRN WESTH (S) nfmd.
GADE (SF) JETTE WESTH (SF) LARSEN-LEDET (RV) Partierne CD, VS og FP havde ikke medlemmer i udvalget.
