Bekendtgørelse om lukning og genåbning samt andre særlige restriktioner for skoler og uddannelsesinstitutioner m.v. i forbindelse med håndtering af covid-19 I medfør af § 22 i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med børne- og undervisningsministeren, kulturministeren, uddannelses- og forskningsministeren og udlændinge- og integrationsministeren, fastsættes:
Skoler og institutioner m.v. på Børne- og Undervisningsministeriets område § 1. Private og offentlige skoler og uddannelsesinstitutioner på Børne- og Undervisningsministeriets område skal holde lukket.
Dette gælder også for skolefritidsordninger, fritidshjem og klubtilbud m.v., der modtager elever, kursister eller deltagere fra sådanne private og offentlige skoler og uddannelsesinstitutioner.
 Stk. 2. En lukning efter stk. 1 indebærer, at skoler og institutioner m.v. ikke må modtage elever, kursister og deltagere til fysisk tilstedeværelse på skolen eller institutionen m.v., jf. dog §§ 2-4.
 § 2. En lukning efter § 1 omfatter ikke følgende elever, kursister og deltagere på skoler og institutioner m.v., jf. dog § 5:
 1) Elever i børnehaveklassen og på 1.-4. klassetrin i grundskoler.
 2) Elever, kursister og deltagere, når de deltager i prøver og eksamener ved fysisk tilstedeværelse på skolen eller institutionen.
 3) Elever på alle klassetrin i specialskoler og specialklasser efter folkeskoleloven, ungdomsskolens heltidsundervisning efter ungdomsskoleloven og andre lignende tilbud.
 4) Elever på 5.-10. klassetrin i grundskoler, hvis dette er begrundet i særlige sociale, pædagogiske eller behandlingsmæssige behov hos eleven, herunder begrundet i forholdene i hjemmet.
 5) Elever, kursister og deltagere på andre uddannelser end nævnt i nr. 4, hvis dette er begrundet i helt særlige sociale, pædagogiske eller behandlingsmæssige behov hos eleven, kursisten eller deltageren, herunder begrundet i forholdene i hjemmet.
 6) Børn, unge og andre elever, deltagere og kursister indskrevet på kostskoler, skolehjem og lignende, hvis forældre eller de pågældende selv har bopæl eller sædvanlig bolig i Grønland, på Færøerne eller i udlandet, hvis forholdene i hjemmet skønnes at nødvendiggøre, at barnet, den unge, eleven, deltageren eller kursisten ikke hjemsendes, eller hvis den pågældende ikke har et reelt alternativ til at opholde sig på kostskole m.v.
 7) Elever i ungdomsuddannelse for unge med særlige behov (STU).
 8) Unge, der deltager i Træningsskolens Arbejdsmarkedsuddannelser (TAMU).
 9) Personer, som er henvist til undervisning efter lov om specialundervisning for voksne, for hvem undervisning alene kan ske ved fysisk fremmøde.
 10) Deltagere i sundhedsfaglige uddannelser og kurser, herunder arbejdsmarkedsuddannelser, der kvalificerer til varetagelse af samfundskritiske funktioner, og som vurderes nødvendige for at opkvalificere medarbejdere til at indgå i det sundhedsfaglige beredskab til håndtering af covid-19.
 11) Deltagere i certifikatuddannelser samt følgende deltagere i arbejdsmarkedsuddannelser:
 a) Deltagere i arbejdsmarkedsuddannelser med myndighedskrav (branche- og myndighedscertifikat).
 b) Deltagere i arbejdsmarkedsuddannelser for ansatte i forsvaret, hvis væsentlige hensyn taler herfor.
 c) Deltagere i arbejdsmarkedsuddannelser, der er rettet mod at bidrage og kvalificere til professionel erhvervsrengøring, og som er omfattet fælles kompetencebeskrivelse nr. 2679 godkendt i medfør af lov om arbejdsmarkedsuddannelser m.v.
 d) Deltagere, der er i de sidste 6 måneder af uddannelser bestående af fast afgrænsede og partsaftalte forløb af minimum et års varighed med både praktik og udvalgte kurser efter lov om arbejdsmarkedsuddannelser m.v. (AMU-kontraktuddannelser) med henblik på beskæftigelse som betonmager, diamantskærer, maskinfører, murerarbejdsmand, nedriver, stilladsmontør eller vejasfaltør.
Stk. 2. Skoler og institutioner m.v. omfattet af § 1, stk. 1, må med henblik på at forebygge konkret mistrivsel gennemføre aktiviteter med samlet fysisk tilstedeværelse af en medarbejder og en eller flere elever, kursister eller deltagere.
Aktiviteterne skal foregå udendørs.
Det samlede antal deltagere må ikke overstige fem.
 Stk. 3. Efterskoler og frie fagskoler må ikke påbegynde kurser eller aktiviteter med optag af nye elever eller kursister, som har en planlagt varighed på mindre end 3 uger.
 § 3. En lukning efter § 1 omfatter ikke elever, kursister og deltagere på skoler og institutioner m.v. på Børne- og Undervisningsministeriets område, som er beliggende i de geografiske områder, der fremgår af bilag 1, jf. dog § 5.
 § 4. En lukning efter § 1 omfatter ikke følgende elever, kursister og deltagere på skoler og institutioner m.v., som er beliggende i de geografiske områder, der fremgår af bilag 2, jf. dog stk. 2 og § 5:
 1) Elever på 8. klassetrin på efterskoler.
 2) Elever på 9. klassetrin i grundskoler, i 10. klasse eller på 10. årgang, herunder ophold på kostafdeling.
 3) Elever på Forberedende Grunduddannelse (FGU), som ifølge deres uddannelsesplan forventes at afslutte uddannelsen inden 1. august 2021.
 4) Elever i 3. og 4.g på stx, hhx og htx og i 2., 3. og 4. hf, samt på internationale gymnasiale uddannelser, der forventes at afslutte deres gymnasiale uddannelse inden 1. august 2021, herunder ophold på kostafdeling.
 5) Erhvervsuddannelseselever, herunder ophold på kostafdeling:
 a) På grundforløbets 2. del.
 b) Der forventes at afslutte sidste del af deres hovedforløb inden 1. august 2021, herunder disses deltagelse i skolepraktik.
 c) Der forventes at afslutte deres studiekompetencegivende forløb (merkantil eux) inden 1. august 2021.
 6) Kursister og deltagere i Ordblindeundervisning (obu), Forberedende Voksenundervisning (FVU), Almen Voksenuddannelse (AVU), hf-enkeltfag, Gymnasiale Suppleringskurser (GSK), Gymnasiale Indslusningskurser (GIF) samt Supplerende Overbygningsforløb (SOF), hvis kurset eller forløbet forventes afsluttet inden 1. august 2021.
 7) Deltagere i arbejdsmarkedsuddannelser, der ikke er omfattet af § 2, stk. 1, nr. 10 og 11, hvis forløbet forventes afsluttet inden 1. august 2021.
Stk. 2. På skoler og institutioner m.v., der modtager elever, kursister og deltagere efter stk. 1, må den ugentlige tilstedeværelsesprocent for disse elever, kursister og deltagere på hver geografisk lokalitet af institutionerne ikke overstige 50 pct.
Hver elev, kursist og deltager, som er omfattet af stk. 1, kan undtages fra lukningen efter § 1 i fem sammenhængende undervisningsdage ad gangen, når der bortses fra weekender og helligdage, hvorefter eleven, kursisten og deltageren er omfattet af lukningen i fem sammenhængende undervisningsdage.
Reglerne i 1. og 2. pkt. finder ikke anvendelse for elever omfattet af stk. 1, nr. 1, for elever omfattet af stk. 1, nr. 2, som er indskrevet på en kostafdeling samt for elever omfattet af stk. 1, nr. 4 og 5, som er indskrevet på en kostafdeling for så vidt angår deres ophold på kostafdelingen.
 § 5. Det er en betingelse for fysisk fremmøde på en skole eller institution m.v., at følgende har ladet sig teste for covid-19, jf. stk. 2:
 1) Elever, kursister og deltagere, som er omfattet af § 2, stk. 1, nr. 5, 6 og 8-11, og som går på skoler og institutioner m.v., bortset fra grundskoler og 10.-klasseskoler, som er beliggende i de geografiske områder, der fremgår af bilag 1 og 2. Dette gælder dog ikke i forhold til den pågældendes ophold på kostafdeling.
 2) Elever, kursister og deltagere, som er omfattet af §§ 3 og 4, og som ikke går i grundskolen, herunder 10.-klasseskoler.
 3) Elever på efterskoler og frie fagskoler.
 4) Ansatte på skoler og institutioner m.v., der modtager elever, kursister og deltagere omfattet af nr. 1-3.
Stk. 2. En elev, kursist, deltager eller ansat skal kunne dokumentere, at vedkommende inden for de seneste 72 timer har opnået et negativt undersøgelsesresultat ved gennemførelse af enten antigen- eller PCR-test for covid-19 uden for skolen eller institutionen m.v., eller ved gennemførelse af antigentest for covid-19 på skolen eller institutionen m.v.
Ved antigentest forstås en test, der på kort tid viser, om der er immunkemisk påvisning af virusproteiner (antigener). Ved PCR-test forstås polymerase chain reaction-test.
 Stk. 3. Stk. 1 gælder ikke for elever, kursister, deltagere og ansatte, der:
1) af medicinske årsager ikke bør få foretaget en PCR- eller antigentest for covid-19, 2) som følge af en fysisk eller psykisk funktionsnedsættelse ikke bør få foretaget en PCR- eller antigentest for covid-19 eller 3) tidligere har været smittet med covid-19 inden for et nærmere bestemt tidsrum, i det omfang de kan fremvise dokumentation for et positivt undersøgelsesresultat, som er foretaget ved PCR- eller antigentest for covid-19, og som på fremvisningstidspunktet er mindst 14 dage og højst 12 uger gammelt.
 Stk. 4. Tidspunktet for undersøgelsen bestemmer, hvilken dag undersøgelsen er gennemført.
Stk. 5. Dokumentation for covid-19-testen kan foreligge både i papirformat og elektronisk.
Af dokumentationen for covid-19-testen skal følgende oplysninger fremgå:
 1) Den testede persons navn svarende til navnet på personens medbragte pas, kørekort, sundhedskort eller andet offentligt udstedt identitetskort.
 2) Tidspunktet for testtagningen.
 3) Resultatet af testen.
 Stk. 6. Det er en betingelse for, at skolen eller institutionen m.v. kan modtage en elev, kursist eller deltager, som er omfattet af stk. 1, at skolen eller institutionen mindst to gange ugentligt gennemfører kontrol af, at de elever, kursister og deltagere, der kan fremmøde fysisk, opfylder betingelsen i stk. 1, medmindre de er undtaget efter  stk. 3. Enhver fremmødt elev, kursist og deltager skal med henblik herpå til enhver tid og efter skolens eller institutionens anvisninger herom fremvise dokumentation for sin opfyldelse af betingelsen i stk. 1.
 § 6. Kommunalbestyrelsen i de kommuner, der er påbudt restriktioner for eller forbud mod adgangen til eller brugen af kommunale dagtilbud, skoler og andre uddannelsesinstitutioner og private alternativer beliggende i den pågældende kommune, etablerer nødpasning til børn, som er optaget i tilbud efter dagtilbudsloven, og elever, som er optaget i skoler og skolefritidsordninger efter folkeskoleloven, fritidshjem, klub- og fritidstilbud efter dagtilbudsloven samt skoler, skolefritidsordninger og klubtilbud efter lov om friskoler og private grundskoler m.v., som er omfattet af påbuddet.
Stk. 2. Private dagtilbud, private pasningsordninger, friskoler og private grundskoler i kommuner, omfattet af stk. 1, kan etablere nødpasning.
Stk. 4, 5 og 7 finder tilsvarende anvendelse.
 Stk. 3. Nødpasningen skal så vidt mulig foregå i vante rammer og i øvrigt understøtte børnenes trivsel og tryghed.
Stk. 4. Kommunalbestyrelsen i kommuner omfattet af stk. 1 fastsætter rammer for nødpasningen, herunder kriterierne for udvælgelse af børn og elever, der tilbydes nødpasning.
Rammerne offentliggøres på kommunens hjemmeside.
 Stk. 5. Kommunalbestyrelsens kriterier for tilbud om nødpasning skal omfatte:
 1) Børn og elever indskrevet i dagtilbud m.v., børnehaveklassen og 1.-4. klasse, hvis forældre er i beskæftigelse eller selvstændige erhvervsdrivende og enten ikke er hjemsendt eller varetager beskæftigelsen eller erhvervet hjemmefra.
 2) Børn og elever, der har særlige sociale, pædagogiske eller behandlingsmæssige behov, herunder begrundet i forholdene i hjemmet.
 Stk. 6. Kan kommunalbestyrelsen på grund af personale- eller kapacitetsmæssige udfordringer ikke stille det nødvendige antal pladser i nødpasning til rådighed, skal kommunalbestyrelsen prioritere børn og elever indskrevet i dagtilbud m.v., børnehaveklassen og 1.-4. klasse, hvis forældre varetager samfundskritiske funktioner som ansatte i f.eks. ældre- og sundhedssektoren, sociale tilbud, sikring af infrastruktur, politi, undervisning, pasning, den offentlige administration eller transport- og forsyningsvirksomheder, samt børn og elever omfattet af stk. 5, nr. 2.
Stk. 7. Tilbud under den kommunale forsyning efter dagtilbudsloven og skolefritidsordninger efter folkeskoleloven skal inden for de af kommunalbestyrelsen fastsatte rammer for nødpasning efter stk. 4 stå til rådighed for nødpasning af børn og elever indskrevet i eget tilbud samt børn og elever fra andre tilbud, hvis kommunen vurderer det nødvendigt.
Private tilbud står til rådighed for nødpasning af børn og elever, der er optaget i disse tilbud.
 Stk. 8. Kommunalbestyrelsen kan påbyde tilbud under den kommunale forsyning, folkeskoler, offentlige institutioner m.v. at modtage et nærmere bestemt antal børn og elever i nødpasning.
 § 7. I private og offentlige grundskoler, herunder 10.-klasseskoler, må undervisning på skolen alene gennemføres, hvis elever ikke blandes på tværs af klasser og klassetrin.
 Stk. 2. Stk. 1 finder ikke anvendelse for elever omfattet af § 2, stk. 1, nr. 3 og 4, samt elever omfattet af krav om sprogprøver, jf. folkeskoleloven § 11 a, hvis det vurderes, at eleven har særlige pædagogiske behov.
 Stk. 3. Stk. 1 finder ikke anvendelse for skoler med kosttilbud m.v., idet familiegrupperne dog så vidt muligt skal være udgangspunktet også for undervisningen.
 Stk. 4. Prøver, eksamener m.v. kan tilrettelægges med tværgående sammensætning, hvis sådanne almindeligvis tilrettelægges på denne måde, idet skolen dog skal bestræbe sig på, at prøver, eksamener m.v. så vidt muligt gennemføres uden tværgående sammensætning.
Folkehøjskoler og videregående uddannelsesinstitutioner på Uddannelses- og Forskningsministeriets og Kulturministeriets områder § 8. Folkehøjskoler skal holde lukket.
 Stk. 2. En lukning efter stk. 1 indebærer, at folkehøjskolen ikke må modtage elever og kursister til fysisk tilstedeværelse på folkehøjskolen, jf. dog stk. 3 og 4. Folkehøjskolen kan vælge at tilbyde fjernundervisning.
 Stk. 3. En lukning efter stk. 1 og 2 omfatter ikke folkehøjskoler, som er beliggende i de geografiske områder, der fremgår af bilag 1. Folkehøjskoler omfattet af 1. pkt. må ikke påbegynde kurser eller aktiviteter med optag af nye elever eller kursister, som har en planlagt varighed på mindre end 3 uger.
 Stk. 4. § 2, stk. 1, nr. 5 og 6, finder tilsvarende anvendelse for elever og kursister på folkehøjskoler.
 § 9. Videregående uddannelsesinstitutioner skal holde lukket.
 Stk. 2. En lukning efter stk. 1 indebærer, at uddannelsesinstitutionen ikke må modtage elever og studerende, men overgår til digital undervisning og eksamen uden fysisk fremmøde, jf. dog stk. 3 og 4, og § 10.
 Stk. 3. Uddannelsesinstitutionen kan, uanset stk. 1 og 2, tillade fysisk fremmøde for studerende på videregående uddannelser i forbindelse med eksamen, hvor omlægning til digital eksamen ikke er praktisk mulig, eller hvis fysisk fremmøde i andre helt særlige tilfælde vurderes nødvendigt, f.eks. i forbindelse med laboratorie-, klinik- og værkstedsundervisning, prøvesale m.v.
 Stk. 4. Uddannelsesinstitutionen kan, uanset stk. 1 og 2, tillade fysisk fremmøde for elever på ikke-videregående uddannelser i forbindelse med deltagelse i togter på Skoleskibet Danmark og Skoleskibet Georg Stage, såfremt det vurderes forsvarligt.
 Stk. 5. Ved fysisk fremmøde efter stk. 3 og 4, og § 10 skal uddannelsesinstitutionen sikre, at der er skærpet opmærksomhed på, at ingen møder op med symptomer på sygdom samt på håndhygiejne, rengøring, afstandskrav og brug af mundbind m.v. i fællesarealer.
 § 10. En lukning efter § 9 omfatter ikke:
 1) Elever på ikke-videregående uddannelser og studerende på videregående uddannelser på uddannelsesinstitutioner, som er beliggende i de geografiske områder, der fremgår af bilag 1, jf. dog § 11.
2) Afgangselever på ikke-videregående uddannelser på uddannelsesinstitutioner, som er beliggende i de geografiske områder, der fremgår af bilag 2, jf. dog § 11. På institutioner, der modtager elever efter 1. pkt., må den ugentlige tilstedeværelsesprocent for elever på hver geografisk lokalitet af institutionen ikke overstige 50 pct.
Reglen i 2. pkt. finder ikke anvendelse for elever, som er indskrevet på skolehjem og lignende for så vidt angår deres ophold på skolehjemmet.
 3) Elever på ikke-videregående uddannelser, når de deltager i prøver og eksamener ved fysisk tilstedeværelse på institutionen.
 4) Elever på ikke-videregående uddannelser indskrevet på skolehjem og lignende, hvis forældre eller de pågældende selv har bopæl eller sædvanlig bolig i Grønland, på Færøerne eller i udlandet, hvis forholdene i hjemmet skønnes at nødvendiggøre, at eleven ikke hjemsendes, eller hvis den pågældende ikke har et reelt alternativ til at opholde sig på skolehjem m.v.
§ 11. Det er en betingelse for, at elever, studerende, kursister og deltagere, som er omfattet af §§ 8 og 10, nr. 1 og 2, samt ansatte på skoler og institutioner m.v., der modtager disse elever, studerende, kursister og deltagere, fysisk kan fremmøde på en skole eller institution m.v., at eleven, den studerende, kursisten, deltageren eller den ansatte kan dokumentere, at vedkommende inden for de seneste 72 timer har opnået et negativt undersøgelsesresultat ved gennemførelse af enten antigen- eller PCR-test for covid-19 uden for skolen eller institutionen m.v., eller ved gennemførelse af antigentest for covid-19 på skolen eller institutionen m.v.
Ved antigentest forstås en test, der på kort tid viser, om der er immunkemisk påvisning af virusproteiner (antigener). Ved PCR-test forstås polymerase chain reaction-test.
 Stk. 2. Stk. 1 gælder ikke for elever, studerende, kursister, deltagere og ansatte, der:
1) af medicinske årsager ikke bør få foretaget en PCR- eller antigentest for covid-19, 2) som følge af en fysisk eller psykisk funktionsnedsættelse ikke bør få foretaget en PCR- eller antigentest for covid-19 eller 3) tidligere har været smittet med covid-19 inden for et nærmere bestemt tidsrum, i det omfang de kan fremvise dokumentation for et positivt undersøgelsesresultat, som er foretaget ved PCR- eller antigentest for covid-19, og som på fremvisningstidspunktet er mindst 14 dage og højst 12 uger gammelt.
 Stk. 3. Tidspunktet for undersøgelsen bestemmer, hvilken dag undersøgelsen er gennemført.
Stk. 4. Dokumentation for covid-19-testen kan foreligge både i papirformat og elektronisk.
Af dokumentationen for covid-19-testen skal følgende oplysninger fremgå:
 1) Den testede persons navn svarende til navnet på personens medbragte pas, kørekort, sundhedskort eller andet offentligt udstedt identitetskort.
 2) Tidspunktet for testtagningen.
 3) Resultatet af testen.
 Stk. 5. Det er en betingelse for, at skolen eller institutionen m.v. kan modtage en elev, studerende, kursist eller deltager, som er omfattet af §§ 8 og 10, nr. 1 og 2, at skolen eller institutionen m.v. mindst to gange ugentligt gennemfører kontrol af, at de elever, studerende, kursister og deltagere, der kan fremmøde fysisk, opfylder betingelsen i stk. 1, medmindre de pågældende er undtaget efter stk. 2. Enhver fremmødt elev, studerende, kursist og deltager skal med henblik herpå til enhver tid og efter skolens eller institutionens anvisninger herom fremvise dokumentation for sin opfyldelse af betingelsen i stk. 1.
Sprogcentre på Udlændinge- og Integrationsministeriets område § 12. Udbydere af danskuddannelse efter lov om danskuddannelse til voksne udlændinge m.fl. skal holde lukket.
Stk. 2. En lukning efter stk. 1 indebærer, at udbyderen ikke må modtage kursister til fysisk tilstedeværelse på skolen eller institutionen.
Den pågældende udbyder kan tilbyde fjernundervisning.
 Stk. 3. En lukning efter stk. 1 og 2 omfatter ikke udbydere af danskuddannelse efter lov om danskuddannelse til voksne udlændinge m.fl., som er beliggende i de geografiske områder, der fremgår af bilag 1 og 2.
 Stk. 4. På sprogcentre, der modtager kursister efter stk. 3, jf. bilag 2, må den ugentlige tilstedeværelsesprocent for kursister på hver geografisk lokalitet af sprogcenteret ikke overstige 50 pct.
 Stk. 5. På sprogcentre, der modtager kursister efter stk. 3, jf. bilag 2, gælder det i forhold til afholdelse af modultest og andre prøver i medfør af lov om danskuddannelse til voksne udlændinge m.fl., udlændingeloven eller lov om indfødsretsprøven af 2015, der afholdes af udbydere af danskuddannelse efter lov om danskuddannelse til voksne udlændinge  m.fl., som kræver fysisk fremmøde, at den ugentlige tilstedeværelsesprocent på hver geografisk lokalitet af sprogcenteret ikke må overstige 50 pct.
 Stk. 6. Prøver og eksamener på Udlændinge- og Integrationsministeriets område med fysisk fremmøde, herunder modultest og andre prøver i medfør af lov om danskuddannelse til voksne udlændinge m.fl., udlændingeloven eller lov om indfødsretsprøven af 2015, der afholdes af udbydere af danskuddannelse efter lov om danskuddannelse til voksne udlændinge m.fl., som er lukket, jf. stk. 1, aflyses.
§ 13. Det er en betingelse for, at kursister, som er omfattet af § 12, samt ansatte ved sprogcenteret, der modtager disse kursister, fysisk kan fremmøde på et sprogcenter, at kursisten eller den ansatte kan dokumentere, at vedkommende inden for de seneste 72 timer har opnået et negativt undersøgelsesresultat ved gennemførelse af enten antigen- eller PCR-test for covid-19 uden for sprogcenteret, eller ved gennemførelse af antigentest for covid-19 på sprogcenteret.
Ved antigentest forstås en test, der på kort tid viser, om der er immunkemisk påvisning af virusproteiner (antigener). Ved PCR-test forstås polymerase chain reaction-test.
 Stk. 2. Stk. 1 gælder ikke for kursister og ansatte, der:
1) af medicinske årsager ikke bør få foretaget en PCR- eller antigentest for covid-19, 2) som følge af en fysisk eller psykisk funktionsnedsættelse ikke bør få foretaget en PCR- eller antigentest for covid-19 eller 3) tidligere har været smittet med covid-19 inden for et nærmere bestemt tidsrum, i det omfang de kan fremvise dokumentation for et positivt undersøgelsesresultat, som er foretaget ved PCR- eller antigentest for covid-19, og som på fremvisningstidspunktet er mindst 14 dage og højst 12 uger gammelt.
 Stk. 3. Tidspunktet for undersøgelsen bestemmer, hvilken dag undersøgelsen er gennemført.
Stk. 4. Dokumentation for covid-19-testen kan foreligge både i papirformat og elektronisk.
Af dokumentationen for covid-19-testen skal følgende fremgå:
 1) Den testede persons navn svarende til navnet på personens medbragte pas, kørekort, sundhedskort eller andet offentligt udstedt identitetskort.
 2) Tidspunktet for testtagningen.
 3) Resultatet af testen.
 Stk. 5. Det er en betingelse for, at udbyderen af danskuddannelse efter lov om danskuddannelse til voksne udlændinge m.fl. kan modtage en kursist, som er omfattet af § 12, at udbyderen mindst to gange ugentligt gennemfører kontrol af, at de kursister, der kan fremmøde fysisk, opfylder betingelsen i stk. 1, medmindre de pågældende er undtaget efter stk. 2. Enhver fremmødt kursist skal med henblik herpå til enhver tid og efter udbyderens anvisninger herom fremvise dokumentation over for sin opfyldelse af betingelsen i stk. 1.
Fællesbestemmelser § 14. Kan der ikke fremvises dokumentation for en covid-19-test med et negativt testresultat, jf. §§ 5, 11 og 13, kan der ske bortvisning.
 § 15. Bekendtgørelse om genåbning af dagtilbud, skoler, institutioner m.v. i forbindelse med håndtering af Coronavirussygdom 2019 (covid-19) finder fortsat anvendelse for skoler og institutioner m.v., der modtager elever, studerende, kursister og deltagere omfattet af denne bekendtgørelse, og ved genåbningen af skoler og institutioner m.v., der er omfattet af §§ 1, 8, 9 og 12.
 § 16. Bekendtgørelsen træder i kraft den 28. februar 2021.
 Stk. 2. Bekendtgørelse nr. 2053 af 18. december 2020 om lukning og genåbning samt andre særlige restriktioner for skoler og uddannelsesinstitutioner m.v. i forbindelse med håndtering af covid-19 ophæves.
Sundhedsministeriet, den 27. februar 2021 Magnus Heunicke / Louise Filt Bilag 1 Geografiske områder, hvor skoler og uddannelsesinstitutioner m.v. ikke er lukket, jf. §§ 3, 8, 10 og 12 Bornholms Regionskommune, Christiansø og Frederiksø Bilag 2 Geografiske områder, hvor skoler og uddannelsesinstitutioner m.v. under visse betingelser ikke er lukket, jf. §§ 4, 10 og 12 Nordjylland: Brønderslev, Frederikshavn, Hjørring, Jammerbugt, Læsø, Mariagerfjord, Morsø, Rebild, Thisted, Vesthimmerland og Aalborg kommuner i Region Nordjylland.
 Vestjylland: Herning, Holstebro, Ikast-Brande, Lemvig, Ringkøbing-Skjern, Skive, Struer og Viborg kommuner i Region Midtjylland.
