 Den 31. marts 1956 er der i Moskva undertegnet følgende  

 luftfartsoverenskomst mellem Danmarks regering og De Socialistiske  

 Sovjetrepublikkers Unions regering:
 Danmarks regering og De Socialistiske Sovjetrepublikkers Unions regering,  

 som nærer ønske om at afslutte en luftfartsoverenskomst, har med henblik  

 herpå udpeget behørigt befuldmægtigede repræsentanter, der er kommet overens  

 om følgende:
 Artikel 1.
 Hver af de kontraherende parter tilstår den anden kontraherende part de i  

 bilag 1 til nærværende overenskomst angivne rettigheder med henblik på  

 beflyvning af de deri anførte luftruter (i det følgende betegnet som de  

 »aftalte ruter«).
 Artikel 2.
 1. Trafikken på de i bilag 1 til denne overenskomst  

 angivne ruter kan påbegyndes, så snart den kontraherende part, hvem de i  

 artikel 1 angivne rettigheder er tilstået, har udpeget et luftfartsselskab  

 til at beflyve disse ruter, og så snart den kontraherende part, som tilstår  

 rettighederne, har meddelt behørig tilladelse hertil,m hvilket skal ske  

 ufortøvet.
 2. Alle tekniske og kommercielle spørgsmål i  

 forbindelse med flyvningerne, herunder især fastsættelsen af fartplaner,  

 takster, proceduren for afregninger samt teknisk betjening af luftfartøjer på  

 jorden, skal afgøres i en mellem de udpegede luftfartsselskaber særlig  

 afsluttet overenskomst, som hvis det er nødvendigt, skal forelægges de  

 kontraherende parters kompetente luftfartsmyndigheder til godkendelse.
 3. Enhver af de kontraherende parter skal inden for  

 sit territorium foreskrive de flyveveje, som luftfartøjerne skal følge, samt  

 de punkter, hvor ind- og udflyvning skal finde sted.
 Artikel 3.
 Hver af de kontraherende parter forbeholder sig ret til midlertidigt at  

 ophæve eller tilbagekalde de i bilag 1 til nærværende overenskomst angivne  

 rettigheder, såfremt det ikke findes godtgjort, at den væsentlige del af  

 ejendomsretten til eller den faktiske kontrol med det af den anden  

 kontraherende part udpegede luftfartsselskab indehaves af den kontraherende  

 parts statsborgere eller organer, eller såfremt det udpegede luftfartsselskab  

 ikke overholder de i artikel 6 angivne love og bestemmelser eller ikke  

 opfylder de vilkår, på hvilke rettighederne er tilstået i henhold til denne  

 overenskomst.
 Artikel 4.
 1. For at sikre beflyvningen af de aftalte ruter skal  

 hver kontraherende part stille radiohjælpemidler, belysnings-, meteorologiske  

 og andre tjenester, som er nødvendige for disse flyvningers udførelse, til  

 rådighed for den anden parts luftfartøjer samt give den anden kontraherende  

 part oplysninger om disse hjælpemidler såvel som oplysninger om hoved- og  

 reservelufthaven, hvor landinger kan foretages, samt om flyveveje inden for  

 sit territorium.
 2. Spørgsmål i forbindelse med flyvesikkerheden samt  

 de kontraherende parters ansvar for flyvningernes udførelse behandles i bilag  

 2 til denne overenskomst og henhører under de kontraherende parters civile  

 luftfartsmyndigheders kompetence. Ændringer og rettelser i dette bilag kan  

 fremtidigt ske ved skriftlig aftale mellem de nævnte civile  

 luftfartsmyndigheder.
 3. Bilag 1 og de i tabel I og II i nævnte bilag  

 aftalte ruter kan ændres ved overenskomst mellem de kontraherende parter  

 under denne overenskomsts hele gyldighedsperiode.
 Artikel 5.
 1. Brændstof, smøreolie, reservedele og andet  

 materiel, som luftfartsselskaber udpeget af de kontraherende parter har  

 anskaffet eller anskaffer på den anden kontraherende parts territorium  

 udlukkende for eget trafikbehov, skal være fritaget for toldafgifter, skatter  

 og andre afgifter i det tidsrum, de opbevares på denne kontraherende parts  

 territorium.
 2. Luftfartøjer, som anvendes til beflyvning af de  

 aftalte ruter, samt forsyninger af brændstof, smøreolie, reservedele, udstyr  

 og forråd, som forefindes ombord i luftfartøjer tilhørende luftfartsselskaber  

 udpeget af den ene kontraherende part, skal på den anden kontraherende parts  

 territorium være fritaget for told-, inspektions- og andre afgifter og  

 skatter også i de tilfælde, hvor de forbruges af luftfartøjet under flyvning  

 over sidstnævnte parts territorium, dog med undtagelse af de tilfælde, hvor  

 de afhændes.
 Artikel 6.
 1. Hver af de kontraherende parters love og  

 bestemmelser vedrørende ankomst til eller afgang fra deres territorier for  

 luftfartøjer i international trafik eller vedrørende disse luftfartøjers  

 drift og navigering over deres territorier finder anvendelse på luftfartøjer  

 tilhørende det luftfartsselskab, som er udpeget af den anden kontraherende  

 part.
 2. Hver af de kontraherende parters love og  

 bestemmelser vedrørende passagerers, besætningers og gods' ankomst til eller  

 afgang fra deres territorier såsom bestemmelser vedrørende pas-, valuta- og  

 karantæneformaliteter finder anvendelse på passagerer, besætninger og gods,  

 der befordres med luftfartøjer tilhørende luftfartsselskaber udpeget af den  

 anden kontraherende part, ved deres ankomst til eller afgang fra den første  

 kontraherende parts territorium.
 Artikel 7.
 1. Luftfartøjer tilhørende et af den ene kontraherende  

 part udpeget luftfartsselskab skal ved flyvning over den anden kontraherende  

 parts territorium være udstyret med sit lands for internationale flyvninger  

 fastsatte identifikationsmærker, registreringsmærker, registreringsbeviser,  

 luftdygtighedsbeviser og andre af de kontraherende parters civile  

 luftfartsmyndigheder foreskrevne luftfartøjsdokumenter samt radiolicenser.  

 Piloter og øvrige besætningsmedlemmer skal være i besiddelse af de  

 foreskrevne certifikater.
 2. Samtlige ovenfor nævnte dokumenter, udstedt eller  

 godkendt af den ene kontraherende part, skal anses som gyldige på den anden  

 kontraherende parts territorium.
 Artikel 8.
 1. I tilfælde af nødlanding eller hvis noget hænder  

 luftfartøjer tilhørende den ene kontraherende part på den anden kontraherende  

 parts territorium, skal den part, på hvis territorium hændelsen er  

 indtruffet, straks underrette den anden part herom, træffe de fornødne  

 foranstaltninger med henblik på opklaringen af årsagerne til det indtrufne og  

 hurtigst muligt iværksætte hjælpeforanstaltninger for besætning og  

 passagerer, hvis de er kommet til skade ved det indtrufne, samt træffe  

 foranstaltninger til sikring af post, bagage og gods, der befinder sig ombord  

 i luftfartøjet.
 2. Den part, som forestår undersøgelsen af det  

 indtrufne, skal underrette den anden part om resultatet heraf, og den part,  

 som luftfartøjet tilhører, skal være berettiget til at udpege egne  

 observatører, der kan være til stede ved undersøgelsen af det indtrufne.
 Artikel 9.
1. Til varetagelse af opgaver i forbindelse med  

 trafikken samt luftfartøjernes betjening tilstår de kontraherende parter  

 gensidigt de luftfartsselskaber, der faktisk udfører trafikken på de aftalte  

 ruter, ret til at have repræsentanter samt medhjælpere til repræsentanterne i  

 de lufthavne, som omhandles i tabellerne I og II i denne overenskomsts bilag  

 1. De kontraherende parter skal på gensidighedsbasis tilstræbe at yde disse  

 repræsentanter og medhjælpere de lettelser, som er nødvendige for en effektiv  

 udførelse af deres opgaver.
Antallet af repræsentanter og medhjælpere skal  

 fastsættes i en brevveksling mellem de kontraherende parter.
 2. De i denne artikel nævnte repræsentanter og  

 medhjælpere samt besætningsmedlemmer, som gør tjeneste ombord i luftfartøjer  

 tilhørende luftfartsselskaber udpeget af en af de kontraherende parter, skal  

 være statsborgere i den pågældende kontraherende stat.
 Artikel 10.
 Nærværende overenskomst træder i kraft på datoen for dens undertegnelse og  

 skal være gyldig, indtil en af de kontraherende parter over for den anden  

 kontraherende part tilkendegiver ønsket om at opsige nærværende overenskomst.  

 I så fald bringes overenskomsten til ophør 12 måneder efter den dato, på  

 hvilken meddelelsen om opsigelsen overgives til den anden kontraherende part.
Udfærdiget i Moskva den 31. marts 1956 i de to eksemplarer på dansk og  

 russisk.
Begge tekster har samme gyldighed.
 For Danmarks Regering:
 (sign.) Alex Mørch.
 For De Socialistiske Sovjetrepublikkers Unions Regering:
 (sign.) S.F, Shavoronkov.
 Bilag 1.
 Bilag 1 til den under 31. marts 1956 mellem Danmarks Regering og De  

 Socialistiske Sovjetrepublikkers Unions afsluttede luftfartsoverenskomst.
 1. De Socialistiske Sovjetrepublikkers Unions regering  

 udpeger Generaldirektionen for Den Civile Luftflåde ved USSR's Ministerråd  

 (Aeroflot) til at beflyve de ruter, der er angivet i tabel I i dette bilag.
 2. Danmarks regering udpeger Det Danske  

 Luftfartsselskab A/S (DDL) til at beflyve de ruter, der er angivet i tabel II  

 i dette bilag.
 3. Under forudsætning af, at de i overenskomsten  

 angivne vilkår iagttages, skal det af Danmarks regering udpegede  

 luftfartsselskab på Unionens territorium være berettiget til i international  

 trafik at optage og afsætte passagerer, post og gods i de i tabel II angivne  

 lufthavne samt have ret til at anvende reservelufthavne og hjælpemidler til  

 flyvningernes gennemførelse på de aftalte ruter.
 4. Under forudsætning af, at de i overenskomsten  

 angivne vilkår iagttages, skal det af USSR's regering udpegede  

 luftfartsselskab på dansk territorium være berettiget til i international  

 trafik at optage og afsætte passagerer, post og gods i de i tabel I angivne  

 lufthavne samt have ret til at anvende reservelufthavne og hjælpemidler til  

 flyvningernes gennemførelse på de aftalte ruter.
 Aftalte ruter.
 Tabel I.
 For sovjetiske luftfartøjer:
 1. Riga - København v.v.
 2. Moskva - København v.v.
 Tabel II.
 For danske luftfartøjer:
 1. København - Riga v.v.
 2. København - Riga - Moskva v.v.
 Bilag 2.
 Bilag 2 til den under 31. marts 1956 mellem Danmarks Regering og De  

 Socialistiske Sovjetrepublikkers Unions Regering afsluttede  

 luftfartsoverenskomst.
 I overensstemmelse med artikel 4 i overenskomsten af 31. marts 1956 mellem  

 Danmarks regering og De Socialistiske Sovjetrepublikkers Unions Regering  

 forpligter Direktoratet for Luftfartsvæsenet og Generaldirektionen for Den  

 Civile Luftflåde ved USSR's Ministerråd sig til at følge nedenstående  

 bestemmelser.
 1. De for trafikkontrollen af luftfartøjers flyvninger  

 nødvendige oplysninger skal gives af vedkommende flyveledelse.
 2. Flyvebesætninger skal forsynes med skriftlige  

 rapporter og mundtlige oplysninger vedrørende vejrforholdene langs alle  

 ruterne samt med oplysninger om de for flyvningernes udførelse nødvendige  

 lufthavnes og navigationshjælpemidlers tilstand.
 3. Forinden afgangen er piloten pligtig til at  

 fremlægge en flyveplan til vedkommende flyveledelsesorgans godkendelse.
4. Flyvningen skal udføres i overensstemmelse med den  

 således godkendte flyveplan. Ændringer i denne flyveplan kan kun finde sted  

 efter tilladelse fra vedkommende flyveledelsesorgan, medmindre ekstraordinære  

 omstændigheder, som kræver ufortøvet handling, er opstået.
I så fald skal  

 vedkommende flyveledelsesorgan snarest muligt underrettes om ændringer i  

 flyveplanen.
5. Luftfartøjernes besætninger skal have fast vagt på  

 vedkommende flyveledelsesorgans sendefrekvens samt være beredt til at sende  

 på dette organs modtagerfrekvens.
Forbindelsen skal om muligt opretholdes med  

 radiotelefoni på russisk eller engelsk ved forbindelse med organer i  

 Sovjetunionen og på dansk eller engelsk ved forbindelse med organer i  

 Danmark.
Såfremt det viser sig umuligt at opretholde forbindelse med  

 radiotelefoni, skal radiotelegrafforbindelse anvendes i overensstemmelse med  

 den internationale Q-kode.
 6. Hvert af de af de kontraherende parter udpegede  

 luftfartsselskaber skal underrette vedkommende flyveledelsesorgan om  

 vejrminima i de respektive lufthavne, på hvilke landinger med deres  

 luftfartøjer er tilladt.
 7. Ekstraflyvninger med luftfartøjer tilhørende de af  

 hver af de kontraherende parter udpegede luftfartsselskaber kan udføres efter  

 forudgående anmeldelse fra vedkommende luftfartsselskab; sådan anmeldelse  

 skal ske mindst 24 timer før luftfartøjets start.
 8. For at muliggøre udveksling af de for flyvningernes  

 udførelse og for flyveledelsen nødvendige oplysninger skal direkte tovejs  

 radioforbindelse oprettes mellem terminallufthavnene på de aftalte ruter samt  

 mellem de mellemliggende landingspladser, som er beliggende på de aftalte  

 ruter på hver af de kontraherende parters territorier.
 Indtil andre egnede faste forbindelser er oprettet, kan fornævnte  

 radioforbindelse ligeledes anvendes til udveksling af sådan korrespondance  

 mellem luftfartsselskaberne, som har til formål at sikre regelmæssighed og  

 effektivitet på de flyveforbindelser, som oprettes ved overenskomst mellem de  

 kontraherende parter.
 9. Afgifter og andre former for betaling for  

 benyttelsen af de på hver af de kontraherende parters territorier beliggende  

 lufthavne, disses installationer og tekniske hjælpemidler skal opkræves hos  

 det af den anden kontraherende part udpegede luftfartsselskab i  

 overensstemmelse med officielt fastsatte og for dette territorium gældende  

 afgifter og tariffer.
 10. Afgifter og andre former for betaling for det af  

 den danske part udpegede luftsselskabs benyttelse af enhver på USSR's  

 territorium beliggende lufthavne, disses installationer og tekniske  

 hjælpemidler, må ikke overstige de afgifter og tariffer, som opkræves for  

 lignende tjenester på dansk territorium hos det af USSR udpegede  

 luftfartsselskab.
 11. Alle ændringer i nærværende bilag skal ske ved  

 skriftlig overenskomst mellem Direktoratet for Luftfartsvæsenet og  

 Generaldirektionen for Den Civile Luftflåde ved USSR's Ministerråd.
 Samtidig med overenskomstens undertegnelse er der blevet udvekslet  

 følgende noter:
 Moskva, den 31. marts 1956.
Hr. formand, I forbindelse med undertegnelsen i dag af en luftfartsoverenskomst mellem  

 Danmarks regering og USSR's regering har jeg den ære at meddele Dem:
 Det Danske Luftfartsselskab A/S (DDL), som af Danmarks regering er udpeget  

 til at beflyve de i bilag 1 til overenskomsten anførte ruter, samarbejder med  

 Det Norske Luftfartsselskab A/S (DNL) og Aktiebolaget Aerotransport (ABA)  

 under betegnelsen Scandinavian Airlines System (SAS), Scandinavian Airlines  

 System (SAS) er et konsortium, som - gennem en mellem de ovennævnte selskaber  

 den 8. februar 1951 afsluttet konsortialaftale, der er godkendt af Danmarks  

 regering - er bemyndiget til at indgå aftaler med og påtage sig forpligtelser  

 i forholdet til bl.a. andre luftfartsselskaber på Det Danske  

 Luftfartsselskabs A/S (DDL) vegne.
 Ifølge den norsk-sovjetiske og den svensk-sovjetiske luftfartsoverenskomst  

 af dags dato har norske og svenske civile luftfartøjer samme ret til at  

 udføre lufttrafik på sovjetisk territorium som danske civile luftfartøjer.
 På grundlag af ovenstående har jeg den ære at foreslå:
 1. Det Danske Luftfartsselskab A/S (DDL) skal ved  

 udførelsen af flyvninger på de aftalte rute have ret til også at anvende  

 luftfartøjer og besætninger tilhørende begge de andre selskaber, som indgår i  

 Scandinavian Airlines System (SAS).
 2. I det omfang Det Danske Luftfartsselskab A/S  

 anvender luftfartøjer og besætninger tilhørende disse selskaber, finder  

 bestemmelserne i ovennævnte dansk-sovjetiske luftfartsoverenskomst anvendelse  

 på disse luftfartøjer og besætninger, som om disse tilhørte Det Danske  

 Luftfartsselskab, og Det Danske Luftfartsselskab A/S og de kompetente danske  

 myndigheder påtager sig det fulde ansvar herfor i henhold til bestemmelserne  

 i ovennævnte overenskomst.
3. De i artikel 9 i ovennævnte luftfartsoverenskomster  

 omhandlede repræsentanter og medhjælpere indtil et antal af ialt 4 for Det  

 Danske Luftfartsselskab (DDL), Det Norske Luftfartsselskab A/S (DNL) og  

 Aktiebolaget Aerotransport (ABA) tilsammen samt 4 for Aeroflot kan udveksles  

 på samme måde som de i punkt 1 omhandlede luftfartøjsbesætninger.
Med den  

 anførte begrænsning har luftfartsselskaberne ret til efter gensidig  

 overenskomst at fordele nævnte antal repræsentanter på de i bilag 1 til  

 luftfartsoverenskomsterne anførte lufthavne.
 Såfremt De ikke finder noget ar erindre imod disse forslag, foreslår jeg,  

 at denne skrivelse og Deres svar skal udgøre en overenskomst mellem vore  

 regeringer om de pågældende spørgsmål.
 Modtag, hr. formand, udtrykket for min mest udmærkede højagtelse.
 Formand for den danske delegation.
 (sign.) Alex Mørch.
Hr.
Marskal S.F.
Shavoronkov, Formand for USSR's delegation.
 Moskva, den 31. marts 1956.
Hr, formand, Jeg har den ære at anerkende modtagelsen af Deres brev af dags dato, hvori  

 D har meddelt følgende:
 »Det Danske Luftfartsselskab A/S (DDL), som af Danmarks regering er  

 udpeget til at beflyve de i bilag 1 til overenskomsten anførte ruter,  

 samarbejder med Det Norske Luftfartsselskab A/S(DNL) og Aktiebolaget  

 Aerotransport (ABA) under betegnelsen Scandinavian Airlines System (SAS).  

 Scandinavian Airlines System (SAS) er et konsortium, som - gennem en mellem  

 de ovennævnte selskaber den 8. februar 1951 afsluttet konsortialaftale, der  

 er godkendt af Danmarks regering - er bemyndiget til at indgå aftaler med og  

 påtage sig forpligtelser i forholdet til bl.a. andre luftfartsselskaber på  

 Det Danske Luftfartsselskabs A/S (DDL) vegne.
 Ifølge den norsk-sovjetiske og den svensk-sovjetiske luftfartsoverenskomst  

 af dags dato har norske og svenske civile luftfartøjer samme ret til at  

 udføre lufttrafik på sovjetisk territorium som danske luftfartøjer«.
 På grundlag af foranstående har De foreslået:
 1. Det Danske Luftfartsselskab A/S (DDL) skal ved  

 udførelsen af flyvninger på de aftalte ruter have ret til også at anvende  

 luftfartøjer og besætninger tilhørende begge de andre selskaber, som indgår i  

 Scandinavian Airlines System (SAS).
 2. I det omfang Det Danske Luftfartsselskab A/S  

 anvender luftfartøjer og besætninger tilhørende disse selskaber, finder  

 bestemmelserne i ovennævnte dansk-sovjetiske luftfartsoverenskomst anvendelse  

 på disse luftfartøjer og besætninger, som om disse tilhørte Det Danske  

 Luftfartsselskab, og Det Danske Luftfartsselskab A/S og de kompetente danske  

 myndigheder påtager sig det fulde ansvar herfor i henhold til bestemmelserne  

 i ovennævnte overenskomst.
3. De i artikel 9 i ovennævnte luftfartsoverenskomster  

 omhandlede repræsentanter og medhjælpere indtil et antal af ialt 4 for Det  

 Danske Luftfartsselskab (DDL), Det Norske Luftfartsselskab A/S (DNL) og  

 Aktiebolaget Aerotransport (ABA) tilsammen samt 4 for Aeroflot kan udveksles  

 på samme måde som de i punkt 1 omhandlede luftfartøjsbesætninger.
Med den  

 anførte begrænsning har luftfartsselskaberne ret til efter gensidig  

 overenskomst at fordele nævnte antal repræsentanter på de i bilag 1 til  

 luftfartsoverenskomsterne anførte lufthavne'.
 I besvarelse heraf har jeg den ære at meddele Dem, at jeg intet finder at  

 erindre mod Deres forslag, og at jeg kan akceptere, at Deres brev og  

 nærværende svar skal udgøre en overenskomst mellem vore regeringer om de  

 pågældende spørgsmål.
 Modtag, hr. formand, udtrykket for min mest udmærkede højagtelse.
 Formand for USSR's delegation.
(sign.) S.F.
Shavoronkov.
Hans Excellence Ambassadør Alexis Mørch, Formand for den danske delegation.
 Udenrigsministeriet, den 10. juli 1956.
 Ernst Christiansen.
