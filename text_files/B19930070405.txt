 I medfør af § 8, stk. 3 og § 32, stk. 2, i lov nr. 453 af 30. juni 1993 om  

 omsætning af fast ejendom, fastsættes:
 § 1.  Det er en betingelse for udøvelse af virksomhed  

 som ejendomsformidler, at der foreligger en erklæring (garanti) fra en  

 tredjemand (garantistiller) om, at vedkommende som selvskyldner indestår for  

 opfyldelsen af ethvert pengekrav, en forbruger måtte få mod vedkommende  

 ejendomsformidler i anledning af dennes virksomhed som ejendomsformidler.
 Stk. 2.  Garantien skal afgives på en af Erhvervs- og  

 Selskabsstyrelsen udarbejdet formular.
 Stk. 3.  Garantien skal registreres hos Erhvervs- og  

 Selskabsstyrelsen.
 § 2.  Garantien skal efter sit indhold give enhver  

 forbruger et direkte krav mod garantistiller og må ikke være underkastet  

 andre begrænsninger end de efter denne bekendtgørelse tilladte.
 Stk. 2.  Garantien kan opdeles således, at krav på  

 betaling af betroede midler dækkes af en separat garanti.
 § 3.  Garantien skal dække krav, som vedrører forhold  

 udvist eller midler betroet fra og med den dato, garantien træder i kraft, og  

 indtil den bringes til ophør (garantiperioden).
Stk. 2.  I forhold til forbrugerne kan en registreret  

 garanti kun bringes til ophør eller begrænses ved registrering heraf i  

 Erhvervs- og Selskabsstyrelsen.
Sådan registrering sker på anmodning af  

 garantistiller med virkning fra en bestemt dato, som ikke kan indtræde  

 tidligere end en måned efter anmodningens modtagelse i Erhvervs- og  

 Selskabsstyrelsen.
Garantistiller kan dog forlange, at garantien bringes til  

 ophør dagen efter anmodningens modtagelse i Erhvervs- og Selskabsstyrelsen,  

 såfremt anmodningen er begrundet i ejendomsformidlerens svigagtige forhold.
§ 4.  Garantien kan begrænses således, at den ikke  

 dækker krav på betaling af betroede midler.
Det er en betingelse herfor, at  

 vedkommende ejendomsformidler er advokat med ret til udøvelse af  

 advokatvirksomhed efter retsplejeloven, eller at der foreligger en erklæring  

 fra vedkommende ejendomsformidler om, at formidleren ikke modtager betroede  

 midler, men foranlediger sådanne midler indsat i et pengeinstitut på en  

 særskilt konto, oprettet i den berettigede parts navn og behørigt  

 klausuleret.
Stk. 2.  Garantien kan begrænses således, at den kun  

 dækker krav på betaling af betroede midler inden for angivne beløbsmæssige  

 grænser.
Det er en betingelse herfor, at der foreligger en erklæring fra  

 vedkommende ejendomsformidler om, at formidleren ikke modtager betroede  

 midler i videre omfang, men foranlediger sådanne midler indsat i et  

 pengeinstitut på en særskilt konto, oprettet i den berettigede parts navn og  

 behørigt klausuleret.
 Stk. 3.  Ejendomsformidleren skal ved skiltning tydeligt  

 give oplysning om sådanne begrænsninger i garantien, som måtte være fastsat i  

 medfør af stk. 1 eller 2.
 § 5.  Garantien kan begrænses til at dække samtlige  

 krav, som vedrører forhold udvist eller midler betroet inden for hvert enkelt  

 år af garantiperioden, med mindst 1.000.000 kr. pr. registreret  

 ejendomsmægler eller beskikket advokat beskæftiget med ejendomsformidling i  

 vedkommende virksomhed.
 Stk. 2.  Foretages en opdeling af garantien som anført i  

 § 2, stk. 2, ændres beløbet i stk. 1 til 500.000 kr. for hver del.
 Stk. 3.  Begrænses garantien som anført i § 4, stk. 1,  

 ændres beløbet i stk. 1 til 500.000 kr.
 Stk. 4.  Beløbsgrænserne i stk. 1-3 reduceres ikke, selv  

 om garantien stilles for en kortere periode end et år.
 § 6.  Garantien kan begrænses således, at den kun  

 dækker krav, der rejses over for garantistiller senest 5 år efter, at  

 formidleren har afsluttet det opdrag, som udløser kravet.
 Stk. 2.  Fristen i stk. 1 suspenderes ved  

 retsforfølgning, herunder ved klagenævn omfattet af lov om  

 Forbrugerklagenævnet.
 § 7.  Garantistiller skal være et forsikringsselskab,  

 et pengeinstitut eller et andet finansielt institut, hvis garanti indebærer  

 en tilsvarende sikkerhed.
 Stk. 2.  Er garantien for den enkelte formidler  

 etableret som led i en kollektiv ordning omfattende flere formidlere, kan  

 garantistiller være en selvstændig fond eller forening, såfremt fondens eller  

 foreningens tilsagn er således afdækket, at der efter en konkret vurdering af  

 Erhvervs- og Selskabsstyrelsen findes til hver en tid at foreligge en  

 tilsvarende sikkerhed som efter stk. 1.
 § 8.  Erhvervs- og Selskabsstyrelsen kan godkende, at  

 der indtil udgangen af 1994 stilles sikkerhed for betroede midler som efter  

 de hidtil gældende regler.
 § 9.  Overtrædelse af bestemmelserne i § 4, stk. 1-3  

 straffes med bøde.
 § 10.  Bekendtgørelsen træder i kraft den 15.  

 september 1993.
