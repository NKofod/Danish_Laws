Skriftlig fremsættelse (24. oktober  

 2001) Justitsministeren (Frank Jensen):
 Herved tillader jeg mig for Folketinget at  

 fremsætte:
Forslag til lov om ændring af retsplejeloven.  

 (Udeblivelsesdomme i straffesager og pressens adgang til domsudskrifter  

 m.v.) (Lovforslag nr.
L 56).
Formålet med lovforslaget er at sikre en øget  

 anvendelse af udeblivelsesdomme i straffesager.
Med henblik herpå  

 foreslås en forhøjelse af grænsen for, hvor lange  

 fængselsstraffe det skal være muligt at idømme i  

 tilfælde, hvor den tiltalte ikke møder op til domsforhandlingen.  

 Efter forslaget skal det fremover være muligt at gennemføre en  

 domsforhandling og afsige dom, selv om tiltalte ikke er mødt frem,  

 når tiltalte ikke idømmes højere straf end ubetinget  

 fængsel i 3 måneder.
Efter de gældende regler i  

 retsplejelovens § 847, stk. 3, nr. 4, er grænsen ubetinget  

 fængsel i 30 dage.
Lovforslaget bygger på et forslag om  

 øget anvendelse af udeblivelsesdomme i straffesager og revision af  

 adhæsionsprocessen, som Dommerforeningen, Rigsadvokaten og  

 Advokatrådet afgav til Justitsministeriet den 25. januar 2001.
Lovforslaget indebærer endvidere, at der i  

 modsætning til hidtil vil kunne afsiges udeblivelsesdom efter § 847,  

 stk. 3, nr. 4, selv om tilsigelsen ikke er forkyndt for den tiltalte  

 personlig, hvis der er sket forkyndelse på anden lovlig vis   f.eks.  

 forkyndelse på bopælen for en person over 18 år, der  

 tilhører tiltaltes husstand.
Herved forøges muligheden for at  

 anvende udeblivelsesdomme i praksis.
Hvis tilsigelsen ikke er forkyndt for  

 den tiltalte personlig, skal dommen efterfølgende altid forkyndes  

 personlig.
Domfældte har herefter mulighed for at begære sagen  

 genoptaget, jf. nedenfor.
I overensstemmelse med de gældende regler skal  

 tiltalte altid have en forsvarer, som normalt vil være beskikket.
For  

 at sikre, at alle oplysninger, som kan bevirke et for tiltalte gunstigere  

 resultat, kan indgå i sagen, selv om tiltalte ikke er til stede og kan  

 afgive forklaring, foreslås det, at forsvareren   men ikke  

 anklagemyndigheden   får mulighed for at dokumentere den tiltaltes  

 forklaringer til politirapport (det vil sige oplæse og anvende dem som  

 bevis).
Forslaget indebærer desuden, at en person, der  

 dømmes som udebleven efter de foreslåede regler, får en  

 ubetinget adgang til at kræve sagen genoptaget.
Efter de gældende  

 regler kan en tiltalt, der dømmes som udebleven i medfør af §  

 847, stk. 3, nr. 4, alene få sagen genoptaget, hvis det  

 godtgøres, at tiltalte har haft lovligt forfald og ved denne  

 utilregnelige omstændigheder har været forhindret fra i tide at  

 anmelde dette, eller at stævningen ikke rettidigt er kommet til den  

 pågældendes kundskab.
Herudover skal den tiltalte efter forslaget  

 kunne anke dommen, hvis anken ikke omfatter bedømmelsen af beviserne  

 for tiltaltes skyld, og de almindelige betingelser for anke i øvrigt  

 er opfyldt.
En sådan anke, der i dag kræver  

 Procesbevillingsnævnets tilladelse, vil være et procesbesparende  

 alternativ til genoptagelse, hvis den tiltalte alene ønsker at  

 anfægte strafudmålingen.
 Lovforslaget indebærer endvidere, at det under en  

 genoptaget sag, vil være muligt at dokumentere de forklaringer, som  

 vidner mm. har afgivet under den første domsforhandling, hvis ingen af  

 parterne anmoder om fornyet afhøring.
 Formålet med lovforslaget er desuden at udvide  

 pressens adgang til aktindsigt i domsudskrifter mv. i både straffesager  

 og civile sager.
 Efter de gældende regler har pressen først  

 krav på aktindsigt i retsbøger, herunder dombøger,  

 når sagen er endt, det vil sige når fristen for at anke er  

 udløbet, uden at der er anket, eller hvis sagen ankes, når  

 ankeinstansen har truffet afgørelse.
Ofte vil det imidlertid være sådan, at  

 både civile domme og straffedomme har størst journalistisk  

 interesse umiddelbart efter domsafsigelsen, og ikke først efter  

 ankefristens udløb, eller efter at ankedommen er afsagt.  

 Retsbøger, der gengiver det, som er foregået i  

 retsmøderne, har ligeledes størst journalistisk interesse,  

 før sagen er endeligt afsluttet.
Hertil kommer, at journalister har  

 adgang til at overvære retsmøder og referere fra disse, mens  

 sagen verserer.
Lovforslaget ophæver begrænsningen om, at  

 pressen først har krav på aktindsigt i retsbøger og  

 domme, når sagen er endelig afsluttet. Ændringen indebærer,  

 at pressen i alle tilfælde får krav på udskrifter af domme,  

 så snart de er renskrevet. Ændringen indebærer ligeledes,  

 at pressen, mens sagen verserer, får krav på udskrift af  

 retsbøgerne, når de er renskrevet.
Samtidig afklares det med  

 lovforslaget, at det strafsanktionerede forbud mod at offentliggøre  

 udskrifter af retsbøger og domme gælder, uanset på hvilket  

 tidspunkt og under hvilke omstændigheder udskrifterne er udleveret til  

 pressen.
Udskrifterne må altså fortsat kun anvendes til  

 støtte for journalistisk og redaktionelt arbejde.
 Spørgsmålet om offentliggørelse af  

 domsudskrifter mv. har givet anledning til en del offentlig debat, hvor det  

 bl.a. er blevet anført, at domme bør kunne  

 offentliggøres, så det ikke kun er sagens parter og pressens  

 repræsentanter, der har adgang til dem.
 Offentliggørelse af domsudskrifter mv. rejser en  

 række spørgsmål af både praktisk og principiel  

 karakter, herunder f.eks. i forhold til anonymisering og tidsmæssige  

 grænser for opbevaring af navnlig straffedomme.
Justitsministeriet har på den baggrund anmodet  

 Retsplejerådet om, at rådet som led i de igangværende  

 overvejelser om en generel reform af den civile retspleje foretager en samlet  

 vurdering af reglerne om dokumentoffentlighed i både straffesager og  

 civile sager.
Vurderingen vil danne grundlag for regeringens overvejelser om  

 eventuelle yderligere lovændringer på området.
 Lovforslaget har endelig til formål at foretage  

 nogle mindre konsekvensrettelser i retsplejeloven.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til Det  

 Høje Tings velvillige behandling.
