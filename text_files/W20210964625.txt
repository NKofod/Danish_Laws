Arbejdsmiljøklagenævnet fastholdt strakpåbud om at sikre adgang til håndvask, hvor der arbejdes med epoxymaling (byggepladser) Resume Arbejdsmiljøklagenævnet vurderede, at de ansatte ikke arbejdede med epoxymaling ved arbejdsmetoder, der effektivt sikrede mod ulykker og sygdomme.
 Nævnet vurderede, at de ansatte skulle have adgang til håndvask med rindende, håndvarmt vand, og så vidt muligt i lokalet, hvor de udførte arbejde med epoxymaling.
Nævnet lagde vægt på, at der ikke var vand på beholderen til den transportable håndvask, som de ansatte havde opstillet i arbejdslokalet.
De havde derfor ikke mulighed for at vaske hænder, hvis de skulle komme i hudkontakt med epoxymaling.
 Epoxy er sundhedsskadeligt og kan ved hudkontakt forårsage alvorlig hudlidelse som eksem eller allergi, og det er derfor nødvendigt for at sikre et sundt arbejdsmiljø, at ansatte hurtigst muligt skal kunne vaske hænder, når de har arbejdet med epoxy.
 Det kunne ikke føre til et andet resultat, at virksomheden efterfølgende havde oplyst, at der var en håndvask inden for 37 meter, da nævnet skal vurdere Arbejdstilsynets påbud i forhold til, hvordan forholdene var på tilsynstidspunktet.
 Afgørelsen blev truffet af et enigt nævn.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
 I har klaget over Arbejdstilsynets afgørelse af den 15. marts 2021 om adgang til håndvask med rindende vand.
 Arbejdsmiljøklagenævnet har nu afgjort sagen på møde den 29. juni 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 15. marts 2021 med påbud til jer om straks at sikre, at der er adgang til håndvask med rindende, håndvarmt vand i lokalet hvor I arbejder med epoxymaling.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at jeres ansatte ved tilsynsbesøget den 10. marts 2021 på byggepladsen [adresse udeladt], ikke arbejdede med epoxymaling ved arbejdsmetoder, der effektivt sikrede mod ulykker og sygdomme.
 Nævnet vurderer, at jeres ansatte skal have adgang til håndvask med rindende, håndvarmt vand, og så vidt muligt i lokalet, hvor de udførte arbejde med epoxymaling.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøget den 10. marts 2021 konstaterede, at to af jeres ansatte udførte arbejde med epoxymaling på arbejdsstedet [adresse udeladt].
Nævnet lægger også vægt på, at der ikke var vand på beholderen til den transportable håndvask, som jeres ansatte havde opstillet i arbejdslokalet, hvor de arbejdede med epoxymaling.
Der kom derfor ikke vand ud af håndvasken, da jeres ansatte demonstrerede håndvasken for Arbejdstilsynet.
Jeres ansatte havde derfor ikke mulighed for at vaske hænder, hvis de skulle komme i hudkontakt med epoxymaling.
 Efter arbejde med epoxymaling, kan der være risiko for, at ansatte spreder epoxyrester utilsigtet på byggepladsen, hvis de ikke får vasket hænder.
 Epoxy er sundhedsskadeligt og kan ved hudkontakt forårsage alvorlig hudlidelse som eksem eller allergi, og det er derfor nødvendigt for at sikre et sundt arbejdsmiljø, at ansatte hurtigst muligt skal kunne vaske hænder, når de har arbejdet med epoxy.
 Nævnet er opmærksom på, at I har oplyst efter tilsynsbesøget, at der var en håndvask med rindende vand inden for 37 meter.
Det kan ikke føre til et andet resultat, da nævnet vurderer Arbejdstilsynets påbud i forhold til, hvordan forholdene var på tidspunktet for Arbejdstilsynets tilsynsbesøg.
På tilsynsbesøget var der ikke oplysninger om, at der var en håndvask med rindende vand.
Efter reglerne er der endvidere krav om, at håndvask så vidt muligt skal være placeret i arbejdslokalet, hvor der arbejdes med epoxy.
Ved tilsynsbesøget var det muligt at opstille en håndvask i lokalet, og der havde været rindende vand til de ansatte, hvis der havde været vand på beholderen.
Om reglerne Det følger af arbejdsmiljøloven, at stoffer og materialer med egenskaber, der kan være farlige for eller i øvrigt forringe sikkerhed eller sundhed, kun må anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
Det følger af reglerne om arbejde med stoffer og materialer, at arbejde med stoffer og materialer i alle led skal planlægges og tilrettelægges, så det kan udføres sikkerheds- og sundhedsmæssigt fuldt forsvarligt.
Risikoen for udsættelse for farlige stoffer og materialer skal fjernes eller reduceres til et minimum.
Arbejde med epoxyharpikser skal ske i overensstemmelse med de særlige krav i bilagene.
Det følger af bilag 3, at der på arbejdsstedet og så vidt muligt i selve arbejdslokalet, hvor der arbejdes med stofferne eller materialerne, skal være uhindret adgang til håndvask med rindende, håndvarmt vand.
Vandhanerne må ikke være håndbetjente.
Bemærkninger til Arbejdstilsynet Nævnet bemærker, at Arbejdstilsynet i afgørelsen af 15. marts 2021 ikke har henvist til § 3, bilag 3, punkt 8.2. i bekendtgørelse om arbejde med stoffer og materialer.
 Nævnet vurderer, at fejlen ikke er så væsentligt, at afgørelsen er ugyldig.
Det skyldes, at Arbejdstilsynet har anvendt bestemmelsen i afgørelsen af 15. marts 2021, da det bl.a. fremgår af strakspåbuddet, at I skal sikre, at jeres ansatte har adgang til rindende, håndvarmt vand.
Det fremgår endvidere klart af begrundelsen, hvilke forhold der lægger til grund for afgørelsen, og hvori I har overtrådt reglerne i arbejdsmiljøloven.
 Arbejdstilsynet har endvidere selv rettet op på fejlen i genvurderingen, og nævnet er nået til samme resultat som Arbejdstilsynet.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejde med stoffer og materialer  § 48, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
 § 3, nr. 3, jf. bilag 3, pkt. 8.2, i bekendtgørelse nr. 1793 af 18. december 2015 om arbejde med stoffer og materialer (kemiske agenser) Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1793 af 18. december 2015 om arbejde med stoffer og materialer (kemiske agenser) Kapitel 2 Almindelige bestemmelser §3. For visse stoffer og materialer er der i følgende bilag fastsat særlige krav:
1. bilag 1 om metallisk bly og dettes ionforbindelser, 2. bilag 2 om Pao Ferro/Santos Palisander, 1. 3.bilag 3 om epoxyharpikser og isocyanater, 3. bilag 4 om asfaltmaterialer.
Bilag 3 Arbejde med epoxyharpikser og isocyanater Bilag til bekendtgørelse nr. 1793 af 18. december 2015 om arbejde med stoffer og materialer (kemiske agenser) 8. Anvendelse og velfærdsforanstaltninger 8.2. På arbejdsstedet og så vidt muligt i selve arbejdslokalet, hvor der arbejdes med stofferne eller materialerne, skal der være uhindret adgang til håndvask med rindende, håndvarmt vand.
Vandhanerne må ikke være håndbetjente.
