Skriftlig fremsættelse (29. marts 2006) Kulturministeren  

  

 (Brian Mikkelsen):
 Herved tillader jeg mig for Folketinget at fremsætte:
Forslag til lov  

 om tilskud til distribution af dagblade (Lovforslag nr.
L 187).
Formålet med lovforslaget er at skabe grundlag for en ny  

 ordning for direkte støtte til udgivere til distribution af dagblade i  

 Danmark  

 til afløsning for den gældende bladtilskudsordning under Transport- og  

 Energiministeriet med støtte via Post Danmark.
Med forslaget etableres det  

 sidste led i en proces, der gennem de senere år har indebåret en række  

 ændringer af den gældende tilskudsordning.
 Regeringen ønsker fortsat at støtte udbredelsen af dagblade  

 i Danmark, idet dagblade bidrager til demokratisk debat, kulturel og  

 samfundsmæssig folkeoplysning.
Forslaget er udarbejdet på baggrund af Rapport om tilskud  

 til befordring af dagblade (Finansministeriet, nov. 2005), der foreslår  

 en  

 omfattende omlægning af den gældende tilskudsordning for dagblade.
Rapporten  

 blev udarbejdet af et udvalg bestående af repræsentanter for en række  

 ministerier  

 og den danske dagbladsbranche.
Lovforslaget følger i al væsentlighed  

 rapporten  

 og udmønter rapportens anbefalinger.
 Forslaget skal ses i sammenhæng med Lov om ændring af lov om  

 tilskud til visse periodiske blade og tidsskrifter (støtte til  

 dagbladslignende  

 publikationer), som Folketinget vedtog den 14. marts 2006. Forslaget er  

 udformet under hensyn til etablering af størst mulig overensstemmelse mellem  

 de  

 to støtteordninger for så vidt angår dagbladskriterier, indholdskrav m.v.
Med lovforslaget oprettes en pulje under Kulturministeriet  

 på 323 mio. kr., der svarer til det statslige tilskud i 2004 under den  

 gældende  

 bladtilskudsordning med støtte via Post Danmark.
Støtten vil blive ydet  

 direkte  

 til udgiveren, som maksimalt kan få dækket 85 pct. af de samlede  

 distributionsudgifter.
Den foreslåede omlægning vil medføre en væsentlig  

 omfordeling mellem tilskudsmodtagerne i forhold til den gældende  

 tilskudsordning, og for at tage højde for dette foreslås det, at der  

 etableres  

 3 forskellige støtteordninger: En hovedordning, en permanent  

 supplementsordning  

 og en 5-årig overgangsordning.
Af de i alt 323 mio. kr. til formålet, der  

 foreslås afsat som en rammebevilling, er det hensigten, at 278 mio. kr. i det  

 første  

 tilskudsår  

 afsættes til hovedordningen, der  

 omfatter alle dagblade, som opfylder lovens almindelige tilskudskriterier.  

 Der  

 reserveres herudover 15 mio. kr. årligt til supplementsordningen, der  

 omfatter  

 dagblade, der permanent er i en økonomisk presset situation, men som spiller  

 en  

 væsentlig rolle for mangfoldigheden i dagbladsudbuddet.
Endvidere er det  

 hensigten,  

 at der i første  

 tilskudsår  

 reserveres 30 mio. kr. til  

 overgangsordningen, som aftrappes lineært i overgangsårene, til blade, som  

 rammes særligt hårdt af omlægningen.
Det foreslås, at Kulturministeren nedsætter et sagkyndigt  

 fordelingsudvalg med bl.a. repræsentanter for berørte faglige kredse, der  

 træffer afgørelse om støttetildeling.
Fordelingsudvalget har efter forslaget  

 den endelige administrative afgørelse.
 Idet jeg i øvrigt henviser til lovforslaget med  

 bemærkninger, anbefaler jeg forslaget til Folketingets velvillige behandling.
