Skriftlig fremsættelse (2. december  

 1998) Skatteministeren Herved tillader jeg mig for Folketinget at  

 fremsætte:
 Forslag til lov om ændring af lov om afgift af  

 affald og råstoffer (Afgiftsforhøjelse).
(Lovforslag nr.
L 123).
 Efter forslaget forhøjes affaldsafgiften med i  

 gennemsnit 60 kr. pr. ton fra den 1. januar 1999. Forslaget indgår som  

 et led i aftalen om Finansloven for 1999 mellem regeringen, Venstre, Det  

 Konservative Folkeparti, Centrum-Demokraterne og Kristeligt Folkeparti  og  

 som en del af opfølgningen af aftalen om Vandmiljøplan II,  

 herunder regeringens aftale med Socialistisk Folkeparti om yderligere  

 satsning på økologisk jordbrug.
 Ved forhøjelsen skaffes der finansiering til  

 udgifterne vedrørende yderligere satsning på økologisk  

 jordbrug samtidig med, at statens finanser ikke netto forringes, selv om  

 regeringens forslag om besparelser på landbrugets konsulentordninger  

 ikke gennemføres som ellers foreslået.
Forhøjelserne af afgifterne på deponering og  

 forbrænding af affald skal imidlertid også  tilskynde til en  

 højere grad af genanvendelse samt til at reducere den samlede  

 mængde affald i overensstemmelse med regeringens målsætning  

 for affaldshåndtering.
Den samlede mængde af afgiftspligtigt  

 affald skønnes at falde med henved 5 pct.
Det foreslås, at satsen for affald, der afleveres  

 til deponering, stiger med 40 kr. pr. ton  fra 335 kr. pr. ton til 375 kr.  

 pr. ton.
For restprodukter fra kraftværker baseret på fossile  

 brændsler eller biomasse, hvor den gældende afgift er på  

 210 kr. pr. ton, foreslås satsen forhøjet med 165 kr. pr. ton  

 til samme 375 kr. pr. ton.
Hermed bliver der samme sats for alt affald til  

 deponering.
 Afgiften af affald, der afleveres til forbrænding  

 til elproduktion eller til samproduktion af elektricitet og varme, som er  

 på 210 kr. pr. ton,  foreslås forhøjet med 70 kr. pr. ton  

 til 280 kr. pr. ton, mens afgiften af affald, der afleveres til anden  

 forbrænding, foreslås forhøjet ligeledes med 70 kr. pr.  

 ton fra 260 kr. pr. ton  til 330 kr. pr. ton.
 De foreslåede forhøjelser vil give samme  

 provenu som en forhøjelse af alle satser med 60 kr. pr. ton.
Efter forslaget forhøjes afgiften på affald  

 til forbrænding mere end afgiften på affald til deponering,  

 hvilket skal ses på baggrund af, at Miljø- og Energiministeriet  

 har fundet, at dette vil give en større stigning i genanvendelse.  

 Brændbart affald må ikke længere deponeres, og det  

 vurderes, at der er større  muligheder for genanvendelse af dele af  

 det brændbare affald end for genanvendelse af dele af det ikke  

 brændbare affald.
Der bør dog fortsat være en passende  

 forskel i afgiftssatserne afspejlende den miljømæssige  

 prioritering mellem affald til deponering og affald til  

 forbrænding.
 For restprodukter fra kraftværker baseret på  

 fossile brændsler eller biomasse (slagger og aske mv.) til deponering,  

 vurderer Miljø- og Energiministeriet, at der fortsat er  

 væsentlige muligheder for genanvendelse, og det er derfor  

 foreslået, at satsen herfor stiger noget mere end for de andre  

 affaldstyper, dvs. til samme niveau som for andet affald til deponering.
Med udgangspunkt i de nuværende affaldsmængder  

 og under antagelse af, at forhøjelserne vil reducere  

 affaldsmængderne med henved 5 pct., kan helårsprovenugevinsten  

 beregnes til  at være ca. 210 mill. kr. (ekskl. moms), svarende til 260  

 mill. kr. inkl. moms.
Finansårsvirkningen for 1999 er ca. 155 mill. kr.  

 (ekskl. moms), svarende til ca. 190 mill. kr. inkl. moms.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale forslaget til Tingets  

 hurtige og velvillige behandling.
