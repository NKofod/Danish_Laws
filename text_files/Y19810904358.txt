 Forbrugerombudsmanden opnåede efter forhandling med Søsportens  

 Brancheforening enighed om, udarbejdelse af en standardslutseddel.
Der fastsattes blandt andet regler for anvendelse af et force  

 majeure-forbehold, ligesom købelovens § 75 vedrørende forsinkelse blev  

 indarbejdet.
Derudover blev der fastsat bestemmelser vedrørende mangler,  

 risikoens overgang og fortrydelsesret.
 Standardkontrakter ved køb af lystbåde.
 Efter forhandling med Søsportens Brancheforening er der opnået enighed med  

 foreningen om udarbejdelsen af bl.a. en ny standardslutseddel til brug ved  

 køb af lystbåde.
 Under forhandlingerne opnåedes enighed om følgende ændringer af  

salgsslutsedlen :
 1. Slutsedlen indeholdt tidligere følgende force majeure-forbehold:
 »Såfremt levering af det købte forsinkes på grund af krig, jordskælv,  

 strejke, lockout eller anden uden for sælgerens råden værende hindring, som  

 forsinket transport, utilstrækkelig levering, forlænges leveringsfristen med  

 30 dage, og køberen kan ikke gøre krav på nogen erstatning, men er pligtig at  

 modtage det købte, medmindre han har betinget sig levering nøjagtig til  

 bestemt tid«.
 Brancheforeningen kunne tiltræde, at de force majeure-grunde, som sælgeren  

 kan påberåde sig i tilfælde af forsinkelse med leveringen, indskrænkes til  

 kun at omfatte krig, jordskælv, strejke, lockout eller anden lignende årsag  

 uden for sælgerens rådighed.
 Endvidere tiltrådte foreningen FO's henstilling om, at indholdet af  

 købelovens § 75 citeres i selve bestemmelsen om forsinkelse med leveringen,  

 således at det tydeligt fremgår, at køberen, når leveringstiden er udskudt,  

 kan hæve købet, hvis sælgeren ikke efter påkrav leverer det købte inden  

 udløbet af en af køberen fastsat rimelig frist eller inden rimelig tid.
 2. For så vidt angår sælgers ansvar for mangler, blev det i den tidligere  

 anvendte salgsslutseddel anført, at sælger var ansvarlig for nye  

 salggenstande i henhold til købelovens almindelige bestemmelser, og at brugte  

 fartøjer eller andre brugte genstande blev solgt, hvis ikke andet  

 udtrykkeligt var aftalt, som genstandene var og forefandtes og som beset.
 I den nye købekontrakt henvises der for nye fartøjer til købelovens  

 regler, og for brugte fartøjer anføres det, at disse sælges som beset, dog  

 således at køberen kan gøre mangelsbeføjelser gældende i henhold til  

 købelovens § 77.
 3. Salgsslutsedlen indeholdt tidligere en bestemmelse om, at køberen var  

 forpligtet til at modtage det købte inden 6 dage efter, at det af sælgeren  

 var meldt færdig til aflevering, ligesom køberen inden afleveringen var  

 pligtig at give de fornødne underskrifter på købekontrakten og  

 forsikringsbegæringen.
 Dersom køberen undlod dette, var sælgeren berettiget til at hæve handelen  

 og kræve erstatning.
 Brancheforeningen tiltrådte, at bestemmelsen udgår, således at forholdet  

 reguleres af købelovens almindelige regler, jfr. herved købelovens §§ 28-37.
 4. I den tidligere salgsslutseddel skete salget under forbehold af  

 sælgerfirmaets godkendelse, idet salgsslutsedlen indeholdt følgende  

 bestemmelse:
»Hvis denne slutseddel underskrives uden for sælgerens (firmaets)  

 bopæl/forretningssted, og den, der underskriver slutedlen for sælgeren  

 (firmaet), er repræsentant, rejsende eller lignende for dette og således uden  

 fuldmagt til straks at afslutte endelig handel, forbeholder sælgeren  

 (firmaet) sig ret til inden for et tidsrum af --- hverdage fra slutsedlens  

 underskrift at annullere aftalen.
Er den skraverede rubrik ikke udfyldt, er  

 fristen 5 hverdage«.
Efter FO's opfattelse burde der også gives køberen en tilsvarende adgang  

 til at annullere aftalen, således at parterne stilles lige på dette punkt.
Da  

 bestemmelsen i den hidtidige udformning måtte anses for at være i strid med  

 god markedsføringsskik, foreslog FO, at bestemmelsen udgik, hvilket  

 brancheforeningen tiltrådte.
 (* 1) Offentliggjort i Forbrugerombudsmandens Årsberetning 1979-1980, side  

 33.
