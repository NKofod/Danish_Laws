Nr BSF 124 Forslag til folketingsbeslutning om lægers og patienters retstilling  

 vedrørende behandling af patienter, som ikke ønsker udsigtsløs  

 livsforlængende behandling Fremsat af Ole Espersen (S) Joanna Rønn (S) Erik B.
Smith (S) Bernhard  

 Baunsgaard (RV) den 11. marts 1986 Folketinget henstiller til regeringen at nedsætte en arbejdsgruppe med henblik på at skabe en klarere retstilstand for behandling/ ikke-behandling af patienter med håbløse sygdomme, så menneskers ret til en naturlig og værdig død sikres.
BEMÆRKNINGER TIL FORSLAGET Igennem en årrække har der været bestræbelser i gang for at afklare den komplicerede retstilstand omkring behandling eller ikke-behandling af patienter i terminalfasen, dvs. når udsigten til helbredelse eller fortsættelse af liv under acceptable vilkår ikke længere er til stede.
Landsforeningen Mit Livstestamente har igennem adskillige år arbejdet herpå, i de seneste par år i enighed med Den almindelige danske Lægeforening.
Landsforeningen fremsatte i sin tid opfordringer til den tidligere regering, som indstillede, at man søgte at opnå enighed med Den almindelige danske Lægeforening, bl.a. fordi man fandt, at problemerne var komplicerede, og at det især var væsentligt at have lægestandens indforståelse med et resultat.
Den almindelige danske Lægeforening og Landsforeningen Mit Livstestamente er nu enedes om et sådant fælles ønske, og det er forslagsstillernes opfattelse, at ønsket snarest bør imødekommes.
I overensstemmelse med de to foreningers ønske foreslår forslagsstillerne følgende kommissorium for arbejdsgruppen:
1. At undersøge behovet for gennemførelse af regler ved lov eller på anden måde, der fastslår, at en læge ikke handler ulovligt, når vedkommende beslutter at standse eller undlader at påbegynde en behandling, der er nytteløs, og som alene tilsigter at udskyde en naturlig afslutning på livet.
2. At overveje, hvorledes patientens retsstilling i den omhandlede situation bør være, herunder specielt om patientens ønsker med hensyn til behandling, respektive standsning eller ikke-påbegyndelse af behandling, bør respekteres af lægen.
I denne forbindelse bør det overvejes, om patienten har ret til, efter eller uden opfordring til lægen, at blive orienteret om sygdommens karakter, behandlingsmulighederne og konsekvenserne af behandling/ ikke-behandling.
3. At overveje, om en døende patient, hvis tilstand udelukker mulighed for tilkendegivelse af ønsker, har krav på, at et tidligere udtrykkeligt fremsat ønske f.eks. i form af et livstestamente skal respekteres af lægen.
4. At overveje, hvilke krav med hensyn til form, indhold, registrering, tilbagekaldelse m.v. der bør stilles for, at et livstestamente eventuelt kan tillægges nævnte retlige eller faktiske betydning.
I denne forbindelse bør det undersøges, hvorledes det kan sikres, at tilstedeværelsen af et livstestamente kommer til den behandlende læges kundskab.
5. At overveje, om det i forbindelse med en eventuel fastlæggelse af retsregler vedrørende punkt 1 og 2 bør tilkendegives, at forlængelse af liv ikke er en absolut værdi i sig selv, men at lægens virke skal tilgodese patientens interesse under hensyntagen til en tålelig livskvalitet og patientens egne ønsker med hensyn til forlængelse af livet i den terminale fase.
I denne forbindelse bør overvejes, i hvilket omfang og under hvilke betingelser patienten bør behandles med smertestillende midler i tilfælde, hvor dette kan medføre en fremskyndelse af dødstidspunktet.
6. At fremsende eventuelle forslag som følge af de ovennævnte undersøgelser og overvejelser til indenrigsministeren.
Indenrigsministeren har afslået at imødekomme ønsket om nedsættelse af en arbejdsgruppe som den foreslåede ud fra den betragtning, at det må være rigtigst at afvente resultatet af udvalgsarbejdet vedrørende hjernedøden som dødskriterium og den debat, dette vil rejse.
Det er forslagsstillernes opfattelse, at spørgsmålet om fastlæggelse af dødskriterier ikke har en sådan sammenhæng med det her rejste problem, at en sammenkædning er nødvendig eller rimelig.
Uanset hvilke dødskriterier man vil nå frem til, vil dette være uden betydning for forudgående terminalfase.
Som bilag vedlægges afskrift af Den almindelige danske Lægeforenings og Landsforeningen Mit Livstestamentes fælles henvendelse af 26.
november 1984 til justitsministeren (bilag 1), indenrigsministerens svar af 11. juni 1985 (bilag 2) samt de to foreningers fornyede fælles henvendelse af 8. juli 1985 (bilag 3).
Bilag 1 Afskrift af brev til justitsminister Erik Ninn-Hansen, dateret 26.
november 1984 Landsforeningen Mit Livstestamente har siden sin stiftelse i 1976 haft en omfattende korrespondance og mødevirksomhed med såvel lægeforeningen som justitsministeriet, rigsadvokaten, indenrigsministeriet og sundhedsstyrelsen med henblik på at få indført en retstilstand, der sikrer menneskets ret til en værdig død i situationer, hvor alle behandlingsmuligheder må anses for udtømt.
Det har i dette øjemed været et af landsforeningens hovedformål at få anerkendt de såkaldte livstestamenter som retligt forpligtende for de behandlende læger.
Under lægeforeningens mødevirksomhed og korrespondance med landsforeningen er man blevet orienteret om, at justitsminister Ole Espersen ved et møde med Landsforeningen Mit Livstestamente den 29. april 1982 skal have meddelt, at der under forudsætning af lægeforeningens positive medvirken ville kunne påregnes nedsat en arbejdsgruppe med den opgave at undersøge mulighederne for retlig regulering af de problemer, som den teknologiske udvikling har medført for læger og patienter i relation til spørgsmålet om, i hvilket omfang lægen skal respektere et tidligere tilkendegivet ønske fra patienten om ikke at påbegynde behandling eller at ophøre med behandling i situationer, hvor alle behandlingsmuligheder er udtømt.
I denne anledning skal man meddele, at lægeforeningen og landsforeningen har udarbejdet vedlagte kommissorium for en sådan arbejdsgruppe, som man herefter venligst skal anmode Dem om at nedsætte.
Det bemærkes herved, at såvel lægeforeningen som Landsforeningen Mit Livstestamente ønsker at blive repræsenteret i den nævnte arbejdsgruppe.
På vegne Den almindelige danske Lægeforening Landsforeningen Mit Livstestamente Bilag 2 København, den 11. juni 1985 1. s. kt. j.nr. 5700/ 0-17/ 1983. SL/ ABP Landsforeningen Mit Livstestamente Jægersborgvej 68, st.
2800 Lyngby Indenrigsministeriet har fra justitsministeren modtaget en fælles henvendelse fra lægeforeningen og Landsforeningen Mit Livstestamente om nedsættelse af et udvalg med den opgave at undersøge mulighederne for retlig regulering af de problemer, der gør sig gældende vedrørende livstestamenter.
Jeg er enig i, at sundhedsvæsenet må sikre mennesker retten til en naturlig og værdig død, og jeg forstår derfor også, at en nærmere afklaring af disse problemstillinger er vigtige spørgsmål for de to foreninger.
Det fremgår af foreningens udkast til kommissorium for et eventuelt udvalgsarbejde, at der er tale om problemstillinger, som er særdeles vanskelige og komplicerede.
Det er min umiddelbare opfattelse, at det er meget usikkert, om der kan fastlægges klare retningslinier for behandling/ ikke-behandling af patienter med håbløse sygdomme.
Sagen rejser efter min opfattelse de samme etiske og retlige spørgsmål, som en stillingtagen til dødskriteriet vil rejse; omend sidstnævnte nok kan formuleres noget mere klart.
Da der netop for tiden pågår et udvalgsarbejde i sundhedsstyrelsen om hjernedøden som dødskriterium, vil jeg finde det rigtigst, at spørgsmålet om eventuel nedsættelse af et udvalg vedrørende livstestamentet afventer resultatet af dette udvalgsarbejde og den debat dette vil rejse.
En stillingtagen hertil vil endvidere give en bedre baggrund for livstestamentespørgsmålet, ligesom en løsning af dødskriteriespørgsmålet eventuelt kan løse en del af de forhold, der er omfattet af livstestamenter.
Jeg har med tilsvarende skrivelse underrettet justitsministeren samt lægeforeningen.
Med venlig hilsen Britta Schall Holberg Bilag 3 Den 8. juli 1985 Indenrigsminister Britta Schall Holberg Indenrigsministeriet Christiansborg Slotsplads 1 1218 København K Vedrørende 1. s. kt. j.nr. 5700/ 0-17/ 1983. SL/ ABP Med indenrigsministerens skrivelse af 11. juni 1985 har Den almindelige danske Lægeforening og Landsforeningen Mit Livstestamente modtaget svar på de nævnte foreningers fælles henvendelse af 26. november 1984 til justitsministeren, hvilken henvendelse af justitsministeren er videregivet til besvarelse af indenrigsministeren.
I indenrigsministerens nævnte svarskrivelse meddeles, at ministeren ikke kan imødekomme den fremsatte anmodning om nedsættelse af et udvalg med den opgave at undersøge mulighederne for en afhjælpning af den bestående retsusikkerhed om lægers og patienters retsstilling vedrørende behandling i patientens terminalfase, idet ministeren henviser til, at spørgsmålet om eventuel nedsættelse af et sådant udvalg må afvente resultatet af det udvalgsarbejde, der er i gang vedrørende dødskriteriet.
Som det fremgår af henvendelsen til justitsministeren og det medsendte udkast til kommissorium, er baggrunden for de to foreningers henvendelse til justitsministeren en stigende bekymring for, om den gældende retsstilstand yder læger tilstrækkeligt spillerum for vurdering af, i hvilket omfang en patients tidligere udtrykkeligt meddelte ønske om standsning af udsigtsløs livsforlængelse bør respekteres.
Det bemærkes i den forbindelse, at mange lægers bekymring i denne sammenhæng beror på de nugældende bestemmelser i straffeloven vedrørende dødshjælp m.v., som hidrører fra 1930, og som med den siden da skete, medicinsk- teknologiske udvikling ikke længere kan anses for up-to-date.
Den almindelige danske Lægeforening og Landsforeningen Mit Livstestamente finder, at de i henvendelsen fremdragne problemer om lægens og patientens retsstilling i patientens terminalfase er af overvejende juridisk karakter og principielt uafhængige af resultaterne af nævnte udvalgsarbejde vedrørende dødskriteriet.
Da det således ikke i første række er et lægefagligt problem, men i højere grad et juridisk, skal foreningerne henstille, at indenrigsministeren tager den trufne beslutning op til fornyet overvejelse, eventuelt med henblik på tilbageføring af sagen til behandling i justitsministeriet.
Vi tillader os i øvrigt at henlede ministerens opmærksomhed på, at 7 af folketingets partier deltog i en offentlig høring den 23. marts 1985 på H.
C. Ørsted Instituttet i København foranlediget af Landsforeningen Mit Livstestamente, hvor partiernes repræsentanter alle gav udtryk for deres støtte til forslaget om en hurtig behandling af de omhandlede problemer, og at flere af repræsentanterne var indstillede på at søge sagen fremmet gennem en folketingsbeslutning.
