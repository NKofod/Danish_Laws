Skriftlig fremsættelse (30. marts 2005) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov om  

 ændring af pensionsafkastbeskatningsloven og pensionsbeskatningsloven  

 m.v. (Bedre vilkår for investering i  

 unoterede aktier, værn mod gentagne forhøjelser og nedsættelser af  

 aktiekapitalen i pensionsinstitutter, udvidelse af adgangen til at anvende  

 reglerne om ophørspension m.v. og overgangsregel for adgang til  

 hensættelsesfradrag) (Lovforslag nr.
L 134).
Adgangen til risikovillig kapital er en forudsætning for den  

 udvikling og fornyelse i erhvervslivet, der er vigtig for fremtidens vækst og  

 arbejdspladser.
I handlingsplanen for risikovillig kapital har regeringen  

 præsenteret en række konkrete initiativer, der skal styrke adgangen til  

 risikovillig kapital.
To af disse initiativer gennemføres ved dette  

 lovforslag.
For at styrke kapitalmarkedet foreslås det for det første at  

 indføre et midlertidigt skattefradrag for institutionelle investorers  

 investeringer i selskaber optaget til handel på en alternativ markedsplads.  

 For  

 det andet foreslås nogle ændringer på Skatteministeriets område som følge af,  

 at det bliver muligt at anvende rate- og kapitalpensionsmidler til køb af  

 unoterede aktier eller anparter.
Det sker for at understøtte et tættere  

 samspil  

 mellem virksomheder og private investorer, der vil kunne bane vejen for flere  

 kommercielle succeser.
 I øvrigt lukker lovforslaget et hul i skattelovgivningen.  

 Der indføres et værn mod spekulation i en nedslagsregel i  

 pensionsafkastbeskatningsloven ved gentagne forhøjelser og nedsættelser af  

 aktiekapitalen i pensionsinstitutter.
Herudover bliver der foreslået en række andre ændringer.
For  

 det første udvides adgangen til at anvende pensionsbeskatningslovens regler  

 om  

 ophørspension.
For det andet foretages en forenkling vedrørende ophør af  

 pensionsordninger i form af indførelse af modregningsadgang.
For det tredje  

 foretages en teknisk ændring af reglerne om sportsudøveres skattebegunstigede  

 opsparinger, en teknisk ændring af reglerne om flytteret af LD-midler og en  

 præcisering af en af pensionsbeskatningslovens regler om indkomstskattepligt.  

 Endelig indføres en særlig overgangsregel, der sikrer, at penge- og  

 realkreditinstitutternes  

 datterselskaber får adgang til hensættelsesfradrag for 2004.
Lovforslaget skønnes samlet at medføre et varigt provenutab  

 på ca. 20 mio. kr. årligt, hvoraf ca. halvdelen vedrører de kommunale  

 indkomstskatter.
For finansåret 2005 skønnes lovforslaget samlet at medføre  

 et  

 umiddelbart provenutab på ca. 130 mio. kr., hvoraf ca. 75 mio. kr. vedrører  

 amter og kommuner.
 Idet jeg i øvrigt henviser til bemærkningerne til  

 lovforslaget, skal jeg anbefale lovforslaget til Folketingets velvillige  

 behandling.
