Nr LSF 91 Forslag til Lov om ændring af lov om visse selskabers aflæggelse af  

 årsregnskab m.v., lov om aktieselskaber, lov om anpartsselskaber, lov om  

 erhvervsdrivende fonde, lov om banker og sparekasser m.v., lov om  

 statsautoriserede revisorer og lov om registrerede revisorer (Ændring af  

 bestemmelser om revision) Fremsat af industriministeren (Nils Wilhjelm) den 18. december 1987 § 1 I lov nr. 284 af 10. juni 1981 om visse selskabers aflæggelse af årsregnskab m.v. foretages følgende ændringer:
 1. § 1, stk. 1, affattes således:
»Denne lov finder anvendelse på aktieselskaber, kommanditaktieselskaber og anpartsselskaber.
Loven finder ikke anvendelse på pengeinstitutter, forsikringsaktieselskaber, børsmæglerselskaber og selskaber, der er omfattet af lov om visse kreditinstitutter, dog finder kapitel 8 a anvendelse på pengeinstitutter, børsmæglerselskaber og selskaber, der omfattes af lov om visse kreditinstitutter.« 2. I § 2, stk. 1, ændres »udarbejdes« til: »udarbejder  

 bestyrelse og direktion i overensstemmelse med lovgivningen og vedtægternes regler herom«.
 3. I § 2 indsættes efter stk. 1 som nyt stk.:
»Stk. 2. Udarbejdelsen skal ske, således at årsregnskabet m.v. kan fremlægges med revisionspåtegning senest 8 dage før den ordinære generalforsamling.« Stk. 2 bliver herefter stk. 3.
 4. § 56, stk. 1, affattes således:
»Årsberetningen skal indeholde en pålidelig redegørelse for udviklingen i selskabets økonomiske aktiviteter og forhold.
Hvis årsregnskabet i væsentlig grad er påvirket af usædvanlige forhold, samt hvis der er væsentlig usikkerhed ved opgørelsen af årsregnskabet, skal der gives oplysning herom i en særskilt del af beretningen.
Oplysningerne skal gives hver for sig om muligt med beløbsangivelse.« 5. Som nyt kapitel efter kapitel 8 indsættes:
»Kapitel 8 a Revision § 61 a.
Generalforsamlingen vælger en eller flere revisorer i overensstemmelse med vedtægterne.
Revisor vælges enten for et bestemt åremål eller på ubestemt tid.
Generalforsamlingen kan vælge suppleanter for disse.
Vedtægterne kan tillægge offentlige myndigheder eller andre ret til at udpege yderligere en eller flere revisorer.
Stk. 2. Når aktionærer, der ejer 1/10 af aktiekapitalen, eller anpartshavere, der ejer 1/4 af indskudskapitalen, på en generalforsamling, hvor valg af revisor er på dagsordenen, stemmer derfor, skal bestyrelsen opfordre Erhvervs- og Selskabsstyrelsen til at udnævne en revisor til sammen med den eller de øvrige revisorer at deltage i revisionen for tiden til og med næste ordinære generalforsamling.
Undlader bestyrelsen at rette henvendelse til Erhvervs- og Selskabsstyrelsen, kan opfordringen fremsættes af enhver selskabsdeltager.
Om udnævnelsen skal der uden betaling optages bemærkning i registeret og ske bekendtgørelse i Statstidende.
Erhvervs- og Selskabsstyrelsen fastsætter vederlaget til den udpegede revisor.
§ 61 b.
Revisor skal være myndig.
Mindst en af revisorerne skal have bopæl her i landet, jf. dog aktieselskabslovens § 176, stk. 1, og anpartsselskabslovens § 134, stk. 1.
Stk. 2. Mindst en af revisorerne skal være statsautoriseret eller registreret revisor.
Stk. 3. Vælges et revisionsselskab til revisor, skal den, hvem revisionen overdrages, opfylde lovens betingelser.
Stk. 4. Lovgivningens bestemmelser om revision af årsregnskaber for virksomheder, der er omfattet af årsregnskabsloven samt om inhabilitet for revisorer, gælder også for revisorer, der ikke er statsautoriserede eller registrerede.
§ 61 c.
I aktieselskaber, hvis aktier eller obligationer er genstand for offentlig kursnotering, skal der vælges to revisorer, hvoraf den ene skal være statsautoriseret.
Stk. 2. I andre aktieselskaber kan aktionærer, der ejer 1/10 af aktiekapitalen, samt i anpartsselskaber anpartshavere, der ejer 1/4 af indskudskapitalen, på en generalforsamling, hvor der skal vælges revisor, kræve, at der vælges en statsautoriseret revisor.
§ 61 d.
Til revisor i en dattervirksomhed bør så vidt muligt vælges mindst en af moderselskabets revisorer.
Stk. 2. Til revisor i en dattervirksomhed må ikke vælges nogen, som på grund af inhabilitet ikke kan vælges til revisor i moderselskabet.
Stk. 3. Virksomheder inden for samme koncern må ikke yde lån til eller stille sikkerhed for revisor.
§ 61 e.
Revisors hverv skal ophøre ved afslutningen af den ordinære generalforsamling, der afholdes efter udløbet af det sidste regnskabsår, for hvilket revisor er valgt.
Hvis revisor er valgt for ubestemt tid, ophører revisors hverv, når en anden revisor er valgt i dennes sted.
Stk. 2. En revisor kan til enhver tid fratræde sit hverv og afsættes ved beslutning af den, der har valgt vedkommende.
Stk. 3. Ophører en revisors hverv før udløbet af valgperioden, eller opfylder denne ikke længere betingelserne for at være revisor, og er der ingen suppleant til at indtræde i dennes sted, påhviler det bestyrelsen snarest at foranledige valg af ny revisor.
§ 61 f.
Er der ingen revisor i selskabet, eller opfylder revisor ikke kravene i § 61 b, stk. 1 og 2, § 61 c, stk. 1, § 61 d, stk. 2, samt § 13, stk. 1, i lov om statsautoriserede revisorer eller § 7, stk. 1, i lov om registrerede revisorer eller de regler, der i vedtægterne er fastsat herom, skal Erhvervs- og Selskabsstyrelsen udnævne revisor, når anmodning herom fremsættes af et bestyrelsesmedlem, en direktør eller en selskabsdeltager.
Stk. 2. Har generalforsamlingen ikke efterkommet et krav om valg af en statsautoriseret revisor i henhold til § 61 c, stk. 2, skal Erhvervs- og Selskabsstyrelsen udnævne en sådan revisor, når begæring herom fremsættes af en selskabsdeltager.
Begæringen skal fremsættes senest en måned efter generalforsamlingens afholdelse.
Stk. 3. Udnævnelse af revisor i henhold til stk. 1 og 2 gælder for tiden, indtil ny revisor er valgt på foreskreven måde.
§ 61 g.
Revisor skal revidere årsregnskabet i overensstemmelse med god revisionsskik og herunder foretage en kritisk gennemgang af selskabets regnskabsmateriale og dets forhold i øvrigt.
Stk. 2. Er selskabet et moderselskab, skal revisor tillige revidere koncernregnskabet og koncernvirksomhedernes indbyrdes regnskabsmæssige forhold.
Stk. 3. Revisor skal efterkomme de krav vedrørende revisionen, som generalforsamlingen stiller, for så vidt de ikke strider mod lov eller mod selskabets vedtægter eller god revisionsskik.
§ 61 h.
Bestyrelse og direktion skal give revisor de oplysninger, som må anses af betydning for bedømmelsen af selskabet og,hvis selskabet er et moderselskab, koncernen.
Stk. 2. Bestyrelse og direktion skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, som revisor anser for nødvendig for udførelsen af sit hverv.
En dattervirksomheds bestyrelse og direktion har tilsvarende forpligtelser over for moderselskabets revisor.
§ 61 i.
Efter at revisionen er afsluttet, skal revisor ved påtegning på regnskabet bekræfte, at revisor har revideret årsregnskabet og det eventuelle koncernregnskab.
§ 61 j.
Revisor skal til brug for bestyrelsen føre en revisionsprotokol, der forelægges i ethvert bestyrelsesmøde.
Enhver protokoltilførsel underskrives af samtlige bestyrelsesmedlemmer.
§ 61 k.
Revisor har ret til at være til stede på generalforsamlingen.
Revisor skal være til stede, såfremt bestyrelsen, et bestyrelsesmedlem, en direktør eller en selskabsdeltager anmoder herom.
Stk. 2. Endvidere har revisor ret til at deltage i bestyrelsesmøder under behandlingen af regnskaber m.v., der påtegnes af revisor.
Revisor har pligt til at deltage, såfremt blot et medlem af bestyrelsen anmoder derom.
§ 61 l.
Revisor og dennes medarbejdere må ikke give oplysninger om selskabets forhold til enkelte selskabsdeltagere eller til uvedkommende.
6. I § 62, stk. 1, 1. pkt., udgår: »og den eventuelle revisionsberetning«.
 7. § 65 affattes således:
»Forsætlig eller groft uagtsom overtrædelse af § 2, stk. 1, §§ 3-9, jf. kapitel 2, §§ 17-20, §§ 22-24, §§ 26-37, § 39, §§ 41-54, §§ 56-59, § 61, § 61 d, stk. 3, § 61 h, stk. 1, § 61 l, § 62, stk.
1-3, og § 63 straffes med bøde.« 8. I § 65 indsættes som stk. 2:
»Stk. 2. Et selskabs opretholdelse af dispositioner, der er truffet i strid med § 61 d, stk. 3, straffes med bøde.« § 2 I lov om aktieselskaber, jf. lovbekendtgørelse nr. 483 af 15.
november 1985 som ændret ved lov nr. 317, 318 og 324 af 4. juni 1986 samt lov nr. 384 og 401 af 10. juni 1987, foretages følgende ændringer:
1. I § 6 b, stk. 2, ændres »§ 83, stk. 1, § 85 og § 94« til:  

 »§ 61 b, stk. 1, § 61 d og § 61 l i lov om visse selskabers aflæggelse af årsregnskab m.v. (årsregnskabsloven), § 13, stk. 1, i lov om statsautoriserede revisorer samt § 7, stk. 1, i lov om registrerede revisorer«.
 2. I § 9, stk. 4, 1. pkt., indsættes efter »§ 5«: »stk.  

 1,».
 3. I overskriften til kapitel 11 ændres »Revision og granskning«  

 til:
 »Granskning«.
 4. §§ 82-94 ophæves.
5. I § 121, stk. 3, ændres »lovens regler om revision og generalforsamlinger« til: »denne lov og årsregnskabslovens  

 regler om regnskabsaflæggelse, revision, generalforsamlinger og om regnskabers indsendelse til Erhvervs- og Selskabsstyrelsen«.
 6. I § 122, stk. 1, ændres »status« til: »balance«.
 7. I § 161, stk. 1, udgår: »§ 85, stk. 3, § 94«.
 8. I § 161, stk. 2, udgår: »§ 85, stk. 3, og«.
9. I § 168, stk. 4, ændres »§ 83, stk. 1, og § 84, stk. 1, til:  

 »§ 61 b, stk. 1, og § 61 c, stk. 1, i årsregnskabsloven«.
10. I § 173, stk. 2, ændres »tegningsret og revision« til:  

 »og tegningsret, samt lovgivningens bestemmelser om revision«.
 11. I § 174 ændres »reglerne« til: »reglen«, og  

 »og 5« udgår.
 12. § 176, stk. 1, affattes således:
»De krav om bopæl her i riget, der er fastsat i § 3, stk. 2, § 6 b, stk. 2, § 52, stk. 2 og 3, jf. § 59, stk. 4, og § 121, stk. 1, 2.
pkt., § 149, stk. 1, samt § 61 b, stk. 1, jf. stk. 3, i årsregnskabsloven anvendes ikke i det omfang, andet er fastsat i medfør af international aftale eller ved bestemmelser fastsat af industriministeren.« § 3 I lov om anpartsselskaber, jf. lovbekendtgørelse nr. 484 af 15.
november 1985 som ændret ved lov nr. 317 og 324 af 4. juni 1986 samt lov nr. 384 og 401 af 10. juni 1987, foretages følgende ændringer:
1. I § 5 b, stk. 3, ændres »§ 66 og § 75« til: »§ 61 d og §  

 61 l i lov om visse selskabers aflæggelse af årsregnskab m.v.
(årsregnskabsloven), § 13, stk. 1, i lov om statsautoriserede revisorer samt § 7, stk. 1, i lov om registrerede revisorer.« 2. I overskriften til kapitel 11 ændres »Revision og granskning«  

 til »Granskning«.
 3. §§ 63-75 ophæves.
 4. I § 91, stk. 1, ændres »status« til: »balance«.
 5. I § 131, stk. 1, udgår: »§ 66, stk. 3, § 75«.
 6. I § 131, stk. 2, udgår: »§ 66, stk. 3, og«.
7. § 134, stk. 1, affattes således: »De krav om bopæl her i riget, som er fastsat i § 3, stk. 2, § 34, stk. 2, jf. § 90, stk. 1, 2.
pkt., og § 119, stk. 1, samt i § 61 b, stk. 1, jf. stk. 3, i årsregnskabsloven anvendes ikke i det omfang, andet er fastsat i medfør af international aftale eller ved bestemmelser fastsat af industriministeren.« 8. § 2, stk. 3, i ikrafttrædelsesbestemmelserne i lov nr. 283 af 9.
 juni 1982 ophæves.
§ 4 I lov nr. 286 af 6. juni 1984 om erhvervsdrivende fonde foretages følgende ændringer:
 1. I § 7, stk. 1, nr. 5, udgår: »ved oprettelsen«.
2. I § 22 ændres »arbejdstageres« til: »medarbejderes«  

 og »arbejdstagerne« til: »medarbejderne«.
3. I § 28, stk. 1, ændres »udarbejdes« til: »udarbejder  

 bestyrelsen og direktionen i overensstemmelse med lovgivningens og vedtægternes regler herom«.
 4. I § 28, stk. 2, ændres »§ 2, stk. 2, §§ 3-10, kapitlerne 2-8«  

 til:
 »§ 2, stk. 3, §§ 3-9, kapitlerne 2-8 a«.
 5. § 29, stk. 4-6, ophæves, og stk. 7 bliver herefter stk. 4.
 6. §§ 30, 31, 33, 35, 36 samt 38 ophæves.
7. § 34 affattes således: »I forbindelse med sin kritiske gennemgang af fondens regnskabsmateriale og fondens forhold i øvrigt skal revisor efterkomme de krav vedrørende revisionen, som Erhvervs- og Selskabsstyrelsen eller fondsmyndigheden stiller.
Stk. 2. Revisor kan i øvrigt i påtegningen meddele oplysninger, som revisor anser det for rigtigt at lade komme til Erhvervs- og Selskabsstyrelsens eller fondsmyndighedens kundskab.« 8. I § 39 tilføjes efter »kapitel 6«: »og i  

 årsregnskabsloven«.
 9. I § 59, stk. 2, ændres »§ 33« til: »§ 61 h i  

 årsregnskabsloven«.
 10. I § 61, stk. 1, ændres »§ 38« til: »§ 37«.
 11. I § 63, stk. 2, nr. 2, ændres »§ 67« til: »§ 65«.
§ 5 I lov om banker og sparekasser m.v., jf. lovbekendtgørelse nr. 374 af 15. august 1985 som ændret ved lov nr. 400 og nr. 401 af 10. juni 1987, foretages følgende ændring:
 § 48 a, stk. 3, 2. pkt., affattes således:
»For de således omfattede selskaber finder lov om visse selskabers aflæggelse af årsregnskab m.v., bortset fra kapitel 8 a, ikke anvendelse.« § 6 I lov om statsautoriserede revisorer, jf. lovbekendtgørelse nr. 24 af 25. januar 1985, foretages følgende ændringer:
 1. § 12 affattes således:
»§ 12. En statsautoriseret revisors påtegning på et regnskab anses, medmindre andet fremgår af påtegningen, som udtryk for, at regnskabet er revideret af den pågældende, og at det er rigtigt opstillet på grundlag af bogføringen og opgjort under omhyggelig hensyntagen til bestående værdier, rettigheder og forpligtelser og i overensstemmelse med lovgivningens og eventuelle vedtægters krav til regnskabsaflæggelsen.
Stk. 2. Industriministeren fastsætter nærmere regler om revisors påtegninger på regnskaber.« 2. § 18 affattes således:
»§ 18. Industriministeren nedsætter et revisornævn, bestående af en dommer som formand samt 7 medlemmer. 2 skal være statsautoriserede revisorer, 1 være registreret revisor, 2 have henholdsvis nationaløkonomisk uddannelse og den juridiske uddannelse, 1 have indsigt i pengeinstitutters og 1 i investorers forhold.« § 7 I lov om registrerede revisorer, jf. lovbekendtgørelse nr. 25 af 25.
 januar 1985, foretages følgende ændring:
 § 6 affattes således:
»§ 6. En registreret revisors påtegning på et regnskab anses, medmindre andet fremgår af påtegningen, som udtryk for, at regnskabet er revideret af den pågældende, og at det er rigtigt opstillet på grundlag af bogføringen og opgjort under omhyggelig hensyntagen til bestående værdier, rettigheder og forpligtelser og i overensstemmelse med lovgivningens og eventulle vedtægters krav til regnskabsaflæggelsen.
Stk. 2. Industriministeren fastsætter nærmere regler om revisors påtegninger på regnskaber.« § 8 Loven træder i kraft den 1. april 1988, således at den finder anvendelse for regnskabsår, der begynder 1. april 1988 eller senere.
Stk. 2. En lovligt valgt revisor i et anpartsselskab kan, selv om vedkommende hverken er statsautoriseret eller registreret, vedblive at være selskabets revisor indtil den 1. januar 1990 og kan indtil dette tidspunkt afgive udtalelse om stiftelsesdokumenter og revidere en evt. åbningsbalance efter reglerne i § 5 b i lov om anpartsselskaber.
Stk. 3. Hvis anpartsselskabets revisor ikke er statsautoriseret eller registreret og ikke har den indsigt og erfaring med hensyn til regnskabsvæsen og økonomiske forhold, som under hensyn til arten og omfanget af selskabets virksomhed er nødvendig for hvervets udførelse, kan Erhvervs- og Selskabsstyrelsen fratage revisor hvervet.
Erhvervs- og Selskabsstyrelsen foranlediger i så fald en ny revisor udnævnt, og § 61 f i årsregnskabsloven finder da tilsvarende anvendelse.
Stk. 4. For virksomheder, hvis hovedformål er rederivirksomhed, træder §§ 2, 3 og 4 først i kraft samtidig med, at lov om visse selskabers aflæggelse af årsregnskab m.v. træder i kraft for disse selskaber.
BEMÆRKNINGER TIL LOVFORSLAGET Indledende bemærkninger 1. Formålet med dette lovforslag er gennem en opstramning af reglerne for årsberetningens indhold og kravene til revisionspåtegninger at styrke offentlighedens og myndighedernes tillid til regnskabsaflæggelsen og revisorernes virksomhed og erklæringer.
Dette formål søges opnået dels ved udstedelse af en bekendtgørelse om revisorernes påtegninger på regnskaber i henhold til en bemyndigelse, der foreslås optaget i de 2 revisorlove, dels ved at ændre årsregnskabslovens krav til årsberetningens indhold, således at der pålægges virksomhedens ledelse, der aflægger regnskabet, pligt til i årsberetningen at nævne forhold af særlig betydning for regnskabets forståelse.
Endvidere foreslås det at samle lovbestemmelserne om lovpligtig revision i årsregnskabsloven, idet de hidtidige bestemmelser om revision i aktie- og anpartsselskabslovene samt i lov om erhvervsdrivende fonde samtidig vil blive ophævet.
Det foreslås samtidig, at ledelsen af egen drift skal give revisor de oplysninger, som må anses af betydning for bedømmelsen af selskabet respektive koncernen, ligesom revisor skal have ret til at deltage i bestyrelsesmøder under behandlingen af regnskaber m.v., der påtegnes af revisor.
Endelig vil de 2 bekendtgørelser om henholdsvis statsautoriserede og registrerede revisorers virksomhed blive ændret, bl.a. med bestemmelser om revisors rolle som rådgiver og kontrollant for samme virksomhed.
De øvrige forslag er hovedsagelig konsekvensændringer samt redaktionelle ændringer.
2. De foreslåede udkast til bekendtgørelser om revisorers påtegninger henholdsvis virksomhed er baseret på udkast, som oprindeligt blev udarbejdet af Revisorkommissionen i 1985. Kommissionen havde primært anbefalet et langsigtet handlingsprogram inden for den gældende revisorlovgivning, men fandt under alle omstændigheder, at opbruddet i regnskabsteori og -praksis, voksende kompleksitet i virksomheds- og koncernstrukturer samt i finansieringsforhold og endelig større aktiespredning havde skabt behov for en væsentlig opstramning og klargøring af kravene til revisorerklæringer m.v.
Efter hovedlinier angivet af Industriministeriet udarbejdede Revisorkommissionen efterfølgende et forslag, hvorefter det var revisor, der selv i »blanke« påtegninger skulle oplyse, hvis regnskabet i væsentlig grad var påvirket af usædvanlige forhold, eller der var væsentlig usikkerhed forbundet med værdiansættelsen af aktiver og passiver.
3. Da dette forslag blev stærkt kritiseret fra flere sider, blev udkastene ændret, hvorefter det blev ledelsen, som efter et forslag til ændring af årsregnskabsloven fik pligt til at tage stilling til, om usædvanlige forhold gør sig gældende i væsentligt omfang, og i bekræftende fald omtale dette i årsberetningen.
Herefter skulle revisor påse, at ledelsen specielt på dette for regnskabets forståelse vigtige punkt har overholdt sine forpligtelser i henhold til årsregnskabsloven.
Samtidig blev det i bekendtgørelsesudkastet foreslået, at revisors »blanke« revisionspåtegning på et regnskab indebar, at en eventuel årsberetning indeholder de krævede oplysninger, samt at revisionen ikke har givet anledning til forbehold.
Den endelige udformning af udkastene var resultatet af arbejdet i et uformelt udvalg i Industriministeriet med bl.a. repræsentanter for Aktieselskabs-Registeret, Revisorkommissionen, Foreningen af Statsautoriserede Revisorer og Foreningen af Registrerede Revisorer.
4. Ændringsforslaget blev ikke fremsat, da man fandt, at krav, der skærper danske virksomheders pligt til at give oplysninger vedrørende regnskabet, kunne forringe disses konkurrencemæssige stilling i forhold til virksomheder i udlandet, der ikke påtvinges en tilsvarende oplysningspligt.
Hertil kom, at man mente, at regnskabernes mangelfulde information til omverdenen formentlig stod i forbindelse med den usikkerhed med hensyn til årsregnskabslovens fortolkning, som gjorde sig gældende i de første år efter lovens ikrafttræden i 1982, samt at vanskelighederne nu skønnedes at være overstået.
Efterfølgende har Socialistisk Folkeparti i forsommeren 1987 fremsat forslag til bl.a. ændring af årsregnskabsloven m.fl. love (ændring af bestemmelserne om revision), forslag til lov om ændring af lov om statsautoriserede revisorer samt forslag til folketingsbeslutning om revisorers virksomhed.
Forslagene nåede ikke at blive behandlet i Folketingets sidste samling, men blev sendt til udvalgsbehandling.
Da problemerne igen er blevet aktuelle bl.a. i forbindelse med pengeinstitutter, har spørgsmålet været taget op til fornyet overvejelse i ministeriet, og udkastene til lovforslag og bekendtgørelser fra december 1985 er herefter blevet ført ajour og på ny behandlet i det ovennævnte uformelle udvalg.
De af Foreningen af Statsautoriserede Revisorer udgivne revisionsvejledninger bl.a. om retningslinier for form og indhold af den »blanke« revisionspåtegning samt af forbehold i  

 påtegningen er indgået i udvalgets arbejde.
Disse vejledninger anvendes som andre af Foreningen af Statsautoriserede Revisorers vejledninger om revisionsmæssige spørgsmål ligeledes af Foreningen af Registrerede Revisorer.
Sådanne vejledninger om forskellige aspekter af revisorernes virksomhed yder et vigtigt bidrag til lovgivningens bestræbelser på at tilvejebringe det bedst mulige niveau for en kvalificeret revision af virksomhedernes regnskaber.
5. Bekendtgørelsesudkastene har sammen med dette lovforslag været sendt til udtalelse hos følgende myndigheder og organisationer:
Foreningen af Statsautoriserede Revisorer, Foreningen af Registrerede Revisorer, Aktieselskabs-Registeret, Tilsynet med Banker og Sparekasser, Forsikringstilsynet, Det Danske Handelskammer, Assurandør-Societetet, Industrirådet, Håndværksrådet, Danmarks Sparekasseforening, Den Danske Bankforening, Dansk Revisor Union, Danmarks Rederiforening, Københavns Fondsbørs, Danmarks Nationalbank, Foreningen af Danske Børsmæglerselskaber, Foreningen af Fondsbørsvekselerere, Arbejderbevægelsens Erhvervsråd, Landsorganisationen i Danmark, Dansk Arbejdsgiverforening, Revisionschefkredsen, Forenede Danske Brugsforeninger, Dansk Organisation af Detailhandelskæder, Butikshandelens Fællesråd, Liberale Erhvervs Råd, Advokatrådet, Landbrugsrådet samt Revisorkommissionen.
De indkomne høringssvar har givet anledning til mindre ændringer i lovforslaget samt de 2 bekendtgørelsesudkast.
 6. Forslaget vil ikke indebære et behov for tilførsel af ressourcer.
Til forslagets enkelte bestemmelser bemærkes Til § 1 Årsregnskabsloven finder anvendelse på aktie- og anpartsselskaber og efter lov om erhvervsdrivende fonde tillige på erhvervsdrivende fonde med de fravigelser og tilpasninger, der følger af fondes særlige forhold.
Som et led i arbejdet med at tilvejebringe en koordineret lovgivning om revisionspåtegninger er det fundet hensigtsmæssigt at samle regnskabs- og revisionsbestemmelserne for aktie- og anpartsselskabslovene og erhvervsdrivende fonde i samme lov.
I nærværende lovforslag foreslås det derfor at overføre revisionsbestemmelserne fra selskabslovene til et særskilt kapitel i årsregnskabsloven.
I det følgende er der af hensyn til overskueligheden kun henvist til aktieselskabsloven, selv om der findes tilsvarende bestemmelser i anpartsselskabsloven.
Bestemmelserne er overført i forenklet form.
Det foreslås i konsekvens heraf at ophæve tilsvarende bestemmelser i aktie- og anpartsselskabslovene og i lov om erhvervsdrivende fonde.
For at styrke tilliden til virksomhedernes regnskabsaflæggelse indeholder lovforslaget endvidere forslag om, at det i årsberetningen skal angives, hvis årsregnskabet i væsentlig grad er påvirket af usædvanlige forhold.
Formålet hermed er at fremhæve forhold af særlig betydning for regnskabets forståelse og på denne måde tilgodese regnskabsbrugernes behov for lettilgængelige og oversigtbare oplysninger om virksomhedens forhold.
Til nr. 1 Ændringen er en konsekvens af forslagets § 1, nr. 5.
Det bemærkes, at for så vidt angår sparekasser og andelskasser finder kapitel 8 a om revision anvendelse med de fornødne tillempelser, jf. bank- og sparekasselovens § 36, stk. 4.
Til nr. 2 og 3 Ifølge § 54, stk. 3, i aktieselskabsloven skal direktionen sørge for, at selskabets bogføring sker under iagttagelse af lovgivningens regler herom, og at formueforvaltningen foregår på betryggende måde.
Bestyrelsen skal påse, at bogføringen og formueforvaltningen kontrolleres på en efter selskabets forhold tilfredsstillende måde.
Da det kun indirekte fremgår af selskabslovene, at det er bestyrelsen og direktionen, der udarbejder årsregnskabet, er det fundet hensigtsmæssigt at anføre det udtrykkeligt i § 2.
I tilknytning hertil foreslås det præciseret, at selskabsledelsen har pligt til at udarbejde årsregnskabet m.v. så betids, at det forsynet med revisionspåtegning senest 8 dage før den ordinære generalforsamling kan fremlægges for aktionærerne, jf.
aktieselskabslovens § 73, stk. 4. Vedtægtsbestemmelserne i det enkelte selskab kan dog bestemme, at fristen skal være længere.
Til nr. 4 Efter det nuværende stk. 1 kan selskaberne under særlige omstændigheder udelade oplysninger, som kan skade selskabet.
Ifølge motiverne sigtes der her til forhold, som undtagelsesvis bør holdes hemmelige af konkurrencehensyn, hvorimod forhold, der er af betydning for selskabets kreditorer m.v., ikke kan tilbageholdes.
Det foreslås at ændre bestemmelsen, således at et nyt 1. pkt. svarer indholdsmæssigt til 4. direktivs art. 46, stk. 1. Dette indeholder - sammen med artiklens stk. 2, der svarer til § 56, stk. 2 - mindstekrav til indholdet af årsberetningen.
Bortfaldet af skadesklausulen tilsigter ingen ændring vedrørende muligheden for at udelade konkurrencemæssigt følsomme oplysninger, for så vidt udeladelsen ikke skader selskabets kreditorer.
Den ændrede formulering præciserer, at årsberetningen skal indeholde en efter selskabets forhold dækkende beskrivelse af årets forløb, herunder om interne og eksterne forhold, der har påvirket drift, beskæftigelse, investeringer eller kapitaldannelse.
Der sigtes på oplysninger, navnlig verbale, der knytter sig til årsregnskabets udvisende i balance, resultatopgørelse og noter.
Der er således især tale om forhold inden for regnskabsåret, da forhold efter regnskabsåret skal medtages efter stk. 2.
Bestemmelsen omfatter også en pligt til i årsberetningen at beskrive økonomiske omstændigheder, som vanskeligt kan medtages i selve regnskabet eller i noterne, herunder særlige forpligtelser, likviditetsvanskeligheder, nye koncernforbindelser m.v.
I 2. og 3. pkt. foreslås indføjet en bestemmelse, hvorefter det fremtidigt pålægges ledelsen at supplere årsberetningen med særskilte oplysninger, såfremt årsregnskabet i væsentlig grad er påvirket af usædvanlige forhold, eller der er væsentlig usikkerhed ved opgørelsen af årsregnskabet.
Der kan være tale om store resultatpåvirkninger, f.eks. større eengangsindtægter eller eengangsudgifter, eller tilsvarende udeblivelse af indtægter eller udgifter.
Posterne kan være såvel ordinære som ekstraordinære i lovens forstand og kan forvride udsagn om selskabets drift eller i øvrigt forringe muligheden for sammenligninger med hensyn til resultat og egenkapital.
Der kan også være tale om metodeskift, der fører til væsentligt ændrede værdiansættelser eller beregninger, f.eks. af afskrivninger eller af eventualskatter.
Væsentlig usikkerhed ved opgørelsen af årsregnskabet kan opstå på grund af manglende mulighed for at indhente nødvendige oplysninger f.eks. til brug for værdiansættelsen eller som følge af usikkerhed om fremtidige forløb.
De foreslåede bestemmelser tilgodeser regnskabsbrugernes behov for lettilgængelige og oversigtbare oplysninger om forhold om virksomheden, der ellers ville være vanskeligt tilgængelige.
Oplysningerne findes oftest forskellige steder i årsregnskabet, og deres indvirkning på årsregnskabet kan derved være svær at overskue.
Det krævede afsnit svarer til, hvad der allerede sker i mange selskaber.
Ud over oplysningerne efter stk. 1 samt stk. 2, som bibeholdes uændret, kan årsberetningen forsynes med yderligere ikke regnskabsmæssige oplysninger, såsom visse forklarende oversigter, budgetoplysninger m.v., der er af interesse for bedømmelsen af selskabets forhold.
Det vil således som hidtil være overladt til virksomhedsledelserne at afveje selskabs- og regnskabsbrugerinteresser i forhold til konkurrencemæssigt følsomme oplysninger.
 Særlovgivning kan dog fastsætte pligt til visse oplysninger, f.eks.
for selskaber med børsnoterede aktier efter Industriministeriets bekendtgørelse nr. 813 af 13. november 1986, skema C, pkt. 5, jf.
§ 11, stk. 1, om visse nye væsentlige forhold, som er af betydning for kursfastsættelsen.
Til nr. 5 Som nævnt i de indledende bemærkninger er det i forbindelse med opstramningen af reglerne for revisorers påtegninger på regnskaber hensigten at søge revisionsbestemmelserne i aktie- og anpartsselskabsloven samt lov om erhvervsdrivende fonde overført til et særskilt kapitel i årsregnskabsloven, idet dog enkelte revisionsbestemmelser, der er særegne for erhvervsdrivende fonde, forbliver i lov om erhvervsdrivende fonde.
Følgende bestemmelser i aktieselskabsloven foreslås ikke overført, men ophævet, da tilsvarende bestemmelser allerede findes i de 2 revisorlove:
1) § 83, stk. 4, om, at den valgte revisors personale eller medinteressenter ikke bør vælges som medrevisor. (Tilsvarende regel i lov om statsautoriserede revisorer § 13, stk. 2, og bekendtgørelse om registrerede revisorers virksomhed og forretningsbetingelser § 6, stk. 2).
2) § 85, stk. 1, om inhabilitet. (Tilsvarende bestemmelser i lov om statsautoriserede revisorer § 13, stk. 1, og lov om registrerede revisorer § 7, stk. 1).
 3) § 94, 2. pkt., om undtagelse fra tavshedspligten ved revisorskift.
(Tilsvarende bestemmelse i § 17, stk. 2, i lov om statsautoriserede revisorer og § 10, stk. 2, i lov om registrerede revisorer).
Reglerne i aktieselskabslovens § 90, stk. 1, om revisionspåtegning foreslås overført til årsregnskabsloven, idet dog stk. 1, 2. pkt., foreslås ophævet, da tilsvarende bestemmelse findes i § 12, stk.
1, i lov om statsautoriserede revisorer og § 6 i lov om registrerede revisorer. § 90, stk. 2, foreslås ophævet under henvisning til den foreslåede nye § 2, stk. 2, i årsregnskabsloven.
Bestemmelserne i § 91 om anmærkninger og nødvendige supplerende oplysninger m.v. foreslås overført til den nye bekendtgørelse om revisors påtegninger på regnskaber.
Vedrørende § 61b, stk. 4, bemærkes: Hidtil har bestemmelserne om inhabilitet for revisorer og om revision af aktie- og anpartsselskaber samt erhvervsdrivende fonde været optaget i henholdsvis aktie- og anpartsselskabsloven samt lov om erhvervsdrivende fonde.
Da disse bestemmelser foreslås ophævet, således at de fremtidig kun vil findes i det nye kapitel om revision i årsregnskabsloven samt i lov om statsautoriserede revisorer og i lov om registrerede revisorer, vil det være nødvendigt i loven at optage en bestemmelse for så vidt angår de revisorer, der hverken er statsautoriserede eller registrerede.
Til § 61d, stk. 2 og 3, foreslås overført aktieselskabslovens § 85, stk. 2 og 3. Bestemmelserne supplerer § 13, stk. 1, i lov om statsautoriserede revisorer og § 7, stk. 1, i lov om registrerede revisorer for så vidt angår koncernforhold.
§ 61h, stk. 1, er ny.
I forbindelse med den ovenfor under nr. 2 foreslåede udtrykkelige regel om, at det er bestyrelsen og direktionen, der udarbejder regnskabet, foreslås selskabsledelsen pålagt en pligt til - uopfordret løbende under regnskabsåret og senest i forbindelse med regnskabsaflæggelsen - at fremkomme med oplysninger, der må anses af betydning for bedømmelsen af selskabet respektive koncernen.
Der tænkes her især på selskabets (koncernens) økonomiske forhold og udvikling.
Bestemmelsen omfatter f.eks. også pligt til at gøre revisor bekendt med tilførsler til bestyrelsens forhandlingsprotokol i fornødent omfang.
Forsætlig eller groft uagtsom overtrædelse af bestemmelsen foreslås strafbelagt, jf. nedenfor under punkt 7.
 Til § 61i foreslås overført aktieselskabslovens § 90, stk. 1, 1.
pkt., medens § 90, stk. 2, foreslås ophævet under hensyn til forslagets § 1, nr. 3, hvorefter årsregnskabet m.v. med revisionspåtegning skal fremlægges senest 8 dage før den ordinære generalforsamling.
Det følger heraf, at revisor også skal have tilendebragt sin revision så betids, at årsregnskabet kan fremlægges inden nævnte frist.
§ 61k, stk. 2, er ligeledes ny og foreslås indført bl.a. for at beskytte en minoritet i bestyrelsen, således at denne under bestyrelsesmødet kan stille spørgsmål til revisor.
Det forudsættes, at bestyrelsen orienterer revisor om bestyrelsesmøder med dagsordenpunkter som omhandlet i bestemmelsen.
Revisors deltagelse i bestyrelsesmødet medfører ingen indskrænkning i de forpligtelser, der påhviler revisor i henhold til loven, og der er ikke herved tænkt på nogen indskrænkning i revisors brug af revisionsprotokollen, der fortsat er revisors meddelelsesmiddel til bestyrelsen.
Det er ikke meningen med forslaget at fravige reglen om, at revisor ikke må deltage i beslutningsprocessen.
Ved »regnskaber m.v.« tænkes ikke alene på årsregnskab og årsberetning, samt et eventuelt koncernregnskab, men også på f.eks. et halvårsregnskab, der påtegnes af revisor.
 Til nr. 6 og 7.
Redaktionelle ændringer.
Dog er § 61h, stk. 1, i nr. 7 ny.
 Til nr. 8.
Konsekvensændring i forbindelse med overførsel af aktieselskabslovens § 85, stk. 3, til årsregnskabslovens § 61d, stk. 3. Der henvises til nærværende lovforslags § 2, nr. 8, jfr. nr. 7.
 Til § 2.
 Til nr. 1.
 Konsekvensændring.
 Til nr. 2.
 Redaktionel ændring.
 Til nr. 3-5, 7-10 og 12.
 Konsekvensændringer.
 Til nr. 6 og 11.
 Redaktionelle ændringer.
 Til § 3.
 Til nr. 1-3 og 5-7.
 Konsekvensændringer.
 Til nr. 4.
 Redaktionel ændring.
 Til nr. 8.
Konsekvensændring.
Der henvises til bemærkningerne til § 8.
 Til § 4.
 Til nr. 1.
Ordene »ved oprettelsen« er en korrekturfejl, der er opstået ved overførslen af den tilsvarende bestemmelse i lov om fonde og visse foreninger til lov om erhvervsdrivende fonde.
 Til nr. 2.
 Tilsvarende ændring er gennemført bl.a. i selskabslovene, jf. lov nr.
 401 af 10. juni 1987 § 1, nr. 2, og § 2, nr. 2.
 Til nr. 3.
 Der henvises til § 1, nr. 2.
 Til nr. 4, 5 og 6.
 Konsekvensændringer.
 Til nr. 7.
Lov om erhvervsdrivende fonde adskiller sig fra de øvrige selskabslove bl.a. ved, at der ikke er en generalforsamling til at varetage de ejerinteresser, der ellers udøves af en generalforsamling.
Der er derfor i loven tillagt overregistrator og fondsmyndigheden en tilsynsbeføjelse, der kan erstatte generalforsamlingens kompetence.
Af denne grund, og da der ikke ved forslaget for lov om erhvervsdrivende fondes vedkommende i øvrigt er tilsigtet materielle ændringer samt for at hindre modsætningsslutninger, foreslås det at bevare lovens § 34, stk. 1, 2. pkt., og § 35, stk. 3, i een bestemmelse.
 Til nr. 8 og 9.
 Konsekvensændringer.
 Til nr. 10 og 11.
 Rettelse af korrekturfejl.
 Til § 5.
Der er alene tale om en redaktionel ændring med henblik på at skabe overensstemmelse med lovforslagets § 1, nr. 1, og de nugældende regler i § 48a, stk. 3, i lov om banker og sparekasser m.v., hvorefter visse aktie- og anpartsselskaber, der egentlig skulle aflægge regnskab efter årsregnskabsloven, er undtaget som følge af deres koncernforhold til et pengeinstitut.
 Til § 6.
 Til nr. 1.
§ 12, stk. 1, i lov om statsautoriserede revisorer svarer til det nuværende stk. 1, idet det dog er tilføjet, at regnskabet også skal være i overensstemmelse med vedtægternes krav til regnskabsaflæggelsen, et krav, der tidligere var optaget i selskabslovene.
Endvidere foreslås § 12 og den tilsvarende bestemmelse for registrerede revisorer (§ 6 i lov om registrerede revisorer) ændret således, at udtrykket »revisors underskrift« erstattes  

 med »revisors påtegning«. Ændringen indebærer, at alene revisors underskrift ikke længere er tilstrækkelig til at opfylde lovens krav, jf. nedenfor om stk. 2.
Den nugældende § 12, stk. 2, i lov om statsautoriserede revisorer foreslås at udgå som overflødig, således at § 12 bliver parallel med den tilsvarende bestemmelse, § 6 i lov om registrerede revisorer.
Som nyt stk. 2 i begge bestemmelser foreslås indsat en bemyndigelse for Industriministeren til at give nærmere regler om revisorers påtegninger på regnskaber.
Bemyndigelsen skal bl.a. anvendes til udfærdigelse af den ovenfor i de indledende bemærkninger omtalte bekendtgørelse om revisors påtegninger på regnskaber.
 Til nr. 2.
For at styrke Revisornævnets sagkundskab foreslås det, at nævnet udvides fra 1 formand og 5 medlemmer til 1 formand og 7 medlemmer, idet de 2 nye medlemmer skal have indsigt i pengeinstitutters og investorers forhold.
 Til § 7.
 Der henvises til bemærkningerne til § 6.
 Til § 8.
Stk. 2 træder i stedet for § 2, stk. 3, i ikraftrædelsesbestemmelserne i lov nr. 283 af 9. juni 1982 om ændring af anpartsselskabsloven, hvilken bestemmelse samtidig ophæves.
Det er her fastsat, at reglen i anpartsselskabslovens § 64, stk. 2, (nu § 61b, stk. 2, i forslagets § 1, nr. 5), om, at mindst en af revisorerne skal være statsautoriseret eller registreret, først træder i kraft 1. januar 1988, således at en på dette tidspunkt lovligt valgt revisor - der ikke er statsautoriseret eller registreret - kan vedblive at være selskabets revisor.
For at opfylde det 8. selskabsdirektivs krav til revisorernes uddannelse må denne overgangsordning gøres tidsbegrænset, og det foreslås derfor, at den udløber den 1.
januar 1990, på hvilket tidspunkt direktivet senest skal finde anvendelse.
Stk. 4. vedrører lovens ikrafttræden for selskaber og fonde, hvis hovedformål er rederivirksomhed, og som var registreret henholdsvis oprettet inden den 29. januar 1981.
Ifølge § 66, stk. 2 i årsregnskabsloven (jf. § 3, stk. 2, i lov af 10. juni 1981 om ændring af lov om aktieselskaber og lov om anpartsselskaber) og § 66 i lov om erhvervsdrivende fonde træder årsregnskabsloven først i kraft for selskaber og fonde, hvis hovedformål er rederivirksomhed, og som var registreret henholdsvis oprettet inden den 29. januar 1981, på det tidspunkt, Industriministeren bestemmer.
Indtil dette sker (ifølge art. 55, stk. 2, i EF's selskabsretsdirektiv af 1978 om aflæggelse af årsregnskab senest 1. august 1988), gælder regnskabsbestemmelserne i aktieselskabslovens, respektive anpartsselskabslovens kap. 12 for disses virksomheder.
Da bestemmelserne om revision i aktieselskabsloven, anpartsselskabsloven og lov om erhvervsdrivende fonde i nærværende lovforslag foreslås overflyttet til årsregnskabsloven, foreslås i stk. 4 en tilsvarende ikrafttrædelse af disse bestemmelser for de pågældende virksomheder.
Indtil da gælder bestemmelserne om revision i aktieselskabslovens §§ 82-94, anpartsselskabslovens §§ 63-75 samt lov om erhvervsdrivende fonde §§ 29-39 for disse virksomheder.
