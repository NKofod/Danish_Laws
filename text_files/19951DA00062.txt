Nr BTB 62 Betænkning over Forslag til folketingsbeslutning om at hæve strafferammen  

 for overtrædelse af de milde narkobestemmelser og at udvise udenlandske  

 statsborgere, der er dømt for narkokriminalitet   

 Nr B 62 1995-96, 1. samling Afgivet af Retsudvalget Afgivet: 19960430 Udvalget har behandlet beslutningsforslaget i nogle møder og har herunder stillet spørgsmål til justitsministeren, som denne har besvaret skriftligt.
Nogle af udvalgets spørgsmål og justitsministerens svar herpå er optrykt som bilag til betænkningen.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse.
 Et flertal inden for flertallet (Socialdemokratiets, Det Radikale Venstres  

 og Centrum-Demokraternes medlemmer af udvalget) kan ikke medvirke til de  

 stramninger af sanktionerne, som beslutningsforslaget er et udtryk for, idet  

 det er flertallets opfattelse, at der allerede dels er en tilstrækkelig vid  

 strafferamme og dels en rimelig praksis, således som det fremgår af  

 justitsministerens svar på spørgsmål nr. 1-4, der er optrykt som bilag til  

 betænkningen.
 Flertallet gør i øvrigt opmærksom på, at der løbende foregår overvejelser  

 om hele området vedrørende såvel de egentlige narkohandlere (større fisk) som  

 de såkaldte småpushere.
 Ligeledes er der overvejelser om skærpelse af reaktioner i forhold til  

 især udlændinge, der helt øjensynligt søger at udnytte den relativt liberale  

 kurs, det danske samfund og retssystem anlægger specielt over for småpushere.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller beslutningsforslaget  

 til vedtagelse uændret.  Dorte Bennedsen (S) Erling Christensen (S)  

 Holger Graversen (S) Per Kaalund (S) Lissa Mathiasen (S) Margrete Auken (SF)  

 nfmd.
Bjørn Elmquist (RV) fmd.
Søren Søndergaard (EL) Sonja Albrink  

 (CD) Birthe Rønn Hornbech (V) Inge Dahl-Sørensen (V) Svend Aage Jensby (V)  

 Erling Oxdam (V) Helge Adam Møller (KF) John Vinther (KF) Gitte Seeberg (KF)  

 Tom Behnke (FP) Dansk Folkeparti havde ikke medlemmer i udvalget.
Bilag Nogle af udvalgets spørgsmål til justitsministeren og dennes svar herpå Spørgsmål:
»1. Hvad er retspraksis for straffe ved handel med narkotika på  

 gadeplan i gentagelsestilfælde? 2. Hvilken straf er maksimalt idømt for handel med narkotika på gadeplan,  

 og hvorfor er strafferammen ikke bedre udnyttet? 3. Vil ministeren være indstillet på at indføre en bestemmelse, hvorefter  

 gentagelsestilfælde skal straffes f.eks. dobbelt så hårdt som første gang, på  

 samme måde som det er sket med voldskriminalitet? 4. Vil ministeren være indstillet på at indføre en minimumsstraf for  

 handel med narkotika på gadeplan, således at domstolene bliver tvunget til at  

 straffe hårdene, end de gør i dag?» Svar:
 Ad spørgsmål 1 og 2:
 Justitsministeriet har til brug for besvarelsen af spørgsmålene indhentet  

 en udtalelse fra Københavns Politi og Rigsadvokaten.
Strafferammen i lov om euforiserende stoffer er bøde, hæfte eller fængsel  

 indtil 2 år.
Sanktionsfastsættelsen sker efter retspraksis først og fremmest  

 efter stoffets art og mængde.
Lovens strafferamme udnyttes som udgangspunkt  

 til udmåling af straffe på fængsel op til 7-10 måneder, når det drejer sig om  

 hash (salg af hash op til ca. 10 kg), og ca. 4-6 måneder, når det drejer sig  

 om heroin og kokain (salg af heroin og kokain op til ca. 25 gram). Herefter  

 benyttes i retspraksis straffelovens § 191, der giver mulighed for fængsel i  

 op til 6 år, under skærpende omstændigheder fængsel op til 10 år.
Det skal  

 dog i den forbindelse tilføjes, at andre konkrete forhold end stoffets art og  

 mængde vil kunne medføre, at forholdet kan være omfattet af straffelovens §  

 191. Blandt de andre særligt skærpende omstændigheder kan for eksempel være  

 udbredelse af heroin eller lignende stoffer til børn.
I forbindelse med handel med narkotika på gadeplan skal der ved  

 strafudmålingen tages stilling til, om der er tale om narkotika bestemt til  

 eget forbrug eller til videresalg.
I praksis er det ofte vanskeligt at  

 afgøre, om besiddelse af små mængder narkotika er bestemt til eget forbrug  

 eller videresalg.
Kommer stofmængden op på mere end 2-3 gram heroin eller  

 kokain, vil der dog som regel være en formodning om, at i alt fald en del af  

 stoffet er til videresalg.
Domstolene vil i de fleste tilfælde ved deres  

 sanktionsvalg lægge denne formodning til grund.
Såfremt det lægges til grund, at stoffet er beregnet til videresalg, vil  

 selv overdragelse af små mængder stof udløse en frihedsstraf.
Når bortses fra  

 sagerne mod de gambianske narkotikahandlere, kan det på grundlag af en række  

 domme afsagt i tiden fra 1992 til 1995 konstateres, at straffen for  

 overdragelse af heroin og kokain i størrelsesordenen 1-5 gram ligger på hæfte  

 fra 10 dage og fængsel indtil 60 dage.
I gentagelsestilfælde vil straffen  

 blive skærpet, men det er ikke muligt generelt at sige hvor meget.
Hvis der  

 forekommer salg på gadeplan af større mængder stoffer (mere end ca. 5 gram),  

 kan straffen stige betydeligt.
 Ad spørgsmål 3:
Narkotikakriminalitet begås ud fra meget forskellige motiver.
Overtrædelse  

 af narkotikalovgivningen begås således både af personer, der alene søger at  

 opnå en økonomisk gevinst ved salg af narkotika, og af stofmisbrugere, der  

 køber eller besidder stof til eget forbrug eller sælger små mængder stof for  

 at finansiere eget forbrug.
 De vidt forskellige personlige baggrunde og forskellene i  

 lovovertrædelsernes objektive grovhed gør, at der også fremover må gives  

 domstolene en vid mulighed for at tage de individuelle hensyn til  

 forbrydelsens grovhed og gerningsmandens person m.v., således som blandt  

 andet straffelovens § 80 forudsætter.
 Det bemærkes i den forbindelse, at domstolene ved strafudmålingen fortsat  

 lægger vægt på, om der foreligger gentagen kriminalitet.
 På denne baggrund er det min opfattelse, at der ikke bør indføres en  

 bestemmelse som foreslået.
 Ad spørgsmål 4:
 Handel med stoffer på gadeplan foretages som ovenfor nævnt både af  

 professionelle forhandlere og af stofmisbrugere, der alene besidder eller  

 sælger små mængder stof for at finansiere eget forbrug.
 Da indførelse af en minimumsstraf vil være af begrænset præventiv værdi  

 især over for de forhandlere, der selv er misbrugere, og da man i højere grad  

 bør sætte ind med behandling over for denne persongruppe, er det min  

 opfattelse, at der ikke bør ændres på domstolenes mulighed for at idømme  

 bødestraf.
