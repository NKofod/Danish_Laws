Selvstændig virksomhed, medhjælpende ægtefælle, ej udtrådt, manglende samtidighed med ansættelse af ny medarbejder, 6 måneders oplæring Resumé Et medlem, der havde været beskæftiget i ægtefællens selvstændige virksomhed ansøgte om at overgå til efterløn med virkning fra 1. juli 2007. Der var i ægtefællens virksomhed ansat en ny medarbejder pr. 1. januar 2007.
 Ankenævnet fandt, at medlemmet ikke opfyldte betingelserne for udtræden ved ansættelse af ny arbejdskraft, og derfor heller ikke opfyldte betingelserne for at overgå til efterløn.
 Ankenævnet lagde herved vægt på, at medlemmet var ophørt med beskæftigelsen i ægtefællens virksomhed den 29. juni 2007, og at der var ansat ny arbejdskraft i virksomheden den 1. januar 2007. Der ansås således ikke at foreligge tilstrækkelig tidsmæssig sammenhæng mellem medlemmets udtræden og ansættelse af den nye arbejdskraft.
Nævnet var opmærksom på medlemmets oplysninger om, at der på grund af virksomhedens art var behov for megen oplæring af nye medarbejdere, og at medlemmet først kunne forlade virksomheden når den nye medarbejder var helt oplært.
Nævnet fandt, at dette ikke gav anledning til en anden vurdering.
Nævnet lagde herved vægt på, at der skal være tale om en tidsmæssig sammenhæng mellem ophør og nyansættelse, hvilket en 6 måneders periode ikke fandtes at være.
Dato 21. april 2008 CPR-nr.
 Ankenævnet har behandlet Deres klage på møde den 17. april 2008.
Nævnet traf denne A F G Ø R E L S E Deres beskæftigelse i Deres ægtefælles virksomhed anses for at være drift af selvstændig virksomhed.
 De kan ikke anses for at være ophørt med drift af selvstændig virksomhed, hvorfor De ikke opfylder betingelserne for at overgå til efterløn den 1. juli 2007.
 Ankenævnet tiltræder således Arbejdsdirektoratets afgørelse af den 10. september 2007.
B E G R U N D E L S E Ankenævnet har lagt til grund:
 at De i perioden fra 1. maj 1999 til 29. juni 2007 har været beskæftiget i Deres ægtefælles virksomhed, [navn udeladt], og  at De ansøgte om at overgå til efterløn den 1. juli 2007.
 Selvstændig virksomhed drives ved beskæftigelse for egen eller ægtefælles regning og risiko og med det formål, at opnå økonomisk udbytte.
 Et medlem, der uden at være medejer arbejder i ægtefællens virksomhed, anses for at være selvstændig, hvis der er under 20 ansatte i virksomheden, eller medlemmet har en overordnet stilling, eller medlemmet har løn- og arbejdsvilkår, der afviger fra de vilkår, der ifølge overenskomst gælder for dette eller tilsvarende arbejde.
 Ankenævnet finder, at Deres beskæftigelse på [navn udeladt] Hvidovre er drift af selvstændig virksomhed i relation til reglerne om arbejdsløshedsforsikring.
 Ankenævnet har herved lagt vægt på, at [navn udeladt] er ejet af Deres ægtefælle, og at der er under 20 ansatte i virksomheden.
 Et medlem, der driver selvstændig virksomhed inden overgang til efterløn kan først overgå til efterløn når det personlige arbejde i virksomheden er ophørt mere end midlertidigt.
Et medlem, som udtræder af en virksomhed, der fortsættes af ægtefællen, kan anses for ophørt mere end midlertidigt, hvis medlemmet på tro og love erkender at være ophørt og der på grund af medlemmets udtræden ansættes ny arbejdskraft i virksomheden.
Det er en betingelse, at virksomhedens samlede lønudgift i hvert af de 2 seneste, hele regnskabsår ikke har oversteget 15 gange mindstesatsen på årsbasis på ophørstidspunktet.
Det er også en betingelse, at den nye arbejdskraft ifølge skriftlig ansættelsesaftale er ansat uden tidsbegrænsning og i mere end 30 timer pr. uge.
 Ankenævnet finder, at De ikke opfylder betingelserne for udtræden ved ansættelse af ny arbejdskraft.
 Ankenævnet har herved lagt vægt på, at De ophørte med Deres beskæftigelse på [navn udeladt] den 29. juni 2007, og at der blev ansat ny arbejdskraft i virksomheden den 1. januar 2007. Der anses således ikke at foreligge tilstrækkelig tidsmæssig sammenhæng mellem Deres udtræden og ansættelse af den nye arbejdskraft.
Nævnet er opmærksom på oplysningerne om, at der på grund af virksomhedens art er behov for megen oplæring af nye medarbejdere, og at De først kunne forlade virksomheden når den nye medarbejder var helt oplært.
Nævnet finder, at dette ikke giver anledning til en anden vurdering.
Nævnet har herved lagt vægt på, at der skal være tale om en tidsmæssig sammenhæng mellem ophør og nyansættelse, hvilket en 6 måneders periode ikke findes at være.
 De ses ikke at være omfattet af nogle af de øvrige bestemmelser om ægtefælleudtræden.
 Det skal i øvrigt bemærkes, at nævnet er enig med Dem i, at afgørelsen skal træffes efter de regler der var gældende på tidspunktet for a-kassens afgørelse.
R E G L E R Ankenævnet henviser til  § 57, stk. 1, 1. pkt. og stk. 3, § 74a stk. 1, nr. 1, og § 74c, stk. 1 i lov om arbejdsløshedsforsikring mv., jf. lovbekendtgørelse nr. 874 af 11. september 2005,  § 2, stk. 1, § 4, stk. 1, og § 5 i Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed, og  § 2, 1. pkt. og § 11 i Arbejdsdirektoratets bekendtgørelse nr. 850 af 16. oktober 2002 om ophør med udøvelse af selvstændig virksomhed som hovedbeskæftigelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne NN fuldmægtig De kan læse om afgørelsens retlige grundlag på de følgende sider.
 Kopi til:
Arbejdsdirektoratet, Stormgade 10, Postboks 1103, 1009 København K, NV Arbejdsløshedskasse Regler Lov om arbejdsløshedsforsikring mv., jf. lovbekendtgørelse nr. 874 af 11. september 2005.
§ 57. Dagpenge kan kun udbetales til et medlem, som er ledigt, jf. dog kapitel 11 b.
Dagpenge kan ikke udbetales for ledighedsperioder, hvor medlemmet er berettiget til en dagpengegodtgørelse fra arbejdsgiveren, jf. § 84, medmindre andet følger af regler fastsat af direktøren for Arbejdsdirektoratet i medfør af § 84, stk. 10.
 ...
Stk. 3. En selvstændig erhvervsdrivende anses for ledig, når hans personlige arbejde i virksomheden er ophørt mere end midlertidigt.
Nærmere regler om, hvornår en selvstændig erhvervsdrivendes personlige arbejde i virksomheden anses for ophørt mere end midlertidigt, fastsættes af direktøren for Arbejdsdirektoratet efter forhandling med Beskæftigelsesrådet.
 ..
§ 74 a.
Ret til efterløn har et medlem af en anerkendt arbejdsløshedskasse, som 1) er fyldt 60 år, 2) har været medlem i mindst 25 år inden for de sidste 30 år, jf. dog stk. 2 og 3, 3) har indbetalt efterlønsbidrag, jf. § 77, stk. 4, jf. dog § 77, stk. 5, i mindst 25 år inden for de sidste 30 år, jf. dog stk. 2 og 3, 4) ved ledighed vil kunne opfylde betingelserne for ret til dagpenge, jf. dog stk. 5 og 7, eller modtager overgangsydelse, 5) har fået indberettet værdien af pensionsformuen, jf. § 74 i, stk. 3, 4, 7 og 8 og 6) har bopæl her i riget eller i et andet EØS-land.
 ...
§ 74 c.
Overgang til efterløn kan ske fra beskæftigelse, ledighed, overgangsydelse eller delpension.
Medlemmer, der driver selvstændig virksomhed inden overgangen til efterløn, og som ikke viderefører virksomheden efter reglerne i § 74 f, kan først overgå til efterløn, når det personlige arbejde i virksomheden er ophørt mere end midlertidigt.
 ...
Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed I medfør af § 53, stk. 8 og § 58, stk. 1, nr. 2, litra a, i lov om arbejdsløshedsforsikring m.v., jf. lovbekendtgørelse nr. 874 af 11. september 2005, fastsættes efter forhandling med Beskæftigelsesrådet:
 § 2. Selvstændig virksomhed drives ved beskæftigelse for egen eller ægtefællens regning og risiko og med det formål at opnå økonomisk udbytte.
 ...
§ 4. En person, der uden at være medejer arbejder i ægtefællens virksomhed, anses kun for selvstændig erhvervsdrivende efter bestemmelserne i §§ 2 og 3, hvis 1) der er under 20 ansatte i virksomheden, 2) pågældende har en overordnet stilling, eller 3) pågældende har løn- og arbejdsvilkår, der afviger fra de vilkår, der ifølge overenskomst gælder for dette eller tilsvarende arbejde.
Stk. 2. Ved opgørelsen af antal ansatte efter stk. 1, nr. 1, medregnes kun ansatte i den virksomhed, hvor den pågældende er beskæftiget og aflønnet.
Ejeren af virksomheden, og eventuelle medejere og disses ægtefæller medregnes ikke ved opgørelsen.
§ 5. Et medlem, som driver selvstændig virksomhed, jf. §§ 2-4, anses for at drive virksomheden som hovedbeskæftigelse, hvis 1) driften af virksomheden har dannet grundlag for medlemmets optagelse i eller overflytning til en a-kasse som selvstændig erhvervsdrivende, jf. dog § 6, stk. 2, eller 2) medlemmet efter en konkret vurdering må anses for at drive virksomheden som hovedbeskæftigelse.
Arbejdsdirektoratets bekendtgørelse nr. 850 af 16. oktober 2002 om ophør med udøvelse af selvstændig virksomhed som hovedbeskæftigelse I medfør af § 57, stk. 3, og § 58, stk. 1, nr. 2, litra a, i lov om arbejdsløshedsforsikring m.v., jf. lovbekendtgørelse nr. 799 af 24. september 2002, fastsættes efter forhandling med Landsarbejdsrådet:
 § 1. Bekendtgørelsen finder anvendelse for medlemmer, der ophører med at drive selvstændig virksomhed som hovedbeskæftigelse.
 Stk. 2. Selvstændig virksomhed, hvortil der er ydet iværksætterydelse, etableringsydelse eller igangsætningsydelse, er også omfattet af bekendtgørelsen.
 § 2. Det personlige arbejde anses for ophørt mere end midlertidigt, når medlemmet opfylder en af betingelserne i §§ 3-16. Medlemmet skal være afmeldt offentlige registre som selvstændig erhvervsdrivende, medmindre det godtgøres, at registreringen ikke skyldes fortsat udøvelse af selvstændig virksomhed.
§ 11. Et medlem, som udtræder af en virksomhed, der fortsættes af ægtefællen, kan anses for ophørt mere end midlertidigt, hvis der på grund af medlemmets udtræden ansættes ny arbejdskraft bortset fra umyndige børn i virksomheden.
Det er en betingelse, 1) at medlemmet skriftligt på tro og love erklærer at være ophørt med at arbejde i virksomheden, 2) at virksomhedens samlede lønudgift i hvert af de 2 seneste, hele regnskabsår ikke har oversteget 15 gange mindstesatsen på årsbasis på ophørstidspunktet, og 3) at den nye arbejdskraft ifølge en skriftlig ansættelsesaftale er ansat uden tidsbegrænsning og i mere end 30 timer pr. uge.
 Stk. 2. Medlemmet skal efter 6 måneder fremlægge dokumentation for, at der er udbetalt løn til den nye arbejdskraft i den pågældende periode.
Stk. 3. Ophører den nye arbejdskraft inden for 6 måneder, uden at stillingen genbesættes, anses medlemmet for at have genoptaget arbejdet i ægtefællens virksomhed fra dette tidspunkt, medmindre medlemmet nu opfylder en af de øvrige ophørsbetingelser i denne bekendtgørelse.
Hvis den nye arbejdskraft ophører inden for 6 måneder efter ansættelsen, er medlemmet forpligtet til at oplyse a-kassen herom.
