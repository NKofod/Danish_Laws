Offererstatningslovens § 6 a - nedsættelse på grund af egen skyld eller accept af risiko, nævnets j.nr. 14-520-05824 Skadevolder blev dømt for overtrædelse af straffelovens § 244 ved  i forbindelse med et skænderi  at have tildelt sin samlever, ansøger, et knytnæveslag på brystkassen og et slag med flad hånd i panden.
Skadevolder og ansøger afgav modstridende forklaringer om, hvordan episoden nærmere havde udspillet sig.
Retten anførte i sine præmisser, at der efter bevisførelsen ikke var grundlag for at henføre forholdet til straffelovens § 13 om nødværge, men at der heller ikke var grundlag for at tilsidesætte skadevolders forklaring om, at volden blev begået under slagsmål.
Retten fandt det endvidere efter bevisførelsen uklart, hvem af de to parter der startede slagsmålet.
Retten henførte herefter forholdet under straffelovens § 248 og idømte skadevolder en betinget dom uden straffastsættelse.
Nævnet afslog ansøgers ansøgning om erstatning under henvisning til offererstatningslovens § 6 a, idet ansøger ansås for at have udvist en sådan grad af egen skyld i forbindelse med episoden, at en eventuel erstatning måtte bortfalde.
Nævnet lagde herved vægt på, at retten havde henført forholdet under straffelovens § 248, at retten alene havde idømt skadevolder en meget begrænset straf for forholdet, og at retten ikke havde fundet grundlag for at tilsidesætte skadevolders forklaring om, at volden var begået under et slagsmål, og i øvrigt fandt det uklart, hvem af parterne der startede dette slagsmål.
Nævnet lagde endvidere vægt på, at ansøger alene havde pådraget sig begrænsede skader i forbindelse med episoden.
