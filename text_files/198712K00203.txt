Nr LSF 203 Forslag til Lov om ændring af lov om særlig indkomstskat (Engangsindtægter  

 for kunstnere m.fl.) Fremsat af Bernhard Baunsgaard (RV) Ole Vig Jensen (RV) Marianne Jelved  

 (RV) Aase Olesen (RV) Niels Helveg Petersen (RV) den 29. januar 1988 § 1 I lov om særlig indkomstskat m.v., jf. lovbekendtgørelse nr. 900 af 18. december 1987, foretages følgende ændring:
 Efter § 17 indsættes som ny paragraf:
» § 17 A.
Såfremt der i en persons skattepligtige almindelige indkomst indgår en indtægt, der efter den pågældendes sædvanlige indkomstforhold er ekstraordinært stor, og som fremtræder som resultatet af et opfinderarbejde eller et arbejde af litterær, kunstnerisk, videnskabelig eller lignende karakter, kan den skattepligtige over for ligningsmyndighederne tilkendegive, at en del af denne indtægt skal overføres til beskatning efter reglerne om særlig indkomstskat, jf. dog stk. 2 og 3.
Stk. 2. Den ekstraordinært store indtægt efter stk. 1 skal overstige 15.000 kr. og udgøre mindst 25 pct. af den gennemsnitlige skattepligtige almindelige indkomst i de 3 nærmest foregående indkomstår.
Stk. 3. Ved overførsel til beskatning efter reglerne i afsnit I og II fragår 25 pct. af den gennemsnitlige skattepligtige almindelige indkomst i de 3 nærmest foregående indkomstår, dog mindst 15.000 kr., idet dette beløb skal beskattes som almindelig indkomst.
Stk. 4. Mindstebeløbene på 15.000 kr. i stk. 2 og 3 reguleres efter personskattelovens § 20.« § 2 Loven træder i kraft ved bekendtgørelsen i Lovtidende og har virkning fra og med indkomståret 1988.
Bemærkninger til lovforslaget 1. Lovforslaget går ud på at lovfæste den administrative praksis, som har udviklet sig omkring lempelsesreglen i § 17, stk. 1, i lov om særlig indkomstskat.
Efter denne regel kan en del af ekstraordinært store engangsindtægter, der er resultatet af opfinderarbejde eller arbejde af kunstnerisk eller videnskabelig karakter m.v., overføres fra den almindelige indkomst til den særlige indkomst, således at der sker en lempelse i den samlede skat for det indkomstår, hvor den ekstraordinært store indkomst erhverves.
Lovforslaget er identisk med et forslag, der er optrykt i Betænkning nr. 1095, København, april 1987, om beskatning af kunstnere.
(Delbetænkning om forskellige udjævningsmuligheder for kunstneres skattepligtige indkomster, afgivet af Kunstnerbeskatningsudvalget).
2. Såfremt der i en persons skattepligtige almindelige indkomst indgår en indtægt, der efter den pågældendes indkomstforhold er ekstraordinært stor, og som fremtræder som resultatet af et opfinderarbejde eller et arbejde af litterær, kunstnerisk, videnskabelig eller lignende karakter, kan amtsskatteinspektoratet (i København og på Frederiksberg skattedirektoratet) i medfør af bestemmelsen i § 17, stk. 1, i lov om særlig indkomstskat tillade, at en del af indtægten beskattes som særlig indkomst.
Bestemmelsen blev indført i 1958 og fik sin nuværende formulering og placering i 1960. Med bestemmelsen tilsigtes det at kunne lempe den progressive almindelige indkomstbeskatning, som finder sted, når en kunstner eller opfinder udnytter eller sælger et værk eller opfinderarbejde.
Lempelsen sker ved, at en del af indkomsten overføres til beskatning som særlig indkomst.
I den særlige indkomst foretages et fradrag på 6.000 kr., inden skatten beregnes med 50 pct. (for personer).
Bestemmelserne i lovforslaget er udarbejdet med udgangspunkt i den administrative praksis, som har udviklet sig i forbindelse med anvendelsen af § 17, stk. 1, i lov om særlig indkomstskat.
Efter denne praksis er bestemmelsen kun fundet anvendelig, når den ekstraordinært store indtægt stammer fra afhændede eller udnyttede rettigheder m.v. vedrørende opfindelser og værker, som er skabt af den, som afhænder eller udnytter dem.
Der kan f.eks. være tale om en forfatters indtægter i henhold til en forlagskontrakt.
Indtægter fra f.eks. maler-, billedhugger- og komponistvirksomhed vil også være omfattet af bestemmelsen.
Derimod har ligningsmyndighederne hidtil ikke fundet, at der kan foretages overførsel til særlig indkomst af f.eks. en skuespillers ekstraordinært store indtægt ved deltagelse i en bestemt produktion.
Denne fortolkning af den nugældende § 17, stk. 1, er bl.a. blevet kritiseret af kunstnerbeskatningsudvalget, hvis delbetænkning som nævnt ligger til grund for dette lovforslag.
Forslagsstillerne finder, at der ikke i formuleringen af § 17, stk. 1, er noget til hinder for, at også udøvende kunstnere som f.eks. skuespillere har adgang til at overføre en del af en ekstraordinært stor indkomst til beskatning med særlig indkomstskat.
Med dette lovforslag tilsigtes det at imødekomme kunstnerbeskatningsudvalgets kritik af den hidtidige praksis også på dette punkt.
Opfylder en udøvende kunstner derfor i øvrigt lovforslagets forskellige betingelser, vil den pågældende kunne kræve, at et beløb overføres til beskatning med særlig indkomstskat.
3. I stk. 2 i den foreslåede § 17 A er nærmere angivet, hvad der skal forstås ved en ekstraordinært stor indkomst.
Der lægges afgørende vægt på den procentvise indkomststigning, som skal udgøre 25 pct. eller mere af den gennemsnitlige indkomst i de 3 nærmest foregående indkomstår.
I den nuværende administrative praksis sættes procentstigningen i forhold til en »normalindtægt«, der er det foregående års skattepligtige indkomst, eventuelt under unormalt svingende indtægter et gennemsnit af f.eks. de 3 tidligere indkomstårs indtægter.
Som anført forslås det nu, at normalindtægten altid sættes til et gennemsnit af de 3 foregående års skattepligtige almindelige indkomst.
Af administrative hensyn bortses der dog fra engangsindtægter på under 15.000 kr.
Dette beløb reguleres fremover efter personskattelovens § 20.
Det fremgår af stk. 1 i den foreslåede bestemmelse, at kun en del  

 af den ekstraordinært store indkomst kan overføres til beskatning som særlig indkomst.
I stk. 3 er herefter angivet, at der inden overførslen til beskatning som særlig indkomst fragår et beløb svarende til 25 pct. af den gennemsnitlige almindelige skattepligtige indkomst i de 3 nærmest foregående år, dog mindst 15.000 kr.
Mindstebeløbet reguleres efter personskattelovens § 20.
Som det foran er anført, reguleres mindstebeløbene i stk. 2 og 3 på 15.000 kr. efter personskattelovens § 20, hvilket er angivet i stk. 4.
Efter personskattelovens § 20 forhøjes eller nedsættes det beløb, som er nævnt i lovforslagets tekst - 15.000 kr. - med samme procent, som den, hvormed årets reguleringstal afviger fra 100. I 1987 er reguleringspristallet 100.
 4. Det foreslås, at loven har virkning fra og med indkomståret 1988.
