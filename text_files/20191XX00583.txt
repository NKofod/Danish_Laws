Skriftlig fremsættelse (17. marts 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ædle metaller og konfliktmineraler (Lovforslag nr.
L 122) Formålet med lovforslaget er dels at modernisere gældende ret baseret på en international konvention om ædle metaller, og at indarbejde en EU-forordning om mineraler fra konfliktområder.
Danske forbrugere skal fortsat have tillid til, at de smykker, som de køber, har den korrekte mængde af ædelmetal.
Dette er uanset, om det er smykker i guld, sølv, platin eller palladium.
Tilliden til, at virksomheder ikke bryder samfundskontrakten og eksempelvis snyder med ægtheden af guldsmykker, skal opretholdes.
Hensigten med at modernisere ædelmetalloven er således, at der tages højde for den teknologiske udvikling, og at der i højere grad tages udgangspunkt i ædelmetalkonventionen.
Der fastholdes nationale særregler for smykkernes indhold af ædelmetal efter ønske fra branchen, som er inden for ædelmetalkonventionens rammer.
Der lægges desuden i bemærkningerne til lovforslaget op til, at der via konkurrenceudsætning bliver en mere fri prissætning af kontrolopgaverne.
Dette sker for at få den bedste kontrol til gavn for ædelmetalvirksomhederne og forbrugerne.
Lovforslaget skal som et helt nyt element sikre, at Danmark lever op til sine internationale forpligtelser i forhold til at indføre regler for import til Danmark af mineraler (tin, tantal, wolfram og guld) i virksomhedernes forsyningskæder fra konfliktramte områder og højrisikoområder De nævnte mineraler omtales på denne baggrund som konfliktmineraler.
Lovforslaget baserer sig på EU-forordning 2017/821 af 17. maj 2017. Reglerne om konfliktmineraler er et skridt i retningen af en mere fair verden, og reglerne skal så vidt muligt bidrage til, at arbejderne ikke bliver udnyttet i konfliktområder.
Regeringen ser således denne del af lovforslaget som en del af udmøntningen af forståelsespapiret mellem regeringen, RV, SF og EL, der bl.a. omtaler, at vilkårene i de fattigste dele af verden skal forbedres.
Med lovforslaget styrkes mulighederne samtidigt for, at Sikkerhedsstyrelsen kan udføre den optimale risikobaserede kontrol, som fokuserer på de svindlende virksomheder, der bryder samfundskontrakten, og som ikke unødigt generer de virksomheder, der står vagt om samfundskontrakten.
Dette sker ved, at Sikkerhedsstyrelsen får hjemmel i lovgivningen til registersamkøring og anonym kontrol.
Registersamkøringen skal naturligvis foregå under hensyntagen til GDPR og dataetiske principper, og data skal bidrage til at udvælge lovovertræderne til kontrol og derigennem sikre bedst mulig forbrugerbeskyttelse.
Anonym kontrol, der er efterspurgt af branchen, vil give mulighed for effektivt at kontrollere fx netbutikker, der sælger smykker.
 Med disse bemærkninger, og idet jeg i øvrigt henviser til lovforslaget og bemærkningerne til dette, skal jeg hermed anbefale forslaget til Folketingets velvillige behandling.
