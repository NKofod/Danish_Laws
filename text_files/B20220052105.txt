Bekendtgørelse om afmærkning ved akutte trafikfarlige hændelser på motorveje og motortrafikveje I medfør af § 90, stk. 2, og § 95, stk. 3, i færdselsloven, jf. lovbekendtgørelse nr. 1710 af 13. august 2021, og § 129, stk. 1, i lov nr. 1520 af 27. december 2014 om offentlige veje m.v., fastsættes efter bemyndigelse i henhold til § 5 i bekendtgørelse nr. 121 af 8. februar 2016 om Vejdirektoratets opgaver og beføjelser:
Kapitel 1 Generelt Bekendtgørelsens anvendelsesområde mv.
§ 1. Denne bekendtgørelse indeholder bestemmelser om afmærkning ved akutte trafikfarlige hændelser på motorveje og motortrafikveje.
Reglerne om vejafmærkningens udseende og betydning fremgår af bekendtgørelse om vejafmærkning.
Reglerne om krav til TMA-system samt de tekniske krav til Z 93 Gult blinksignal og TMA-system fremgår af bekendtgørelse om afmærkning af vejarbejder mv.
 § 2. Transportministeriet kan meddele Vejdirektoratet samt Sund & Bælt Holding A/S med datterselskaber, som privat vej- og broejer, dispensation fra bestemmelser, der er fastsat i denne bekendtgørelse.
 Stk. 2. Vejdirektoratet kan meddele en kommunal vejmyndighed dispensation fra bestemmelser, der er fastsat i denne bekendtgørelse.
 Stk. 3. Afgørelser truffet af Vejdirektoratet efter stk. 2 kan ikke indbringes for transportministeren.
Definitioner § 3. I denne bekendtgørelse forstås ved:
1) Akut trafikfarlig hændelse: Pludseligt opstået hændelse på vej eller bro til fare for færdslen.
Det kan være en trafikfarlig genstand f.eks. i form af tabt gods, et større dyr, et pludseligt opstået dybt hul i vejen, vragdele efter uheld, oliespild eller lign., som udgør en fare, fordi vejen ikke længere er sikker og farbar som under normale forhold.
En akut trafikfarlig hændelse betragtes ikke som et vejarbejde, færdselsuheld eller brand.
 2) Afspærringsvogn: Køretøj, der anvendes til vognbaneafspærring i en eller flere vognbaner eller afspærring af nødspor.
 3) TMA: (Truck Mounted Attenuator): Energiabsorberende enhed, og som er en del af TMA-system.
 4) TMA-system: Køretøj inklusiv TMA og vejafmærkning som på en afspærringsvogn.
Kapitel 2 Afmærkningens omfang og udførelse mv.
 § 4. Den vognbane, der inddrages til udbedring af en akut trafikfarlig hændelse, skal afmærkes med et TMA-system, jf. dog § 11, stk. 2.
 Stk. 2. Nødspor, der inddrages til udbedring af en akut trafikfarlig hændelse, afmærkes med en afspærringsvogn eller et TMA-system.
 Stk. 3. Den i stk. 2 nævnte afspærringsvogn kan udelades, når nødsporet kan afmærkes med en forlænget lavtsiddende O 45 Spærrebom fra TMA-systemet, der er placeret i vognbanen tættest på nødsporet.
 Stk. 4. TMA-system eller afspærringsvogn placeret i vognbane skal være forsynet med O 45 Baggrundsafmærkning, D 15 Påbudt passage eller D 16 Valgfri passage, C 55 Lokal hastighedsbegrænsning med undertavle om afstandsangivelse, gult blinkende lysende pil og Z 93 Gult blinksignal, jf. bilag 1 og jf. § 11, stk. 2.
 Stk. 5. På 2-sporede motortrafikveje skal TMA-system og afspærringsvogn være uden blinkende lysende pil og uden D 15 Påbudt passage.
 Stk. 6. C 55 Lokal hastighedsbegrænsning med undertavle om afstandsangivelse, D 15 Påbudt passage og D 16 Valgfri passage kan udføres som variable færdselstavler.
 Stk. 7. Der kan anvendes variable teksttavler om akutte hændelser, jf.  bekendtgørelse om anvendelse af vejafmærkning, bilag 3, Visningsbibliotek for variable tavler.
 § 5. Afspærringsvogn eller TMA-system placeret i nødspor skal være forsynet med O 45 Baggrundsafmærkning, gult blinkende lysende kryds og Z 93 Gult blinksignal, jf. bilag 1.
 § 6. På motorveje må kun anvendes C 55 Lokal hastighedsbegrænsning med angivelse af 80 kilometer i timen.
 Stk. 2. På motortrafikveje må kun anvendes C 55 Lokal hastighedsbegrænsning med angivelse af 70 kilometer i timen.
§ 7. C 55 Lokal hastighedsbegrænsning med U 2 undertavle om afstandsangivelse på selvstændig stander eller på køretøj kan anvendes som supplement på vejstrækninger med begrænset oversigt.
I de tilfælde skal tavlen placeres 200-400 meter før TMA-system eller afspærringsvogn.
 Stk. 2. C 55 Lokal hastighedsbegrænsning kan, ved anvendelse i henhold til stk. 1, opsættes alene i højre siden af kørebanen.
 § 8. Længdeafspærring etableres med N 44,2 Markeringskegle efter TMA-system eller afspærringsvogn.
Vægtkrav til TMA-system § 9. Et TMA-system skal have en køreklar vægt på mindst 10,8 tons, jf. dog § 11, stk. 3.
Regler for samarbejde med politi § 10. Anvendelse af afmærkning ved akutte trafikfarlige hændelser sker uden forudgående samtykke fra politiet.
 Stk. 2. Politiet skal kunne tilgå en log, hvor det fremgår, hvilken afmærkning der er anvendt, hvornår afmærkningen er etableret, og hvornår arbejdet er afsluttet.
Kapitel 3 Ikrafttræden § 11. Bekendtgørelse træder i kraft den 1. maj 2022.
 Stk. 2. Til og med den 31. juli 2025 kan TMA-system erstattes af afspærringsvogn.
 Stk. 3. Til og med 30. april 2023 kan et TMA-system have en køreklar vægt på mindst 10,2 tons.
Vejdirektoratet, den 22. april 2022 Jens Holmboe / Helga Theil Thomsen Bilag 1 Krav til TMA-system, afspærringsvogn mv. ved afmærkning af akutte hændelser 1) TMA-system anvendt i vognbane skal være udformet, som vist på figur 1 samt efter måltegning vist på figur 2.1.
2) Afspærringsvogn anvendt i vognbane skal være udformet, som vist på figur 2 samt efter målteg- ning vist på figur 2.1.
3) Afspærringsvogn eller TMA-system anvendt i nødspor skal være udformet, som vist på figur 3 samt efter måltegning vist på figur 3.1.
4) TMA-system og afspærringsvogn skal have monteret en vandret, højtsiddende og en lavtsid- dende O 45 Spærrebom med dimensionerne, som vist på figur 2.1 og 3.1. Den lavtsiddende O 45 Spærrebom skal være placeret højest 1,0 meter over terræn målt til overkant af O 45.
Lodret O 45 Spærrebom skal have dimensionerne som vist på figur 2.1 og 3.1. Når bredden af TMA-systemet og afspærringsvognen udføres mellem 2,0 og 2,5 meter, så skal O 45 inddeles i fem lige store felter.
O 45 Spærrebom skal udføres i materieltype 3. TMA-system og afspær- ringsvogn skal være forsynet med supplerende lavtsiddende automatisk bevægelig vandret O 45 Spærrebom og 2 styk Z 93 Gult blinksignal.
 5) O 45 Spærrebom på TMA-system og afspærringsvogn skal have røde felter i begge ender.
6) TMA-system og afspærringsvogn skal have et lavtsiddende Z 93 Gult blinksignal monteret i hver side i 1,0 - 1,5 meters højde over terræn målt til underkant af lysåbning samt et højtsid- dende Z 93 Gult blinksignal monteret i hver sin ende af den højtsiddende O 45 Spærrebom.
Disse fire Z 93 Gult blinksignal skal have en blinkfrekvens på 1,0 sekund og en blinkvarighed på 0,2 sekund eller en blinkfrekvens på 1,5 sekund og en blinkvarighed på 0,9 sekund.
Lysstyrken af disse blinksignaler skal være den samme som for kryds og pile på TMA-system og afspær- ringsvogne.
7) Z 93 Gult blinksignal på TMA-system og afspærringsvogn skal have en cirkulær lysåbning med et areal på mindst 250 cm2. Blinkende kryds og lysende pile på afspærringsvogne og køretøjer skal have en blinkfrekvens på 1,5 sekunder og en blinkvarighed på 0,6 sekunder.
8) Lysende pil og blinkende kryds skal være placeret i mindst 2,5 meters højde over terræn målt til underkant af lysåbning for de lavest placerede Z 93 Gult blinksignal, der udgør krydset/pilen.
9) Når D 16 Valgfri passage anvendes, skal den lysende pil skiftevis være orienteret mod højre og venstre.
 Figur 1. TMA-system anvendt i vognbane.
 TMA-system med variable færdselstavler D 15 Påbudt passage og C 55 Lokal hastighedsbegrænsning og U 2 undertavle om afstandsangivelse, gule blinksignaler, der kan vise blinkende lysende pil orienteret mod højre eller mod venstre samt lavt- og højtsiddende Z 93 Gult blinksignal.
På 2-sporede motortrafikveje skal TMA-system være uden blinkende lysende pil og D 15 Påbudt passage.
Gult blinkende lysende pil og D 15 Påbudt passage må ikke påbyde passage til vognbaner med modkørende færdsel.
 Figur 2. Afspærringsvogn anvendt i vognbane.
 Afspærringsvogn med variable færdselstavler D 15 Påbudt passage og C 55 Lokal hastighedsbegrænsning og U 2 undertavle om afstandsangivelse, gule blinksignaler, der kan vise blinkende lysende pil orienteret mod højre eller mod venstre samt lavt- og højtsiddende Z 93 Gult blinksignal.
På 2-sporede motortrafikveje skal afspærringsvogn være uden gult blinkende lysende pil og D 15 Påbudt passage.
Gult blinkende lysende pil og D 15 Påbudt passage må ikke påbyde passage til vognbaner med modkørende færdsel.
 Figur 2.1. Måltegning.
 Figur 3. Afspærringsvogn eller TMA-system anvendes i nødspor.
 Afspærringsvogn med gule blinksignaler, der kan vise blinkende kryds samt lavt- og højtsiddende Z 93 Gult blinksignal.
 Figur 3.1. Måltegning.
