Et reklamefirma solgte ved personlig henvendelse til lokale  

 erhvervsdrivende et årsabonnement på en fællesannonce, der hver uge blev  

 indrykket i et lokalblad på en fast plads.
En bladsammenslutning klagede til  

 Forbrugerombudsmanden og gjorde blandt andet gældende, at  

 annonceringssystemet var alt for dyrt, at firmaets sælgere udgav sig for at  

 repræsentere det stedlige lokalblad, og at reklameringen på den baggrund var  

 i strid med markedsføringslovens §§ 1,2 og 5.
 Ombudsmanden udtalte, at man ikke umiddelbart kunne sammenligne  

 annonceringssystemet med individuel annoncering og fandt på baggrund af en  

 gennemgang af firmaets forretningsform ikke, at firmaet i sin markedsføring  

 overtrådte markedsføringsloven, idet han bemærkede, at det forhold, at man  

 betinger sig en høj avance, ikke sig selv indebærer en overtrædelse af  

 markedsføringsloven.
 Abonnement på fællesannonce.
En bladsammenslutning klagede over et reklamefirma, hvis sælgere ved  

 personlig henvendelse til de lokale erhvervsdrivende solgte et årsabonnement  

 på en fællesannonce omfattende en række erhvervsdrivende i lokalområdet.  

 Denne fællesannonce blev herefter indrykket i et lokalblad på fast plads hver  

 uge.
Abonnementet omfattede tillige et antal telefonlommebøger samt  

 reklamemateriale som de deltagende erhvervsdrivende kunne fordele blandt  

 kunderne.
Bladsammenslutningen gjorde bl.a. gældende, at reklamefirmaets  

 annonceringssystem var alt for dyrt i forhold til, hvad det kostede den  

 enkelte erhvervsdrivende at få indrykket en annonce i det pågældende  

 lokalblad.
Videre anførte sammenslutningen, at reklamefirmaets sælgere udgav  

 sig for repræsentanter fra de stedlige lokalblade.
Bladsammenslutningen fandt  

 derfor, at reklamefirmaets markedsføring var i strid med markedsføringslovens  

 §§ 1,2 og 5.
FO udtalte, at man ved vurdering af reklamefirmaets system ikke blot kan  

 instille en mekanisk sammenligning med, hvad det kostede en erhvervsdrivende  

 at indrykke en annonce i et lokalblad, hvor annoncen udelukkende indeholdt  

 den pågældende erhvervsdrivendes navn og titel.
Systemet var baseret på en  

 selvstændig ide.
Fællesannoncen placeredes det samme sted i det pågældende  

 lokalblad hver uge hele året igennem.
Forbrugerne i lokalområdet kunne  

 således hurtigt orientere sig gennem reklamefirmaets annonce, der opdelte de  

 i systemet medvirkende erhvervsdrivende branchemæssigt og alfabetisk med navn  

 og telefonnummer.
Hertil kom den til systemet hørende telefonlommebog, som af  

 den erhvervsdrivende udleverede til kunderne, der således hurtigt kunne  

 orientere sig om, hvilke erhvervsdrivende i hvilke brancher der var  

 tilsluttet systemet.
Fremgangsmåden ved annoncetegning skete efter det af reklamefirmaet  

 oplyste på den måde, at firmaets lokale repræsentanter direkte henvendte sig  

 til de potentielle annoncører.
Repræsentanten forklarede på stedet systemet,  

 herunder hvad en tilslutning kostede, hvorefter der i tilfælde af tilslutning  

 blev indgået en skriftlig kontrakt, der tydeligt fastlagde indholdet af  

 aftalen.
Denne kontrakt indeholdt efter FO's opfattelse ingen urimelige  

 kontraktsvilkår.
 For så vidt angår de af reklamefirmaet opnåede avancer bemærkede FO, at  

 det forhold, at man betinger sig en høj avance ved salg af sin ydelse, ikke i  

 sig selv indebærer en overtrædelse af markedsføringsloven.
 Da der imidlertid havde været rejst tvivl om, hvorvidt reklamefirmaets  

 sælgere ved kontakten til de potentielle annoncører havde givet disse det  

 indtryk, at man repræsenterede det pågældende lokalblad, henstillede FO, at  

 reklamefirmaet instruerede sine sælgere om fremover på utvetydig måde at  

 tilkendegive, at man repræsenterede reklamefirmaet og ikke det pågældende  

 lokalblad.
 Reklamefirmaet meddelte, at man ville efterkomme FO's henstilling.
 (* 1) Offentliggjort i Forbrugerombudsmandens Årsberetning 1981-1982, side  

 88-89.
