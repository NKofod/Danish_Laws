Nr BSF 88 Forslag til folketingsbeslutning om affaldsbehandling Fremsat af Anne Grete Holmsgård (VS) Lenger (VS) Elisabeth Bruun Olesen  

 (VS) Margrete Auken (SF) Leif Hermann (SF) Ebba Strange (SF) Folketinget opfordrer regeringen til at gennemføre følgende foranstaltninger:
1. Alle erhvervsvirksomheder pålægges - i lighed med, hvad der allerede gælder for husstande - at aflevere deres affald til et af kommunen anvist affaldsbehandlingsanlæg.
 2. Der gennemføres forbud mod nyanlæggelse af private lossepladser.
3. Alle ikke-godkendte lossepladser skal senest den 1. juli 1987 have indsendt ansøgning om godkendelse.
Ansøgningerne skal være behandlet senest den 1. juli 1988. Alle lossepladser godkendt inden den 1. januar 1985 skal have revurderet deres godkendelse.
 Ansøgning om fornyet godkendelse skal være indsendt senest den 1.
juli 1988. Ansøgningerne skal være behandlet senest den 1. juli 1989.
4. Private lossepladsejere kan kræve, at kommunen overtager lossepladsen mod erstatning med fradrag for eventuel forurening af pladsen.
5. Alle større affaldsbehandlingsanlæg (lossepladser og forbrændingsanlæg) pålægges at installere et forsorteringsanlæg, som alt sorteringsegnet affald skal sendes igennem.
BEMÆRKNINGER TIL FORSLAGET Hvis det skal være muligt for kommunerne at gennemføre en ordentlig affaldsplanlægning og affaldsbortskaffelse, er det nødvendigt, at det er kommunerne selv, der foretager anvisningen af, hvor affaldet skal bortskaffes.
Det gælder allerede for husholdningsaffaldet, men ikke for erhvervsaffaldet (bortset fra at erhvervslivet naturligvis heller ikke må bortskaffe affaldet ulovligt).
På denne måde får kommunerne lettere ved at planlægge, dels hvorledes genanvendelsen skal tilrettelægges i kommunen (og formentlig i de fleste tilfælde sammen med andre kommuner i amtet), dels i hvilken takt affaldsforbrændingsanlæg skal nedlægges i takt med øget genanvendelse.
Planlægningen af, hvilke lossepladser der eventuelt skal etableres i kommunen, lettes ligeledes ved, at også erhvervsaffaldet kommer ind under den kommunale anvisning.
Begrundelsen for at forbyde anlæg af nye privatejede lossepladser er dobbelt: for det første er der langt dårligere kontrol med privatejede lossepladser (omgåelse af reglerne etc.). For det andet er det ikke hensigtsmæssigt, at der tillades nye private lossepladser i en fase, hvor der satses kraftigt på at nedbringe den totale affaldsmængde.
Dette indebærer naturligvis ikke, at de allerede eksisterende private lossepladser forsvinder - de er der, men det er vigtigt, at de godkendes hurtigst muligt, således at yderligere ukontrolleret forurening fra pladser, der ikke opfylder miljøbestemmelserne, undgås.
Af ressourcemæssige grunde er godkendelsen delt op i to tempi, idet man først vurderer de ikke-godkendte lossepladser, dvs. de pladser, der er anlagt før 1974, da miljøloven trådte i kraft.
Dernæst skal de allerede godkendte lossepladser revurderes.
Her er sat et skel ved den 1. januar 1985. Dette skel kan, evt. efter en konkret vurdering af de godkendte lossepladser, flyttes lidt frem eller tilbage, men det udtrykker, at den nye politik for grundvandsbeskyttelse slog igennem omkring dette tidspunkt, mens man tidligere har godkendt en række lossepladser, som ikke er tilstrækkeligt beskyttede mod nedsivning, f.eks. fordi de ligger i grusgrave.
Af hensyn til de private lossepladsejere, der måtte finde det vanskeligt at klare kravene om godkendelse, åbnes der mulighed for, at disse kan kræve, at kommunen overtager pladsen.
Ved erstatningskravet må der naturligvis tages højde for, at der kan være tale om en skjult forurening fra pladserne, som det ikke er rimeligt at kommunen skal betale.
Der er udmærkede erfaringer med forsorteringsanlæg, f.eks. på Vestforbrændingen ved København.
I løbet af nogen tid vil de kunne hvile i sig selv som følge af værdien af de materialer, der udsorteres.
Flere andre anlæg er under opførelse, men forslagsstillerne finder det hensigtsmæssigt at forcere denne udvikling.
