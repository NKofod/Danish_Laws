Fremsat den 10. marts 2020 af Mona Juul (KF), Birgitte Bergman (KF), Niels Flemming Hansen (KF), Marcus Knuth (KF), Mai Mercado (KF) og Søren Pape Poulsen (KF) Forslag til folketingsbeslutning om at sænke beløbsgrænsen i beløbsordningen Folketinget pålægger regeringen at fremsætte forslag til en ændring af udlændingeloven inden udgangen af 2020, der sænker beløbsgrænsen i beløbsordningen til 325.000 kroner.
Bemærkninger til forslaget Virksomhederne står med massive problemer i forhold til at kunne ansætte nok kvalificeret arbejdskraft.
Beløbsordningen er ifølge DI en vigtig rekrutteringskanal for mange virksomheder, men som reglerne er i dag begrænses virksomhedernes muligheder for at ansætte de kvalificerede udlændinge, som der er behov for igennem beløbsordningen.
Derfor foreslår forslagsstillerne at sænke beløbsgrænsen fra det nuværende årslønsniveau på 436.000 kr. til 325.000 kr.
Ifølge www.nyidanmark.dk er det en forudsætning for at få opholdstilladelse under beløbsordningen, at løn- og ansættelsesvilkår er sædvanlige efter danske forhold.
De personer, der kommer til Danmark, indgår altså på samme vilkår som de danske arbejdstagere (www.nyidanmark.dk, beløbsordningen).
Personer, der kommer hertil på beløbsordningen, kan fra første dag bidrage til Danmark.
De er afgørende for at fastholde erhvervslivets konkurrenceevne.
DI vurderer, at en nedsættelse af beløbsgrænsen vil øge beskæftigelsen med 10.000 personer og skabe et merprovenu til de offentlige finanser på 2 mia. kr. (»Gevinster ved beløbsordningen«, DI Analyse, maj 2019.
Skriftlig fremsættelse Mona Juul (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sænke beløbsgrænsen i beløbsordningen.
(Beslutningsforslag nr.
B 155) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
