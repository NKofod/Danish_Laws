Ankestyrelsen har behandlet en række sager om udmåling af kontanthjælp  

 i henhold til socialministeriets bekendtgørelse nr. 484 af 24. september 1984  

 om forsøg med faste ydelser efter bistandsloven.
I nogle sager var der  

 endvidere rejst spørgsmål om hjælp efter bistandslovens § 40, stk. 1, 46,  

 stk. 1 og 2 og 47, stk.
 1.
Sag nr. 1 vedrørte spørgsmålet om, hvorvidt der til en ansøger, der  

 modtog hjælp efter bistandslovens § 42 kunne ydes særskilt hjælp til betaling  

 af privatskoleundervisning efter bekendtgørelsen eller efter bistandslovens §  

 46, stk. 2, samt hjælp til enkeltudgifter efter bistandslovens § 40, stk. 1.  

 Endvidere var der rejst spørgsmålet om hjælp til børnepasningsudgifter.  

 Ankestyrelsen fandt, at der efter bekendtgørelsen kunne ydes særskilt hjælp  

 til den del af ansøgerens børnepasningsudgifter, der skyldtes deltagelse i  

 gruppearbejde som led i hendes uddannelse.
Der fandtes endvidere at have  

 været grundlag for at yde hjælp efter bistandslovens § 40, stk. 1, til køb af  

 senge.
 Socialforvaltningens afslag på hjælp til de øvrige ansøgte udgifter  

 blev tiltrådt.
 Sag nr. 2 vedrørte spørgsmålet om beregning af boligtillæg til en  

 samlevende person, der modtog hjælp med reduceret grundydelse.
Endvidere var der rejst spørgsmål om særskilt hjælp til betaling af  

 fagforeningskontingent.
Ankestyrelsen fandt, at boligtillægget skulle  

 beregnes forholdsmæssigt efter ansøgerens og samleverens indtægtsforhold,  

 således som disse var, før ansøgeren modtog kontanthjælp.
Der fandtes ikke  

 efter bekendtgørelsen at være hjemmel til at yde hjælp til  

 fagforeningskontingent.
Sag nr. 3 vedrørte spørgsmålet om hjælp til flytning efter  

 bistandslovens § 47 og spørgsmålet om hjælp efter bistandslovens § 46, stk.  

 1, til medicinudgifter og solbehandling på grund af hudlidelse.
Betingelserne  

 for at yde hjælp til flytning fandtes ikke at være opfyldt.
Efter en lægelig  

 vurdering fandtes ansøgeren heller ikke berettiget til hjælp til dækning af  

 udgifter til medicin og solbehandling.
 Sag nr. 4 vedrørte spørgsmålet om hjælp til køb af seng til en person,  

 der fik hjælp efter taksten for unge hjemmeboende.
 Ankestyrelsen fandt, at sagen burde vurderes efter bistandslovens §  

 40, stk. 1, og hjemviste på dette grundlag sagen til socialforvaltningen til  

 fornyet behandling.
Sag nr. 5 vedrørte spørgsmålet om særskilt hjælp i forbindelse med  

 højskoleophold, herunder spørgsmålet om, hvorvidt socialforvaltningen var  

 bundet af et tilsagn om støtte, som var givet kort tid før iværksættelsen af  

 kontanthjælpsforsøget, men som var uden hjemmel i bekendtgørelsen.  

 Ankestyrelsen udtalte, at da ansøgerens bopælskommune var omfattet af  

 forsøgsreglerne, var der ikke hjemmel til at beregne hjælpen til ansøgeren  

 efter de sædvanligt gældende regler i bistandslovens § 37. Ankestyrelsen var  

 derfor enig i, at der ikke var grundlag for at yde ansøgeren særskilt hjælp i  

 forbindelse med højskoleopholdet.
Ankestyrelsen fandt ikke tilstrækkeligt  

 grundlag for at pålægge socialforvaltningen fortsat at opfylde det givne  

 tilsagn om støtte, da ydelser i overensstemmelse med dette tilsagn ville være  

 uden hjemmel i forsøgsbekendtgørelsen.
Sag nr. 6 vedrørte spørgsmålet om fastansættelse af det hidtidige  

 leveniveau i et tilfælde, hvor ansøgeren umiddelbart før  

 ansøgningstidspunktet havde været uddannelsessøgende i 3 1/2 måned og  

 modtaget støtte fra Statens Uddannelsesstøtte.
Forud herfor havde han fået  

 hjælp efter bistandslovens § 37. Ankestyrelsen fandt, at hjælpen burde  

 fastsættes efter det hidtidige leveniveau, og ikke den indtægt ansøgeren  

 havde umiddelbart før ansøgningen om hjælp.
Hjælpen burde udregnes efter et  

 gennemsnit af ansøgerens indtægter i det sidste år før ansøgningen.
 Sag nr. 7 vedrørte spørgsmålet om fastsættelse af det hidtidige  

 leveniveau for en ung udeboende, der - bortset fra en 2 måneders  

 arbejdsperiode umiddelbart før ansøgningen - ikke havde haft arbejdsindtægt.  

 Ankestyrelsen tiltrådte, at der ved udmålingen af hjælp var fastsat en  

 grundydelse på 1.610 kr. efter den særlige takst for udeboende unge under 23  

 år, der ikke hidtil haft indtægter.
Sag nr. 8 vedrørte spørgsmålet om fastsættelse af det hidtidige  

 levenieau for en gift ansøger, der var fundet berettiget til støtte efter  

 bistandslovens § 42. Ansøgeren havde hidtil været hjemmearbejdende og  

 familien havde hidtil levet af ægtefællens indtægt.
Ankestyrelsen fandt, at  

 ansøgerens hidtidige leveniveau var bestemt af den forsørgelse, som  

 ægtefællen havde kunnet give hende.
Sag nr. 9 vedrørte spørgsmålet om fastsættelse af det hidtidige  

 leveniveau, herunder spørgsmålet om reduktion for besparelser vedrørende  

 daginstitutionsudgifter i den mellem arbejdsmarkedets hovedorganisationer  

 aftalte mindste arbejdsfortjeneste inden for normallønsområdet.
Der fandtes  

 ikke i bekendtgørelsens pkt. 5, andet pkt., at være hjemmel til at foretage  

 en sådan reduktion.
 Sag nr. 10 vedrørte spørgsmålet om udmåling af boligtillæg til en ung  

 hjemmeboende, der havde søgt om hjælp umiddelbart efter, at hun fyldte 18 år.  

 Ansøgeren fandtes berettiget til boligtillæg, da det måtte antages, at hun  

 burde bidrage til familiens samlede boligudgift, medens hun var hjemmeboende.
LOVGRUNDLAG: Bistandslovens § 138a.
Socialministeriets bekendtgørelse  

 nr. 484 af 24. september 1984 om forsøg med faste ydelser efter  

 bistandsloven.
 Bistandslovens §§ 40, stk. 1, 46, stk. 1 og 2, og 47 stk. 1.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
En ansøger, der var fraskilt og havde forældremyndigheden over 3 børn,  

 modtog hjælp efter bistandslovens § 42 til en uddannelse som  

 børnehavepædagog.
I forbindelse med at ansøgeren havde fået udbetalt en arv  

 på ca. 50.000 kr., traf socialforvaltningen i juli 1984 beslutning om, at der  

 ikke ved udmålingen af hjælp efter bistandslovens § 42, stk. 1, kunne bortses  

 fra et beløb på 20.000 kr., som ansøgeren ønskede at anvende til boligmæssige  

 forbedringer.
Ansøgeren blev derfor henvist til at klare sig for det nævnte  

 beløb indtil 1. januar 1985. Den resterende del af den udbetalte arv havde  

 ansøgeren anvendt til opsparing på børneopsparingskonti og reparation af  

 møbler.
 I oktober 1984 søgte ansøgeren om økonomisk hjælp, idet hun havde forbrugt  

 de 20.000 kr.
 Ifølge socialforvaltningens beregning skulle der være forbrugt 10.964 kr.,  

 således at der resterede 9.066 kr.
Ansøgeren oplyste, at et af hendes børn havde foretaget skoleskift,  

 hvilket havde kostet 1.310 kr. de første 2 måneder.
Endvidere havde hun købt  

 senge til 3.190 kr. samt moderniseret sit badeværelse for 6.000 kr.
Ansøgeren  

 søgte samtidig om fortsat hjælp til børnepasning, dels når hun skulle deltage  

 i forældremøder i børnenes skoler, og dels når hun i forbindelse med sin  

 uddannelse skulle deltage i gruppearbejde.
 AFGØRELSEN, DER KLAGES OVER:
 Socialforvaltningen gav afslag på hjælp under henvisning til den tidligere  

 trufne afgørelse. hvorefter de omhandlede 20.000 kr. skulle anvendes til  

 godkendte udgifter og underhold.
 Da ansøgeren havde forbrugt restbeløbet af arven og var uden midler,  

 besluttede forvaltningen at yde ansøgeren hjælp for perioden indtil 1. januar  

 1985 med tilbagebetalingspligt efter bistandslovens § 26, stk. 1, nr. 1.
 KLAGEN TIL ANKESTYRELSEN:
Ansøgeren anførte, at hendes søn havde måttet skifte skole på grund af  

 svære problemer, hvilket var lægeligt dokumenteret.
Ansøgeren anførte videre,  

 at hun hidtil havde fået hjælp til børnepasning, og at hendes gruppeleder  

 havde dokumenteret nødvendigheden af hendes deltagelse i gruppearbejde uden  

 for almindelig skoletid.
 SUPPLERENDE OPLYSNINGER EFTER ANKEN:
 Socialforvaltningen anførte, at for så vidt angik afgørelsen vedrørende  

 barnets skoleskift, havde forvaltningen lagt vægt på, at der ikke forelå  

 oplysninger, der tydede på, at barnets vanskeligheder ikke kunne afhjælpes i  

 en kommuneskole.
 Med hensyn til ansøgningen om fortsat dækning af udgifter til børnepasning  

 henviste forvaltningen til, at hjælpen efter den 1. oktober 1984 var udmålt  

 efter retningslinierne i socialministeriets skrivelse til forsøgskommunerne  

 af 4. september 1984, hvorefter udgifter af denne karakter skulle afholdes af  

 den udbetalte grundydelse og de udbetalte børnetillæg.
 ANKESTYRELSEN AFGØRELSE:
 Ankestyrelsen er enig med socialforvaltningen i, at der efter  

 bekendtgørelsen ikke er hjemmel til at yde særskilt hjælp til betaling af  

 privatskole.
 Ankestyrelsen finder heller ikke grundlag for at yde hjælp i henhold til  

 bistandslovens § 46, stk. 2.
 Ankestyrelsen finder imidlertid, at der har været grundlag for at yde  

 hjælp til køb af senge i henhold til bistandslovens § 40, stk. 1. Under  

 hensyn hertil finder man, at der bør ske en nedsættelse af den  

 tilbagebetalingspligtige hjælp med et beløb svarende hertil.
 Ankestyrelsen tiltræder tilbagebetalingskravet iøvrigt.
 Ankestyrelsen er enig med socialforvaltningen i, at der ikke har været  

 grundlag for at yde hjælp til betaling af modernisering af badeværelse i  

 henhold til bistandslovens § 40, stk. 1.
Ankestyrelsen finder endelig, at der i henhold til bekendtgørelsen kan  

 ydes hjælp til den del af børnepasningsudgiften, der vedrører deltagelse i  

 gruppearbejde som led i ansøgerens uddannelse.
De øvrige  

 børnepasningsudgifter må afholdes af grundydelsen.
 2.
 REDEGØRELSE FOR SAGEN:
En ansøger havde fra januar 1982 modtaget hjælp efter bistandslovens § 37  

 på grund af arbejdsløshed.
Ansøgeren var samlevende.
Hans samlever havde  

 arbejdsindtægt.
Ansøgerens andel af de fælles faste udgifter var opgjort  

 således:
 Pr. 1. april 1983 overgik ansøgeren til at modtage hjælp efter  

 bistandslovens § 37, stk. 4. Den udmålte hjælp før 1. oktober 1984 udgjorde  

 2.953 kr.
 AFGØRELSEN, DER KLAGES OVER:
 Med virkning fra 18. oktober 1984 fik ansøgeren udmålt hjælp efter  

 socialministeriets bekendtgørelse af 24. september 1984 om forsøg med faste  

 ydelser efter bistandsloven.
Socialforvaltningen udmålte hjælp med en reduceret grundydelse på 2.113  

 kr. månedlig samt et boligtillæg på 683 kr. månedlig.
Boligtillægget blev  

 beregnet forholdsmæssigt efter ansøgerens og samleverens indtægter forud for  

 kontanthjælpsforsøget, således at ansøgerens indtægt blev ansat til 2.953 kr.  

 svarende til den beregnede hjælp i henhold til bistandslovens § 37, stk. 4.  

 Samleverens indtægt var 6.824 kr. månedlig.
Da den samlede hjælp efter 18.  

 oktober 1984 var mindre end den tidligere udmålte hjælp, foretog  

 socialforvaltningen en nedtrapning af hjælpen over en 3 måneders periode,  

 således at den udmålte hjælp pr. 18. januar 1985 udgjorde 2.796 kr.
 KLAGEN TIL ANKESTYRELSEN:
 Ansøgeren anførte, at han udover de ovenfor nævnte faste udgifter havde  

 udgift til fagforeningskontingent på 465 kr. månedlig.
 ANKESTYRELSENS AFGØRELSE:
Ankestyrelsen er enig i, at hjælpen efter socialministeriets  

 bekendtgørelse af 24. september 1984 skulle udmåles med reduceret  

 grundydelse, da ansøgeren havde modtaget kontanthjælp efter bistandslovens §  

 37 i en sammenhængende periode på mere end 9 måneder.
Derimod finder  

 ankestyrelsen, at boligtillægget efter bekendtgørelsens pkt. 3 skal beregnes  

 forholdsmæssigt efter ansøgerens og samleverens indtægtsforhold, således som  

 disse var, før ansøgeren modtog kontanthjælp efter bistandsloven.
 Efter bekendtgørelsen er der ikke hjemmel til at yde særskilt hjælp til  

 ansøgerens øvrige faste udgifter.
 Ankestyrelsen hjemviser sagen med henblik på udmåling af boligtillægget i  

 overensstemmelse med ankestyrelsens afgørelse.
 3.
 REDEGØRELSE FOR SAGEN:
 En ansøger med to mindreårige børn modtog fra 1. oktober 1984 hjælp efter  

 socialministeriets bekendtgørelse af 24. september 1984 om forsøg med faste  

 ydelser.
Ansøgeren søgte om hjælp til flytning til anden lejlighed.
Ansøgningen var  

 begrundet med, at den nuværende bolig, der var på 57 m2 og bestod af 3 ikke  

 særlig store værelser, var for lille og svær at varme op.
Ansøgeren havde  

 endvidere søgt om hjælp til udgifter til nervemedicin og solbehandling.  

 Ifølge erklæring fra en speciallæge i hudsygdomme havde ansøgeren en kronisk  

 hudlidelse.
En ugentlig lysbehandling om vinteren ville imidlertid kunne  

 bringe tilstanden under god kontrol.
 AFGØRELSEN, DER KLAGES OVER:
 Socialforvaltningen gav afslag på flyttehjælp efter bistandslovens § 47.  

 Forvaltningen havde endvidere givet afslag på hjælp efter bistandslovens §  

 46, stk. 1, til medicin og lysbehandling.
 KLAGEN TIL ANKESTYRELSEN:
 Sagen blev anket af ansøgeren.
 ANKESTYRELSENS AFGØRELSE:
 Efter oplysningerne om ansøgerens boligmæssige, erhvervsmæssige og sociale  

 forhold i øvrigt finder ankestyrelsen ikke grundlag for at pålægge  

 socialforvaltningen at yde hjælp til den ansøgte flytning.
 Ankestyrelsen finder endvidere, at ansøgeren hverken er berettiget til  

 hjælp til nervemedicin eller solbehandling, da udgifterne hertil efter en  

 lægelig vurdering ikke kan skønnes nødvendige og velbegrundede.
 Ankestyrelsen tiltræder således socialforvaltningens afgørelser.
 4.
 REDEGØRELSE FOR SAGEN:
En ansøger, født i 1964, der var hjemmeboende, modtog fra 1. oktober 1984  

 hjælp efter socialministeriets bekendtgørelse af 24. september 1984 om forsøg  

 med faste ydelser.
Da ansøgeren var enlig og hjemmeboende, og da han ikke  

 tidligere havde haft indtægter, blev hjælpen udmålt efter reglerne for unge  

 under 23 år med en grundydelse på 1.342 kr. pr. måned.
 I slutningen af oktober 1984 søgte ansøgeren om hjælp til køb af en seng.
 AFGØRELSEN, DER KLAGES OVER:
 Socialforvaltningen gav afslag på ansøgningen under henvisning til, at  

 udgifter af den omhandlede karakter skulle afholdes af den udbetalte  

 grundydelse.
 KLAGEN TIL ANKESTYRELSEN:
 Ansøgeren anførte, at der var et stort hul i hans nuværende seng.
 SUPPLERENDE OPLYSNINGER EFTER ANKEN:
 Socialforvaltningen oplyste, at ansøgningen ikke havde været behandlet  

 efter bistandslovens § 40, stk. 1, om hjælp til rimeligt begrundede  

 enkeltudgifter.
 ANKESTYRELSENS AFGØRELSE:
 Da socialforvaltningen ikke har vurderet, om der har været grundlag for at  

 yde hjælp efter bistandslovens § 40, stk. 1, hjemviser ankestyrelsen sagen  

 til forvaltningen til afgørelse af, om der kan ydes hjælp til køb af en seng  

 efter den nævnte bestemmelse.
 5.
 REDEGØRELSE FOR SAGEN:
 En ansøger, født i 1964, havde modtaget hjælp efter bistandslovens § 37  

 fra januar 1984. I forbindelse med flytning til lejet værelse pr. 1. marts  

 1984 fik ansøgeren udmålt hjælp til underhold med 1.850 kr. månedlig og 650  

 kr. månedlig til husleje.
I juni 1984 søgte ansøgeren om hjælp til højskoleophold i perioden 1.  

 oktober 1984 - maj 1985. Socialforvaltningen bevilgede hjælp således, at der  

 efter bistandslovens § 37 kunne ydes et beløb på 2.063 kr. månedlig svarende  

 til betalingen for ansøgerens ophold på højskolen med fradrag af stats- og  

 kommunestøtte.
Endvidere blev der bevilget 719 kr. pr. måned til lommepenge  

 og beklædning samt hjælp til betaling af en hjemrejse pr. måned.
I september 1984 fik ansøgeren yderligere bevilget hjælp til betaling af  

 værelseslejen under højskoleopholdet.
Det blev samtidig aftalt, at ansøgeren  

 hver måned skulle have tilsendt et samlet beløb til dækning af lommepenge,  

 beklædning og rejsepenge.
Pr. 1. oktober 1984 indgik ansøgerens bopælskommune i socialministeriets  

 forsøg i henhold til bistandslovens § 138 a med faste ydelser efter  

 bistandsloven.
Socialforvaltningen meddelte herefter ansøgeren i november  

 1984, at forvaltningen fra 1. januar 1985 ikke længere kunne yde pågældende  

 hjælp under højskoleopholdet på ovennævnte måde.
Forvaltningen har efter den  

 1. januar 1985 udmålt hjælpen med en grundydelse på 1.610 kr. månedlig samt  

 et boligtillæg til dækning af ansøgerens boligudgifter ved det lejede  

 værelse.
 AFGØRELSEN, DER KLAGES OVER:
 Amtsankenævnet tiltrådte socialforvaltningens beslutning om med virkning  

 fra 1. januar 1985 at yde ansøgeren hjælp under højskoleopholdet svarende  

 til, hvad ansøgeren ville have været berettiget til, såfremt hun ikke havde  

 været på højskole.
 Da ansøgeren ikke var optaget på højskolen som led i foranstaltninger  

 efter bistandslovens § 42, stk. 1, fandt nævnet ikke grundlag for at lade  

 udgiften til opholdsbetaling på højskolen indgå ved udmålingen af hjælpen.
Nævnet fandt det ligeledes i overensstemmelse med gældende praksis, at der  

 i den udmålte hjælp skete fradrag for den del af stats- og kommunestøtten,  

 som var ydet til dækning af kostudgifter.
Nævnet henviste herved til SM  

 O-056-84.
 Nævnet bemærkede endelig, at spørgsmålet om hvorvidt ansøgeren kunne  

 støtte ret på det af socialforvaltningen oprindeligt givne tilsagn om støtte  

 under højskoleopholdet, var et spørgsmål om begunstigende forvaltningsakt,  

 der måtte henhøre under de almindelige domstole.
 KLAGEN TIL ANKESTYRELSEN:
 Ansøgerens advokat anførte, at der ikke i bistandslovens § 138 a findes  

 hjemmel for indgreb i kortvarige tilsagn, som allerede var givet i henhold  

 til de dagældende regler i bistandsloven § 37. Advokaten fandt, at der forelå  

 en begunstigende forvaltningsakt af helt sædvanlig tidsbegrænset karakter, og  

 at betingelserne for at tilbagekalde denne ikke var opfyldt.
 ANKESTYRELSENS AFGØRELSE:
 Under hensyn til at ansøgerens bopælskommune efter socialministeriets  

 godkendelse er omfattet af forsøgsreglerne i socialministeriets  

 bekendtgørelse af 24. september 1984, er der efter den 1. oktober 1984 ikke  

 hjemmel til at beregne hjælpen til ansøgeren efter de sædvanligt gældende  

 regler i bistandslovens § 37.
 Ankestyrelsen er således enig med amtsankenævnet i, at der ikke er  

 grundlag for at yde ansøgeren særskilt hjælp i forbindelse med  

 højskoleopholdet.
 Ankestyrelsen finder derimod, at amtsankenævnet kunne have taget stilling  

 til spørgsmålet om, hvorvidt socialforvaltningen måtte være bundet af sit i  

 juli 1984 givne tilsagn om hjælp til højskoleopholdet, idet der er tale om et  

 spørgsmål vedrørende sagsbehandlingen, som kan have betydning for sagens  

 afgørelse.
 Ankestyrelsen finder det beklageligt, at socialforvaltningen i forbindelse  

 med afgivelsen af tilsagnet ikke var opmærksom på de problemer, der kunne  

 opstå som følge af kommunens deltagelse i forsøget med faste ydelser efter  

 bistandslovens.
 Ankestyrelsen finder dog ikke tilstrækkeligt grundlag for at pålægge  

 socialforvaltningen fortsat at opfylde det i juli 1984 givne tilsagn, da  

 ydelser i overensstemmelse med dette tilsagn ville være uden hjemmel i  

 socialministeriets bekendtgørelse af 24. september 1984.
 6.
 REDEGØRELSE FOR SAGEN:
En ansøger, født i 1957, modtog fra oktober 1983 kontanthjælp efter  

 bistandslovens § 37 med 5.275 kr. månedlig.
Pr. 1. september 1984 påbegyndte  

 ansøgeren et studium.
Han modtog herefter støtte fra Statens  

 Uddannelsesstøtte med 2.900 kr. månedlig.
I december 1984 ophørte ansøgeren  

 med studiet, og den 14. december 1984 søgte han påny om kontanthjælp efter  

 bistandsloven.
 Socialforvaltningen lagde ved udmåling af kontanthjælp til grund, at  

 ansøgerens hidtidige leveniveau svarede til den modtagne uddannelsesstøtte.
 AFGØRELSEN, DER KLAGES OVER:
Amtsankenævnet fandt ikke rimeligt at fastsætte det hidtidige leveniveau  

 svarende til uddannelsesstøtten, da der havde været tale om et kortvarigt  

 studieforløb.
Nævnet fandt, at forvaltningen burde anvende det leveniveau,  

 der lå til grund for den tidligere udmålte hjælp efter bistandslovens § 37.
 KLAGEN TIL ANKESTYRELSEN:
 Sagen blev anket af social- og sundhedsforvaltningen.
 ANKESTYRELSENS AFGØRELSE:
Ankestyrelsen finder, at ansøgerens kontanthjælp bør fastsættes efter  

 pågældendes hidtidige leveniveau og ikke efter den indtægt, han havde  

 umiddelbart før ansøgningen om hjælp.
Under hensyn til at ansøgeren kun har  

 modtaget Statens Uddannelsesstøtte i en forholdsvis kort periode forud for  

 hjælpsansøgningen, bør indtægten i denne periode ikke være bestemmende for  

 udmålingen af kontanthjælpen.
Hjælpen bør udregnes efter et gennemsnit af  

 ansøgerens indtægter i det sidste år før ansøgningen.
I beregningen af dette  

 gennemsnit bør indgå både indtægten før studiet og studiestøtten.
 Ankestyrelsen hjemviser sagen til socialforvaltningen med henblik på  

 beregning af hjælpen på det anførte grundlag.
 Ankestyrelsen ændrer således amtsankenævnets afgørelse.
 7.
 REDEGØRELSE FOR SAGEN:
En ansøger, født i 1962, havde efter studentereksamen i 1982 modtaget  

 hjælp efter bistandsloven på grund af arbejdsløshed.
Efter hjemkomst fra  

 ophold i udlandet i begyndelsen af maj 1984 fik ansøgeren arbejde svarende  

 til 30 timer ugentlig.
På grund af sæsonsvingninger blev ansøgeren afskediget  

 pr. 6. juli 1984. Ansøgerens gennemsnitlige månedslån i de 8 uger udgjorde  

 4.077 kr.
Sidste lønudbetaling den 12. juli 1984 svarende til 14 dages løn  

 udgjorde 1.849 kr. netto.
Fra 26. juli 1984 modtog ansøgeren hjælp efter  

 bistandslovens § 37, der udgjorde 3.175 kr. månedlig.
Med virkning fra 1. oktober 1984 fik ansøgeren udmålt hjælp efter  

 socialministeriets bekendtgørelse af 24. september 1984 om forsøg med faste  

 ydelser efter bistandsloven.
Efter en nedtrapningsperiode over 3 måneder fik  

 ansøgeren pr. 1. januar 1985 udbetalt 2.610 kr. månedlig svarende til en  

 grundydelse på 1.610 kr. månedlig og et boligtillæg på 1.000 kr. månedlig.
 KLAGEN TIL ANKESTYRELSEN:
 Ansøgeren fandt det urimeligt, at han skulle være tvunget til at være  

 omfattet af kontanthjælpsforsøget, blot fordi han boede i en kommune, der var  

 omfattet af forsøget.
 ANKESTYRELSENS AFGØRELSE:
 Under hensyn til at ansøgerens bopælskommune efter socialministeriets  

 godkendelse er omfattet af forsøgsreglerne i socialministeriets  

 bekendtgørelse af 24. september 1984, er der ikke hjemmel til at beregne  

 hjælpen til ansøgeren efter de hidtil gældende regler i bistandslovens § 37.
 Ankestyrelsen tiltræder, at der ved udmålingen af hjælpen er fastsat en  

 grundydelse på 1.610 kr. efter den særlige takst for udeboende unge under 23  

 år, der ikke hidtil har haft indtægter.
 Ankestyrelsen har herved lagt vægt på, at ansøgeren i årene forud for  

 ansøgningen om hjælp i juli 1984 kun har haft arbejdsindtægter i perioden fra  

 4. maj 1984 til 6. juli 1984. Indtægten i denne periode findes herefter ikke  

 at kunne tages i betragtning som ansøgerens hidtidige levenieau.
 Ankestyrelsen tiltræder således amtsankenævnets afgørelse.
 8.
 REDEGØRELSE FOR SAGEN:
 En gift ansøger var i oktober 1984 fundet berettiget til støtte i henhold  

 til bistandslovens § 42, og ansøgeren var indstillet til arbejdsprøvning på  

 en revalideringsinstitution.
 Ansøgeren havde fra indgåelse af ægteskab i 1979 været hjemmearbejdende  

 husmoder, og familien havde klaret sig for ægtefællens arbejdsindtægt.
I november 1984 traf socialforvaltningen afgørelse om, at ansøgeren efter  

 8 uger af arbejdsprøvningen ville få udbetalt løn svarende til mindstelønnen  

 for en ufaglært arbejder.
Forvaltningen meddelte samtidig, at der ikke kunne  

 ydes støtte til forsørgelsen i de nævnte 8 uger, da ansøgeren ikke hidtil  

 havde haft nogen indtægt og derfor ikke havde haft noget indtægtstab.
Derimod  

 kunne der ydes hjælp til transportudgifter og andre udgifter, som var  

 forbundet med revalideringen.
 AFGØRELSEN, DER KLAGES OVER:
 Amtsankenævnet fandt, at der på basis af ansøgerens status som revalidend  

 var grundlag for i henhold til pkt. 1 i socialministeriets bekendtgørelse af  

 24. september 1984 at udmåle en hjælp bestående af grundydelse til et  

 ægtepar, boligtillæg samt børnetillæg og hjælp til de særlige udgifter, der  

 var forbundet med arbejdsprøvningen.
 Den samlede hjælp - bortset fra hjælpen til de med arbejdsprøvningen  

 forbundne udgifter - kunne, jfr. pkt. 5 i bekendtgørelsen, ikke overstige den  

 mellem arbejdsmarkedets hovedorganisationer aftalte mindste  

 arbejdsfortjeneste inden for normallønsområdet ( for ansøgerens vedkommende)  

 og hendes ægtefælles hidtidige leveniveau.
 Nævnet fandt endvidere, at der i den således beregnede hjælp skulle  

 foretages fradrag for ægtefællens indtægt med reduktion for nødvendig  

 transportudgifter ved erhvervelsen af indtægten, jfr. bekendtgørelsens pkt.  

 5. Det ville derfor være en forudsætning for udbetaling af hjælp som  

 supplement til ægtefællens indtægt, at ægtefællens indtægt ikke fuldt ud  

 kunne dække det i henhold til pkt. 1 beregnede behov.
 Efter nævnets opfattelse kunne det forhold, at ansøgeren havde være  

 hjemmearbejdende uden indtæg, ikke afskære hende fra en almindelig  

 hjælpsudmåling, når hensås til intentionen med at yde hende  

 revalideringsmæssig bistand.
 Nævnet tilføjede, at såfremt der derimod havde været tale om en situation,  

 hvor en hjemmearbejdende ægtefælle tilmeldte sig arbejdsformidlingen, uden at  

 der var grundlag for at yde revalideringsmæssig bistand, ville der ikke være  

 sket en ændring i pågældendes situation, som kunne begrunde ydelse af hjælp.
 KLAGEN TIL ANKESTYRELSEN:
 Socialforvaltningen anførte, at mandens indtægt måtte betragtes som  

 familiens hidtidige leveniveau.
 ANKESTYRELSENS AFGØRELSE:
Ankestyrelsen finder, at ansøgerens hidtidige leveniveau er bestemt af den  

 forsørgelse, som ægtefællen har kunnet give hende, jfr. bekendtgørelsens pkt.  

 5, 1. pkt.
Der er derfor ikke grundlag for at udmåle hjælpen med det maximum,  

 amtsankenævnet har angivet, og som bestod af den mellem arbejdsmarkedets  

 hovedorganisationer aftalte mindste arbejdsfortjeneste inden for  

 normallønsområdet (for ansøgerens vedkommende) og hendes ægtefælles hidtidige  

 leveniveau.
 Ankestyrelsen ændrer således amtsankenævnets afgørelse.
 9.
 REDEGØRELSE FOR SAGEN:
En gift ansøger med 3 børn søgte kontanthjælp efter bistandsloven i maj  

 1984 i forbindelse med ophør af selvstændig virksomhed.
Socialforvaltningen  

 beregnede ansøgerens hidtidige/fremtidige leveniveau på baggrund af  

 virksomhedens 1982-regnskab, der viste et overskud på 223.801 kr., svarende  

 til 18.650 kr. pr. måned minus fradrag for besparelser vedrørende  

 daginstitution 730 kr. = 17.920 kr. månedlig.
 Familiens samlede udgifter, inkl. underhold blev opgjort til 16.183 kr.  

 månedlig, heraf udgifter til ejerbolig 10.500 kr. pr. måned.
 I forbindelse med omregning af hjælpen pr. 1. oktober 1984 som følge af  

 opholdskommunens deltagelse i kontanthjælpsforsøget blev socialforvaltningen  

 opmærksom på, at familiens leveniveau var udregnet på grundlag af  

 1982-indtægten og ikke efter indtægtsforholdene i 1983.
 Skatteforvaltningen oplyste, at ansøgerens 1983-regnskab viste et  

 underskud.
 Socialforvaltningen fastsatte herefter begge ægtefælleres indtægtsniveau  

 svarende til normallønnen, jfr. pkt. 5 i socialministeriets bekendtgørelse af  

 24. september 1984. Beløbet udgjorde for begge ægtefæller 10.422 kr. pr.  

 måned.
 Socialforvaltningen nedsatte hjælpen med et beløb på 730 kr. svarende til  

 besparelsen ved friplads i daginstitution, således at den udbetalte hjælp med  

 virkning fra 1. januar 1985 udgjorde 9.692 kr. månedlig.
 Over for amtsankenævnet oplyste socialforvaltningen, at udgiften til  

 daginstitution forud for hjælpsperioden udgjorde 730 kr. månedlig, medens der  

 i hjælpsperioden blev ydet fuld friplads.
 AFGØRELSEN, DER KLAGES OVER:
Amtsankenævnet tiltrådte, at hjælpen til ansøgeren blev maximeret svarende  

 til den mindste arbejdsfortjeneste inden for normallønsområdet efter fradrag  

 af skat for personer, der ikke har andre indtægter og ikke fradrag udover  

 personfradrag.
Nævnet fandt derimod ikke, at der var grundlag for at foretage  

 reduktion i den ovennævnte normalløn for besparelser vedrørende  

 børnepasningsudgifter.
Nævnets begrundelse var følgende: begrebet i pkt. 5,  

 1. punktum »hidtidigt leveniveau (= det individuelle maximum)»  

 afviger fra begrebet »den mellem arbejdsmarkedets hovedorganisationer  

 aftalte mindste arbejdsfortjeneste inden for normallønsområdet«, og da  

 der for personer, der ikke hidtil har haft indtægter, alt andet lige næppe  

 vil foreligge besparelser for bl.a. børnepasningsudgifter i en hjælpsperiode,  

 og når henses til, at fremtidigt leveniveau ikke indgår i forsøgsreglerne.
 KLAGEN TIL ANKESTYRELSEN:
 Socialforvaltningen anmodede om ankestyrelsens stillingtagen til, om  

 »mindste arbejdsfortjeneste« i bekendtgørelsens pkt. 5 er et fast  

 beløb, der ikke kan overskrides, eller om det kunne sammenlignes med  

 »den gamle § 37's« fremtidige leveniveau, således at »mindste  

 arbejdsfortjeneste« kan nedsættes med den ekstra boligsikring og den  

 ekstra friplads i daginstitution, som klienter opnår i kraft af at modtage  

 »mindste arbejdsfortjenesten« som kontanthjælp og ikke som løn.
 Socialforvaltningen anførte videre, at forvaltningen efter brevveksling  

 med socialministeriet anså det for korrekt at administrere maximumgrænserne  

 for hjælp således, at den samlede offentlige ydelse, herunder stigningen i  

 friplads ved daginstitutioner og boligsikring, sammen med den udbetalte  

 kontanthjælp ikke oversteg:
1. »mindste arbejdsfortjenesten«, jfr. bekendtgørelsens pkt. 5, 2. hidtidig indtægt, dette under henvisning til ministerens ændring i  

 forsøgsreglerne.
Socialforvaltningen henviste endelig til, at ansøgeren og hans familie  

 opnåede et leveniveau svarende til, at begge ægtefæller på arbejdsmarkedet  

 opnåede en løn svarende til »mindste arbejdsfortjenesten« på brutto  

 8.666 kr. månedlig.
Såfremt dette niveau betragtedes som et fast beløb, der  

 ikke kunne reguleres med fripladsen på 730 kr., svarede det (efter skattetræk  

 på mindst 50 pct.) til en ekstra indtægt udover »mindste  

 arbejdsfortjenesten« på mindst 1.460 kr. månedlig.
 ANKESTYRELSENS AFGØRELSE:
Ankestyrelsen finder ikke, at der efter pkt. 5, 2. pkt., i  

 socialministeriets bekendtgørelse af 24. september 1984 er hjemmel til at  

 foretage reduktion for besparelser vedrørende daginstitutionsudgifter i den  

 mellem arbejdsmarkedets hovedorganisationer aftalte mindste  

 arbejdsfortjeneste inden for normallønsområdet.
Ankestyrelsen tiltræder  

 således amtsankenævnets afgørelse.
 10.
 REDEGØRELSE FOR SAGEN:
 En ansøger, født i 1966, som var hjemmeboende, søgte om kontanthjælp efter  

 bistandsloven i slutningen af november 1984 umiddelbart efter, at hun var  

 fyldt 18 år.
 Ansøgeren fik udbetalt hjælp efter socialministeriets bekendtgørelse af  

 24. september 1984 om forsøg med faste ydelser.
I begyndelsen af januar 1985 henvendte ansøgeren sig til  

 socialforvaltningen med et brev fra sin far, hvori der stod, at hun ville  

 blive smidt ud hjemmefra.
Ansøgeren kunne dog midlertidigt blive boende,  

 indtil hun - om forhåbentlig kort tid - kunne overtage en lejlighed.  

 Endvidere stod der i brevet, at hun skulle betale 35 pct. af huslejen inkl.  

 lys og varme, d.v.s. 1.050 kr. pr. måned, så længe hun boede hjemme.
 Socialforvaltningen gav afslag på hjælp til husleje den 1. februar 1985.  

 Ansøgeren oplyste samme dag, at hun havde mulighed for at leje en lejlighed i  

 februar måned.
 Ansøgeren flyttede til en lejlighed pr. 1. maj 1985.
 AFGØRELSEN, DER KLAGES OVER:
 Amtsankenævnet pålagde socialforvaltningen at udmåle boligtillæg til  

 ansøgeren efter bestemmelsen i pkt. 3 i socialministeriets bekendtgørelse af  

 24. september 1984. Nævnet fandt dog kun grundlag for at yde hjælp til de  

 konkret dokumenterede udgifter, som ansøgeren havde ved at bo hjemme, ligesom  

 nævnet fandt, at der maximalt ville kunne ydes et beløb på 800 kr. pr. måned.
 KLAGEN TIL ANKESTYRELSEN:
Socialforvaltningen oplyste, at forvaltningen meddelte afslag på  

 ansøgningen om hjælp til husleje, fordi den ikke fandt, at brevet fra faderen  

 var en tilstrækkelig dokumentation for ansøgerens boligudgift.
Forvaltningen  

 anførte endvidere, at den var i tvivl om, hvorvidt det var korrekt af nævnet  

 at fastsætte et skønnet maximum for boligtillægget.
Forvaltningen har i denne  

 forbindelse henvist til, at den tidligere mulighed for at yde hjælp til  

 husleje med et skønsmæssigt lavere beløb end den faktiske husleje er afløst  

 af bekendtgørelsens anvisning om fremskaffelse af en rimeligere og billigere  

 bolig, jfr. bekendtgørelsens pkt. 3, 3. afsnit, 1. og 2. pkt.
 ANKESTYRELSENS AFGØRELSE:
 Ankestyrelsen finder, at der har været grundlag for at yde boligtillæg til  

 ansøgeren i den periode, hvor hun var hjemmeboende, idet det må antages, at  

 hun burde bidrage til familiens samlede boligudgift, medens hun boede hjemme.
 Ankestyrelsen finder endvidere, at boligtillægget passende kan fastsættes  

 til 800 kr. pr. måned.
 (* 1) Se endvidere SM O-036-85.
