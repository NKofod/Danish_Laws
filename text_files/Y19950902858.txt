 En kommune kan i henhold til de uskrevne retsgrundsætninger om  

 kommunernes opgavevaretagelse yde tilskud til kultur- og idrætsaktiviteter  

 m.v. i kommunen.
 Et tilskud kan ydes til en eller flere foreninger med henblik på at  

 tilvejebringe bygningsmæssige faciliteter til brug for de pågældende  

 foreninger.
 En kommune kan endvidere yde tilskud til kultur- og idrætsforeningers  

 administrationsudgifter, bl.a. ved at yde tilskud til tilvejebringelse af  

 administrationsfaciliteter af sædvanlig omfang for en forening af den  

 pågældende karakter.
Som udgangspunkt er det en forudsætning for ydelse af sådanne tilskud,  

 at samtlige de aktiviteter, som foreningen varetager, ville kunne varetages  

 af kommunen selv, og at optagelse i foreningen ikke er begrænset af  

 kriterier, som ikke er saglige i forhold til aktiviteten.
En kommune er dog  

 ikke afskåret fra at yde støtte til en forening, der også varetager  

 ikke-kommunale formål.
I så fald må kommunen sikre sig, at det kommunale  

 tilskud alene anvendes til den støtteberettigede aktivitet.
 Tilskud kan som udgangspunkt alene ydes til foranstaltninger, der er  

 begrundet i almene interesser hos en kommunes egne borgere.
 Hertil udtalt, at en kommune dog kan yde tilskud til, at en regional  

 eller landsdækkende forening varetager sine aktiviteter helt eller delvist i  

 den pågældende kommune, forudsat at kommunen har en væsentlig interesse heri.  

 En sådan interesse vil f.eks. foreligge, når en sådan bygning anvendes til  

 formål, som i det væsentligste er at interesse for kommunens borgere.
En ren økonomisk eller mere ubestemt interesse i bygningens placering  

 i den pågældende kommune frem for i en anden kommune vil derimod ikke være  

 tilstrækkelig.
Der er endvidere en samlet kommunal og samfundsmæssig  

 interesse i, at kommunerne ikke under- eller overbyder hinanden.
 I det konkrete tilfælde fandtes en kommune ikke at have den fornødne  

 væsentlige interesse i at stille et areal vederlagsfrit til rådighed for  

 Danske Gymnastik- og Idrætsforeninger Vestjylland som ønsker at bygge et  

 kontorhus.
 Tilsynsrådet for Ringkjøbing Amt har i brev af 27. maj 1994 anmodet  

 Indenrigsministeriet om en udtalelse i anledning af, at Ringkøbing Byråd ved  

 brev af 25. april 1994 har forespurgt tilsynsrådet, hvorvidt kommunen  

 vederlagsfrit kan stille en 1505 m2 stor grund til rådighed for Danske  

 Gymnastik- og Idrætsforeninger Vestjylland.
Det fremgår af Ringkøbing Byråds brev, at kommunens forespørgsel er  

 begrundet i et ønske fra Danske Gymnastik- og Idrætsforeninger Vestjyllands  

 side om selv at bygge et kontorhus.
Ringkøbing Byråd oplyser dog, at kommunen  

 endnu ikke har rettet henvendelse til Danske Gymnastik- og Idrætsforeninger  

 Vestjylland angående placering af kontorhuset i Ringkøbing.
 Af forespørgslen fra Ringkøbing Byråd fremgår endvidere, at grundens værdi  

 vil være 162.540 kr., samt at udgiften til udstykning påtænkes afholdt af  

 kommunen.
 Af den vedlagte kopi af vedtægter for Danske Gymnastik- og  

 Idrætsforeninger fremgår bl.a. følgende:
 » § 1: Navn:
 Landsforeningens navn er Danske Gymnastik- og Idrætsforeninger, DGI.
 § 2: Formål:
 Danske Gymnastik- og Idrætsforeningers formål er ved idræt og andet  

 kulturelt virke at styrke det frivillige foreningsarbejde for at fremme den  

 folkelige oplysning.
 § 5: Medlemsforhold:
 Danske Gymnastik- og Idrætsforeninger består af amtsforeninger, der  

 tilslutter sig Danske Gymnastik- og Idrætsforeningers formål.
 Stk. 2: Amtsforeninger har foreninger som medlemmer.
Stk. 3: Afgørelsen om optagelse eller eksklusion af amtsforeninger træffes  

 på årsmødet efter indstilling fra Landsledelsen.« Indenrigsministeriet skal på denne baggrund vejledende udtale følgende om  

 kommuners mulighed for at yde støtte til regionale eller landsdækkende  

 foreninger, der varetager idrætslige og kulturelle formål:
En kommune kan i henhold til de uskrevne retsgrundsætninger om komunernes  

 opgavevaretagelse - de såkaldte kommunalfuldmagtsregler - yde tilskud til  

 kultur- og idrætsaktiviteter m.v. i kommunen.
Sådanne tilskud kan ydes til en  

 eller flere foreninger med henblik på at tilvejebringe bygningsmæssige  

 faciliteter til brug for de pågældende foreninger.
En kommune kan endvidere yde tilskud til kultur- og idrætsforeningers  

 administrationsudgifter.
Sådanne tilskud kan bl.a. ydes med henblik på at  

 tilvejebringe administrationsfaciliteter af sædvanligt omfang for en forening  

 af den pågældende karakter.
 Det er som udgangspunkt en forudsætning, at samtlige de aktiviteter, som  

 foreningen varetager, ville kunne varetages af kommunen selv, og at optagelse  

 i foreningen ikke er begrænset af kriterier, som ikke er saglige i forhold  

 til aktiviteten.
En kommune er dog normalt ikke afskåret fra at yde støtte til en kommunal  

 aktivitet, som varetages i foreninger, der også varetager ikke-kommunale  

 formål.
Kommunen må imidlertid i så fald sikre sig, at det kommunale tilskud  

 alene anvendes til den støtteberettigede aktivitet.
En kommune kan som udgangspunkt kun yde støtte til foranstaltninger, der  

 er begrundet i almene interesser hos kommunens egne borgere, jf.
Claus Haagen  

 Jensen, Kommunalret, 1972, side 56-61, Erik Harder, Dansk Kommunalforvaltning  

 2 Opgaver, 2. udg., 1987, side 33-40, Jens Garde og Jørgen Mathiassen,  

 Kommunalret, 1991, side 34-36 og betænkning 1268/1994, side 186. Se endvidere  

 tilsyneladende noget anderledes Mogens Heide-Jørgensen, Den kommunale  

 interesse, 1993, side 261-268.
 En kommune kan således ikke yde støtte til foranstaltninger, som  

 udelukkende eller i det væsentligste er af interesse for borgere i andre  

 kommuner, i amtskommuner eller i landet som sådant, herunder i form af  

 tilskud til regionale eller landsomfattende foreninger.
En kommune kan dog yde støtte til, at en regional eller landsdækkende  

 forening varetager sine aktiviteter helt eller delvist i den pågældende  

 kommune, f.eks. ved at erhverve eller opføre en foreningsbygning i kommunen,  

 såfremt kommunen har en væsentlig interesse heri.
En sådan interesse vil  

 f.eks. foreligge, når en sådan bygning anvendes til formål, som i det  

 væsentligste er af interesse for kommunens egne borgere.
En ren økonomisk eller en mere ubestemt interesse i bygningens placering i  

 kommunen fremfor i en anden kommune er derimod ikke tilstrækkelig.
Over for  

 kommunens interesse i bygningens placering i kommunen kan i sådanne tilfælde  

 stå den negative interesse heri hos andre kommuner, ligesom der er en samlet  

 kommunal og samfundsmæssig interesse i, at kommunerne ikke under- eller  

 overbyder hinanden, jf. herved Karsten Revsbech i Juristen nr. 10/1994, side  

 422.
 Således som sagen foreligger oplyst for Indenrigsministeriet, har  

 Ringkøbing Kommune ikke den fornødne væsentlige interesse i, at bygningen  

 placeres i kommunen.
