Skriftlig fremsættelse (7. oktober 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om anlæg  

 af fast forbindelse over Øresund. (TV-overvågning m.v.).
(Lovforslag nr.
L 6).
 Formålet med lovforslaget er at bidrage til at  

 sikre, at der kan etableres et effektivt betalingssystem på  

 Øresundsforbindelsen samt brugen af informationsteknik til afvikling  

 af biltrafikken.
 Lovforslaget indebærer således, at der  

 tilvejebringes hjemmel til, at det dansk-svenske Øresundskonsortium  

 på dansk territorium kan foretage TV-overvågning på  

 Øresundsforbindelsen og på tilslutningsanlæg for vejtrafik  

 samt registrering af billeder fra denne overvågning.
 Lovforslaget indebærer, at der kan ske  

 transport/udveksling af TV-overvågningen over  

 nationalitetsgrænsen mellem Danmark og Sverige, hvilket sker som led i  

 et grænseoverskridende samarbejde om sikkerheds- og  

 beredskabsforholdene på Øresundsforbindelsen mellem svenske og  

 danske politi- og redningsmyndigheder.
 Videre indeholder lovforslaget en konsekvensrettelse som  

 følge af oprettelse af Hovedstadens Udviklingsråd, jf. lov af 2.  

 juni 1999 om Hovedstadens Udviklingsråd.
 Idet jeg i øvrigt henviser til lovforslagets  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
