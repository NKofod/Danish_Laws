Nr BSF 9 Forslag til folketingsbeslutning om en miljølov for børn (sikkerhed og  

 sundhed for børn i daginstitutioner m.v.) Fremsat af Jette Gottlieb (EL) Søren Kolstrup (EL) den 31. marts 1998 Folketinget opfordrer regeringen til snarest muligt at tage de nødvendige  

 initiativer til at sikre sikkerhed og sundhed for børn i daginstitutioner,  

 herunder skolefritidsordninger, ved:
1. at samle bestemmelserne om sikkerhed og sundhed for børn i eet  

 regelsæt, en »miljølov for børn«, således at reglerne på området  

 gøres mere overskuelige, og således at forældre, ansatte m.v. får reel  

 mulighed for at kontrollere, om lovgivningen overholdes, 2. at opstille og lovfæste regler vedrørende sikkerhed og sundhed i alle  

 typer institutioner, f.eks. arealkrav, krav til udearealernes miljømæssige  

 tilstand, krav til de materialer, børnene beskæftiger sig med (f.eks. lim,  

 maling og lign.) m.v., 3. at sikre et uvildigt og effektivt tilsyn med sikkerhed og sundhed i  

 daginstitutioner ved at udvide embedslægeinstitutionens opgaver i forbindelse  

 hermed, således at embedslægeinstitutionen får hjemmel til at udstede påbud  

 og forbud både over for kommunalt ejede og over for selvejende institutioner, 4. at afsætte 300 mio. kr. på finansloven for 1999, så der kan ydes  

 statslige tilskud til forbedringer af det fysiske miljø i vuggestuer,  

 børnehaver, fritidshjem og skolefritidsordninger, 5. at iværksætte tiltag, der kan styrke forældrebestyrelsernes engagement  

 i og indflydelse på miljøforholdene i institutionerne.
Bemærkninger til forslaget Beslutningsforslaget er en uændret genfremsættelse af beslutningsforslag  

 nr.
B 4, folketingsåret 1997-98, 1. samling, jf.
Folketingets forhandlinger  

 side 625 og tillæg A side 638 og 641.
 Formålet med forslaget er at sikre, at børn i daginstitutioner som  

 vuggestuer, børnehaver m.v. samt børn, der passes i skolefritidsordninger og  

 på fritidshjem, har et sundt og sikkert fysisk miljø.
 Det er af flere grunde nødvendigt, at der snarest tages initiativer på  

 dette område, herunder tages initiativ til at lovfæste regler og normer for  

 sikkerheden og sundheden i daginstitutioner m.v.
For det første er regelsættet for sundhed og sikkerhed på  

 børneinstitutionerne ganske uoverskueligt.
Forældre med børn i  

 daginstitutioner klager over mangelen på en »miljølov for børn«,  

 der klart angiver regler for de fysiske rammer i daginstitutioner m.v.  

 Således afleverede Ålborg forældrenævn i 1996 ca. 35.000  

 forældreunderskrifter til socialministeren med et krav om en miljølov for  

 børn.
For visse institutionstyper er der i vejledninger m.v. fastlagt visse  

 retningslinjer, der imidlertid er uoverskuelige for forældre og ansatte.  

 Andre institutionstyper er ikke dækket på samme vis.
Det gælder først og  

 fremmest skolefritidsordningerne, der i modsætning til de egentlige  

 daginstitutioner er placeret under Undervisningsministeriet.
 Det er derfor vigtigt, at reglerne vedrørende sikkerhed og sundhed samles  

 i en lov, således at forældre, ansatte m.v. dels kan overskue, hvad de  

 gældende regler faktisk går ud på, dels kontrollere, om reglerne overholdes  

 rundt omkring i institutionerne.
 For det andet er der alvorlige sikkerheds- og sundhedsmæssige problemer på  

 mange institutioner, hvilket gør behovet for et samlet regulerende regelsæt  

 og et effektivt tilsyn akut.
Flere undersøgelser har godtgjort, at støjniveauet i mange  

 daginstitutioner er på et niveau, hvor de ansatte i andre brancher skal have  

 høreværn stillet til rådighed.
I nogle af disse tilfælde er det  

 gennemsnitlige støjniveau over grænsen for påbudt høreværn.
Støjniveauet skaber en række kroniske lidelser hos både børn og ansatte.  

 Overlæge S.
Prytz redegjorde i Jyllands-Posten den 19.8.1997 for det stigende  

 antal børn, der får kroniske skader på stemmebåndet, fordi de er tvunget til  

 at råbe for at overdøve larmen i børnehaven.
Støjen betyder ligeledes, at  

 flere og flere pædagoger rammes af tinnitus, der er en kronisk høreskade.
Skolefritidsordningerne, hvor over 110.000 børn har deres daglige gang, er  

 præget af en række miljøproblemer.
Et eksempel er forholdene i  

 skolefritidsordningen »Ellebo« i Hadsten, der blev beskrevet i  

 Politiken den 27.9.96. Her var der 145 indskrevne børn i en institution  

 beregnet til 60 børn, og der var ca. 1,4 kvadratmeter gulvplads pr. barn.  

 Institutionen rådede kun over 4 toiletter til samtlige brugere, ligesom  

 ventilationen var mangelfuld.
Et andet eksempel er skolefritidsordningen  

 »Søndenvinden« i Slagelse - omtalt i Berlingske Tidende den 11.3.97  

 - hvor larmen er øredøvende, og hvor der ikke er plads til børn, der er syge  

 eller blot ønsker ro og fred.
Undervisningsministeren udtrykte den 19.3.1997  

 i svaret på spørgsmål nr.
S 1686, folketingsåret 1996-97, bekymring over  

 forholdene i skolefritidsordningerne, men tilkendegav, at han indtil videre  

 ikke vil udstede minimumsbestemmelser på området.
Socialministeren lovede ved et arrangement den 4. juni (lille  

 grundlovsdag) 1997 at tage hul på miljøproblemerne i daginstitutionerne ved  

 at se på materialevalg, maden og allergiproblemer.
En sådan indsats er  

 naturligvis velkommen, men den løser langtfra de problemer, der plager  

 institutionerne.
 Besparelser på de offentlige budgetter og det stigende børnetal betyder,  

 at de sikkerheds- og sundhedsmæssige problemer snarere bliver større end  

 mindre i de kommende år, hvilket gør et initiativ endnu mere nødvendigt.
 Der bør fastsættes retningslinjer, som sikrer at institutionerne  

 indrettes, vedligeholdes og drives således, at det er sundheds- og  

 sikkerhedsmæssigt fuldt forsvarligt, og således, at de giver basis for  

 børnenes optimale udvikling.
 Ministeren bør i samarbejde med sagkyndige, faglige organisationer,  

 forældresammenslutninger, relevante myndigheder m.v. udarbejde og fastsætte  

 nærmere regler og minimumsnormer for, hvilke krav der skal være opfyldt, for  

 at det fysiske miljø i vuggestuer, børnehaver, skolefritidsordninger og  

 lignende institutioner for børn kan anses for fuldt forsvarligt.
Det drejer sig om krav til 1) almindelige opholdsrum, f.eks. loftshøjde, luftrum, gulvareal,  

 belysning, luftfornyelse, støj m.v.
De gældende normer vedr. arealer og  

 luftrum bør ændres.
Det foreslås, at der mindst skal være 4 kvm. frit  

 gulvareal pr. barn mod nu 2 henholdsvis 3 kvm., ligesom der skal være mindst  

 12 kubikmeter luft pr. barn, svarende til kravet for voksne.
Der bør  

 ligeledes indføres normer for støjniveauet, 2) særlige rum, f.eks. toiletforhold, køkkenforhold, soverum og lign., 3) udendørsarealer, f.eks. arealkrav, krav til jordens ugiftighed,  

 indretning af legepladser m.v.
Der bør fastsættes normer for udearealets  

 størrelse pr. barn, til vedligeholdelsen af legepladser og -redskaber m.v.,  

 ligesom jordens miljømæssige tilstand positivt skal fastslås, 4) placering i forhold til luft- og støjforurening, 5) de materialer, som børnene beskæftiger sig med.
Institutionerne bør  

 være forpligtet til kun at indkøbe materialer (maling, farvekridt, lim etc.),  

 som er uskadelige at indånde, få i øjnene eller smage på.
Listen er ikke udtømmende.
Andre minimumsbestemmelser og miljømæssige  

 standarder kan komme på tale.
For det tredje er tilsynet med børneinstitutionerne lemfældigt eller  

 ikkeeksisterende.
Eksempelvis er det kommunalbestyrelsen, der er  

 tilsynsmyndighed for selvejende børneinstitutioner.
Tilsynsmyndigheden kan  

 her let komme i en interessekonflikt mellem børnenes sikkerhed og sundhed på  

 den ene side og økonomiske overvejelser på den anden side.
På den baggrund er  

 der brug for et anderledes virkningsfuldt, uvildigt og udefrakommende tilsyn.
Embedslægeinstitutionen har i den nuværende lovgivning alene en rådgivende  

 og indstillende rolle og har ikke mulighed for hurtig og virkningsfuld  

 indgriben.
Embedslægen kan i dag alene anmode kommunalbestyrelse eller  

 amtsråd om, at der udstedes påbud eller nedlægges forbud.
Når det gælder  

 institutioner, der ikke er kommunalt ejet, har kommunalbestyrelsen  

 kompetencen, og for de kommunalt ejede institutioner har amtsrådet denne  

 kompetence.
Denne ansvarsfordeling er ikke tilfredsstillende af flere grunde.  

 For det første kan et nødvendigt påbud eller forbud forsinkes unødigt, og for  

 det andet har kommunerne ofte indirekte en interesse i ikke at give de  

 selvejende institutioner udgiftskrævende pålæg.
 Det foreslås derfor, at embedslægeinstitutionen får til opgave at føre et  

 effektivt tilsyn ved at tillægge institutionen mulighed for at trække på den  

 nødvendige ekspertise og ved at give embedslægeinstitutionen hjemmel til at  

 udstede påbud og forbud.
For det fjerde kræver en opgradering af det fysiske miljø i vuggestuer,  

 børnehaver, fritidshjem, skolefritidsordninger m.v. betydelige investeringer.  

 Der er mange eksempler på, at økonomien forhindrer nødvendige forbedringer af  

 forhold, der sætter børns helbred på spil.
Det gælder både generelle forhold  

 som indendørsarealet pr. barn eller støjniveauet, og det gælder mere  

 specifikke problemfelter.
Eksempelvis har man i Københavns Kommune brugt  

 creosotholdige jernbanesveller til bl.a. legepladser.
En rapport fra det  

 rådgivende ingeniørfima Rambøll viser, at svellerne afgiver et  

 kræftfremkaldende stof.
Men institutionerne har ikke råd til at fjerne  

 svellerne og derefter reetablere legepladserne.
Som bekendt har kommunerne i de sidste år satset på kvantiteten i  

 børnepasningsordningerne i stedet for på kvaliteten.
Der er på den baggrund  

 brug for et økonomisk incitament til at få rettet op på de miljøproblemer,  

 der findes i børneinstitutioner, skolefritidsordninger m.v.
Derfor foreslås  

 det, at der oprettes en statslig pulje på 300 mio. kr., der kan gå ind i  

 medfinansiering af forbederingerne, f.eks. gennem et 50% tilskud til konkrete  

 projekter.
Som det femte har forældrebestyrelserne en vigtig rolle i arbejdet for  

 sikkerhed og sundhed i institutionerne.
Forældrebestyrelserne i  

 daginstitutionerne, men selvfølgelig også enkelte forældre og ansatte bør  

 kunne tilkalde embedslægen og forvente en hurtig reaktion, hvis de mener, der  

 sker overtrædelser af lovgivningen.
Derfor er det vigtigt, at bestyrelsen  

 aktivt kan gå ind i miljøsager, herunder at bestyrelsen på forældrenes vegne  

 kan inddrage embedslægen i miljøspørgsmål.
Der er brug for initiativer,  

 f.eks. en oplysningskampagne, der opmuntrer forældrebestyrelserne til at gå  

 aktivt ind i miljøspørgmål på institutionerne.
Miljøspørgsmål kan også være  

 et vigtigt emne i de såkaldte småbørnsråd, der samler alle  

 forældrebestyrelserne i den enkelte kommune.
Skriftlig fremsættelse Jette Gottlieb (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en miljølov for børn (sikkerhed og  

 sundhed for børn i daginstitutioner m.v.).
(Beslutningsforslag nr.
B 9).
