En kommune havde pålagt en ejendom i landzone bidrag til en offentlig  

 vej. 3 år efter arbejdets afslutning træffes beslutning om, at området skal  

 administreres efter bestemmelserne i privatvejslovens afsnit III.
Ministeriet  

 fandt, at ejendommen ikke kunne pålægges bidrag, da vejbidragsloven kun  

 finder anvendelse i samme område som privatvejlovens afsnit III, jf.  

 vejbidragslovens § 2. En beslutning om anvendelse af privatvejslovens afsnit  

 III må træffes inden arbejdet er afsluttet, idet dette tidspunkt er det  

 seneste tidspunkt, der kan træffes beslutning om at pålægge grundejerbidrag  

 til offentlig vej, jf. vejbidragslovens § 3.
 I forbindelse med, at N.N. har klaget over, at byrådet har pålignet  

 ejendommen matr. nr. a, A-by, bidrag til anlæg af den offentlige vej Ø-vej,  

 har ministeriet ved skrivelse af 6. november 1981 anmodet byrådet om at  

 oplyse, om vejen og ejendommen er beliggende i et område, der er omfattet af  

 vejbidragslovens gyldighedsområde, jfr. lovens § 2.
 Det fremgår af sagen, at vejbidraget er pålagt ved byrådets beslutning af  

 31. juli 1974, og at vejanlægget er afsluttet i 1978.
 Ved skrivelse af 28. december 1981 har byrådet oplyst, at ejendommen matr.  

 nr. a, A by, er beliggende i et område, der er omfattet af bestemmelserne i  

 privatvejslovens afsnit III.
Ved telefonisk henvendelse til teknisk forvaltning er det supplerende  

 oplyst, at byrådet i 1975 har truffet beslutning om, at en række områder i A  

 kommune skal administreres efter bestemmelserne i privatvejslovens afsnit  

 III.
Denne beslutning omfattede for A bys vedkommende dog kun  

 byzoneområderne.
Byrådet har derfor i december 1981 besluttet at udvide  

 området til også at omfatte de landzoneområder i A by, der er omfattet af  

 kommunens dispositionsplan.
 Beslutningen om, at ejendommen matr. nr. a, skal administreres efter  

 bestemmelserne i privatvejslovens afsnit III, er således først truffet i  

 december 1981.
 Det er ministeriets opfattelse, at bidrag til anlæg af offentlige veje kun  

 kan pålægges ejendomme, der på beslutningstidspunktet er omfattet af  

 gyldighedsbestemmelsen i vejbidragslovens § 2, dvs. at ejendommen på  

 beslutningstidspunktet skal være omfattet af bestemmelserne i  

 privatvejslovens afsnit III.
 Man skal herved henvise til, at en beslutning om, at et område skal  

 administreres efter bestemmelserne i privatvejslovens afsnit III, først er  

 gyldig fra den dato, beslutningen offentliggøres, jfr. lovens § 13, stk. 5,  

 tidligere ministeriets cirkulære af 28. februar 1973 om lov om private  

 fællesveje, punkt 74. Der kan derfor først træffes beslutning om at påligne  

 landzonearealer vejbidrag til offentlige veje efter denne dato.
 Det er på denne baggrund ministeriets opfattelse, at byrådets beslutning  

 af 31. juli 1974 om påligning af vejbidrag er ugyldig i relation til  

 ejendommen matr. nr. a.
 Det er endvidere ministeriets opfattelse, at vejbestyrelsen ikke på  

 nuværende tidspunkt vil kunne lovliggøre den allerede afsagte kendelse.  

 Forudsætningen for, at en ugyldig beslutning om vejbidrag senere kan  

 lovliggøres, må efter ministeriets opfattelse være, at der på det tidspunkt,  

 hvor ejendommen bliver omfattet af vejbidragslovens gyldighedsområde, stadig  

 er mulighed for at afsige kendelse om vejbidrag til det pågældende arbejde.  

 Dette medfører, at forholdet ikke vil kunne lovliggøres efter arbejdets  

 afslutning, idet en beslutning om at påligne vejbidrag skal træffes i  

 forbindelse med arbejdets udførelse, jfr. lovens § 3, stk. 2.
På denne baggrund finder ministeriet, at byrådets beslutning af 31. juli  

 1974 er ugyldig i relation til ejeren af matr. nr. a, og at byrådet derfor  

 ikke er berettiget til at afkræve ejeren af denne ejendom vejbidrag til anlæg  

 af Ø-vej, og eventuel betalt vejbidrag må således tilbagebetales.
Det  

 pålignede vejbidrag må herefter afholdes af A kommune.
 Offentliggjort i VEJLOVE udgivet af DAFOLO.
