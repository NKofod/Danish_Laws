Fremsat den 19. december 2018 af Martin Henriksen (DF), Alex Ahrendtsen (DF), Pernille Bendixen (DF), Kristian Thulesen Dahl (DF), Karina Due (DF), Søren Espersen (DF), Marie Krarup (DF), Christian Langballe (DF), Peter Skaarup (DF) og Dorthe Ullemose (DF) Forslag til Lov om ændring af udlændingeloven (Fuld brugerbetaling for danskundervisning under au pair-ordningen) § 1 I udlændingeloven, jf. lovbekendtgørelse nr. 1117 af 2. oktober 2017, som ændret senest ved § 2 i lov nr. 1321 af 27. november 2018, foretages følgende ændring:
 1. § 9 j, stk. 6, affattes således:
»Stk. 6. Opholdstilladelse efter stk. 1 skal betinges af, at værtspersonen eller dennes ægtefælle eller samlever betaler et beløb til Styrelsen for International Rekruttering og Integration.
Beløbet fastsættes en gang årligt den 1. januar af udlændinge- og integrationsministeren og skal svare til det offentliges forventede udgift til at tilbyde danskundervisning til udlændingen samt administrationsomkostningerne ved opkrævning af beløbet.« § 2 Stk. 1. Loven træder i kraft den 1. juli 2019.
Stk.  2. Loven finder ikke anvendelse på eksisterende opholdstilladelser efter udlændingelovens § 9 j, ansøgninger om opholdstilladelse efter udlændingelovens § 9 j indgivet før lovens ikrafttræden og ansøgninger om forlængelse af opholdstilladelse efter udlændingelovens § 9 j.
For sådanne ansøgninger eller opholdstilladelser finder de hidtil gældende regler anvendelse.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Formålet med dette lovforslag er så vidt muligt at indføre fuld brugerbetaling for personer, som ønsker at benytte sig af au pair-ordningen i Danmark.
Med dette lovforslag foreslås det derfor at ændre udlændingeloven, så familier, der ønsker at være værtsfamilie for en au pair-person, betaler det offentliges udgifter til at tilbyde danskundervisning til au pair-personen.
Det er forslagsstillernes opfattelse, at au pair-ordningen generelt ikke fungerer efter hensigten.
Det oprindelige formål med au pair-ordningen var kulturudveksling mellem en værtsfamilie og en au pair, men i praksis har ordningen udviklet sig til at være en adgang til billig hushjælp.
I 2014 indgik den daværende regering (Socialdemokratiet og Radikale Venstre) en aftale med Dansk Folkeparti, Socialistisk Folkeparti og Enhedslisten om at forbedre vilkårene for au pair-personer i Danmark.
Aftalen blev udmøntet i lov nr. 685 af 27. maj 2015 om ændring af udlændingeloven og lov om ferie (Udmøntning af aftalen om en bedre au pair-ordning m.v.), som bl.a. indførte et krav til værtsfamilier om at betale et engangsbeløb på 5.000 kr. som medfinansiering af tilbuddet om danskundervisning for au pair-personer.
Flere partier i Folketinget finder fortsat, at au pair-ordningen er problematisk, og derfor fremsatte Dansk Folkeparti og Socialistisk Folkeparti i foråret 2018 et lovforslag om afskaffelse af au pair-ordningen, jf.
L 215, forslag til lov om ændring af udlændingeloven, ferieloven og lov om danskuddannelse til voksne udlændinge m.fl., folketingsåret 2017-18. Desværre var der ikke et flertal i Folketinget, som støttede lovforslaget.
Udlændinge- og integrationsministeren har oplyst, at der i 2016 blev meddelt 1.349 opholdstilladelser til au pair-personer, og at der i 2016 blev indbetalt 6,8 mio. kr. til finansiering af danskundervisningen for au pair-personer.
Den samlede offentlige udgift for undervisningen var ca. 15 mio. kr., jf.
Udlændinge- og Integrationsudvalget, UUI alm. del  svar på spørgsmål 932, folketingsåret 2016-17. I 2018 er de forventede udgifter på ca. 13,3 mio. kr. til danskundervisning for au pair-personer, og værtsfamiliernes finansieringsbidrag forventes at være ca. 6,3 mio. kr., jf.
L 215  svar på spm. 5, folketingsåret 2017-18. Udlændinge- og integrationsministeren vurderede i 2017, at værtsfamiliernes bidrag til danskundervisning skulle hæves til ca. 11.000 kr., hvis der blev indført fuld brugerbetaling for danskundervisning, jf.
UUI, alm. del  svar på spørgsmål 932, folketingsåret 2016-17.
 Med dette lovforslag håber forslagsstillerne, at der i det mindste kan findes et flertal i Folketinget, som vil indføre fuld brugerbetaling for sprogundervisningen, da det ikke er rimeligt, at alle dem, der ikke har en au pair, betaler for dem, der benytter sig af au pair-ordningen.
2. Gældende regler Ifølge § 24 c i lov om integration af udlændinge (integrationsloven), jf. lovbekendtgørelse nr. 1127 af 11. oktober 2017, skal en indvandrer, som på tidspunktet for kommunalbestyrelsens overtagelse af ansvaret er fyldt 18 år, have tilbudt et introduktionsforløb, som tilrettelægges af den ansvarlige kommunalbestyrelse.
Introduktionsforløbet består bl.a. af en danskuddannelse, jf. § 24 c, stk. 2. Ved en indvandrer forstås i integrationsloven bl.a. en udlænding med opholdstilladelse som au pair-person efter udlændingelovens § 9 j, jf. integrationslovens § 2, stk. 4, nr. 2.
Opholdstilladelse som au pair-person efter udlændingelovens § 9 j er betinget af, at værtsfamilien betaler en del af udgifterne til danskundervisningen for au pair-personer samt administrationsomkostningerne ved opkrævning af beløbet.
Værtspersonen eller dennes ægtefælle eller samlever skal således indbetale et beløb på 5.000 kr. til Styrelsen for International Rekruttering og Integration.
Beløbet reguleres årligt den 1. januar efter satsreguleringsprocenten, jf. lov om en satsreguleringsprocent, og beløbet afrundes til det nærmeste beløb, som er deleligt med 5, jf. udlændingelovens § 9 j, stk. 6. Beløbet udgør på 2018-niveau 5.275 kr., jf. § 4, stk. 1, nr. 6, i bekendtgørelse nr. 1769 af 29. december 2017 om meddelelse af opholdstilladelse med henblik på au pair-ophold.
Beløbet, som fremgår af udlændingelovens § 9 j, stk. 6, skal kun betales i sager, hvor au pair-personen får en opholdstilladelse, men beløbet skal betales, uanset om den enkelte værtsfamilies au pair-person vælger at tage imod tilbuddet om danskundervisning.
Beløbet skal desuden betales, uanset om værtsfamilien tidligere har haft en au pair, og uanset om udlændingen, der søger ophold, tidligere har haft opholdstilladelse som au pair i Danmark.
Beløbet refunderes ikke, hvis au pair-personen efter udstedt opholdstilladelse alligevel ikke indrejser i Danmark, eller hvis kontrakten mellem au pair-personen og værtsfamilien opsiges.
Sagsbehandlingen i Styrelsen for International Rekruttering og Integration er gebyrfinansieret, og en værtsfamilie skal således ud over at betale for en del af udgifterne til danskundervisning betale et sagsbehandlingsgebyr.
Udlændinge- og integrationsministeren har oplyst til Folketingets Udlændinge- og Integrationsudvalg, at gebyret på 2017-niveau udgjorde 2.890 kr., jf.
UUI alm. del  svar på spørgsmål 932, folketingsåret 2016-17.
3. Den foreslåede ordning Med lovforslaget foreslås det at ændre udlændingelovens § 9 j, stk. 6, således at der så vidt muligt indføres fuld brugerbetaling for danskundervisning til au pair-personer.
I stedet for at betale en del af det offentliges udgifter til danskundervisning til au pair-personer, vil værtsfamilier altså blive pålagt at betale det offentliges fulde forventede udgift til at tilbyde danskundervisning til den pågældende au pair-person.
Med lovforslaget betinges opholdstilladelser til au pair-personer således af, at værtsfamilien indbetaler et beløb til Styrelsen for International Rekruttering og Integration, som modsvarer det offentliges forventede udgifter til at tilbyde danskundervisning til au pair-personen samt administrationsomkostninger forbundet med opkrævning af beløbet.
Det er forslagsstillernes forventning, at lovforslaget vil medføre, at værtsfamiliers betaling for tilbud om danskundervisning til en au pair-person vil stige fra 5.275 kr. på 2018-niveau til ca. 11.000 kr., jf.
UUI alm. del  svar på spørgsmål 932, folketingsåret 2016-17.
Beløbet i § 9 j, stk. 6, skal reguleres årligt den 1. januar og vil blive fastlagt af udlændinge- og integrationsministeren.
Udlændinge- og integrationsministeren skal så vidt muligt sikre, at tilbuddet om danskundervisning til personer med ophold efter udlændingelovens § 9 j bliver udgiftsneutralt for det offentlige ved at pålægge værtsfamilierne at betale udgifterne til danskundervisningen.
Ministeren kan en gang årligt regulere beløbet under hensyntagen til antallet af ansøgninger om opholdstilladelse som au pair-person og andelen af au pair-personer, som tager imod tilbuddet om danskundervisning, osv.
Beløbet afrundes af ministeren til det nærmeste beløb, som er deleligt med 5.
Med lovforslaget vil beløbet, som skal betales i henhold til udlændingelovens § 9 j, stk. 6, fortsat kun skulle betales, hvis en udlænding får opholdstilladelse som au pair-person, og beløbet skal fortsat betales, uanset om den enkelte værtsfamilies au pair-person vælger at tage imod tilbuddet om danskundervisning.
Beløbet skal desuden betales, uanset om værtsfamilien tidligere har haft en au pair, og uanset om udlændingen, der søger ophold, tidligere har haft opholdstilladelse som au pair i Danmark.
Beløbet refunderes ikke, hvis au pair-personen efter udstedt opholdstilladelse alligevel ikke indrejser i Danmark, eller hvis kontrakten mellem au pair-personen og værtsfamilien opsiges.
 Med lovforslaget vil værtsfamilien desuden fortsat skulle betale et sagsbehandlingsgebyr til Styrelsen for International Rekruttering og Integration.
4. Økonomiske konsekvenser og implementeringskonsekvenser for det offentlige Lovforslaget ventes at medføre en besparelse for det offentlige i form af fuld brugerbetaling for danskundervisning for personer med opholdstilladelse som au pair-person.
 5. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet m.v.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget vurderes ikke at indeholde EU-retlige aspekter.
 9. Hørte myndigheder og organisationer m.v.
 Lovforslaget har ikke været sendt i høring forud for fremsættelsen, men vil blive sendt i høring efterfølgende.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 Udlændingelovens § 9 j, stk. 6, foreslås ændret, således at der så vidt muligt indføres fuld brugerbetaling for danskundervisning til au pair-personer.
Opholdstilladelse efter § 9 j, stk. 1, skal derfor betinges af, at værtspersonen eller dennes ægtefælle eller samlever betaler et beløb til Styrelsen for International Rekruttering og Integration, som svarer til det offentliges forventede udgift til at tilbyde danskundervisning til udlændingen samt administrationsomkostningerne ved opkrævning af beløbet.
Beløbet fastsættes af udlændinge- og integrationsministeren, som regulerer beløbet årligt den 1. januar.
Udlændinge- og integrationsministeren skal så vidt muligt sikre, at beløbets størrelse medfører, at tilbuddet om danskundervisning til personer med ophold efter udlændingelovens § 9 j bliver udgiftsneutralt for det offentlige.
Ministeren kan eksempelvis regulere beløbet under hensyntagen til antallet af ansøgninger om opholdstilladelse som au pair-person og andelen af au pair-personer, som tager imod tilbuddet om danskundervisning, osv.
Ministeren afrunder beløbet til det nærmeste beløb, som er deleligt med 5.
 Det er forslagsstillernes umiddelbare forventning, at lovforslaget vil medføre, at værtsfamiliers betaling for tilbud om danskundervisning til en au pair-person vil stige fra 5.275 kr. i 2018-niveau til ca. 11.000 kr.
Beløbet, som skal betales i henhold til udlændingelovens § 9 j, stk. 6, skal kun betales, hvis udlændingen får opholdstilladelse som au pair-person.
Beløbet skal betales, uanset om den enkelte værtsfamilies au pair-person vælger at tage imod tilbuddet om danskundervisning.
Beløbet skal desuden betales, uanset om værtsfamilien tidligere har haft en au pair, og uanset om udlændingen, der søger ophold, tidligere har haft opholdstilladelse som au pair i Danmark.
Beløbet refunderes ikke, hvis au pair-personen efter udstedt opholdstilladelse alligevel ikke indrejser i Danmark, eller hvis kontrakten mellem au pair-personen og værtsfamilien opsiges.
Til § 2 Det foreslås, at loven træder i kraft den 1. juli 2019.
I stk. 2 præciseres det, at loven ikke finder anvendelse for udlændinge, der har en eksisterende opholdstilladelse efter udlændingelovens § 9 j eller inden lovens ikrafttræden har indgivet ansøgning om opholdstilladelse i henhold til udlændingelovens § 9 j.
Loven finder heller ikke anvendelse for ansøgninger om forlængelse af opholdstilladelser efter udlændingelovens § 9 j.
For disse udlændinge finder de hidtil gældende regler anvendelse.
Til § 3 Den foreslåede bestemmelse vedrører lovens territoriale gyldighed og fastslår, at loven ikke gælder for Færøerne og Grønland, men ved kongelig anordning helt eller delvis kan sættes i kraft for Færøerne og Grønland med de ændringer, som de færøske og grønlandske forhold tilsiger.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af udlændingeloven (Fuld brugerbetaling for danskundervisning under au pair-ordningen).
(Lovforslag nr.
L 133) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
