Fremsat den 13. december 2001 af  

 udenrigsministeren (Per Stig Møller) Forslag til folketingsbeslutning om Danmarks ratifikation af valgfri protokol  

 af 25. maj 2000  

 til FN-konventionen om barnets rettigheder vedrørende  

 inddragelse af børn i væbnede konflikter Folketinget meddeler sit samtykke til, at Danmark  

 ratificerer den i New York den 7. september 2000 undertegnede valgfri  

 protokol af 25. maj 2000 til FN-konventionen om barnets rettigheder  

 vedrørende inddragelse af børn i væbnede konflikter.
Indholdsfortegnelse Valgfri protokol til konventionen om barnets rettigheder vedrørende  

 inddragelse af børn i væbnede konflikter 3 Bemærkninger:
 A.
Protokollens forhistorie og vedtagelse 14 B.
Danmarks ratifikation 14 C.
Protokollens indhold 14 Valgfri protokol til konventionen om barnets rettigheder  

 vedrørende inddragelse af børn i væbnede konflikter De i denne protokol deltagende stater, som er opmuntret over den overvældende støtte  

 til konventionen om barnets rettigheder, hvilket viser den udbredte vilje til  

 at stræbe efter at fremme og beskytte barnets rettigheder, bekræfter, at barnets rettigheder  

 kræver særlig beskyttelse og opfordrer til fortsatte forbedringer  

 af børns forhold uden forskelsbehandling samt til udvikling og  

 uddannelse af børn under fredelige og sikre forhold, er foruroliget over den skadelige og omfattende  

 virkning, som væbnede konflikter har på børn, og de  

 langsigtede følger, dette har for varig fred, sikkerhed og  

 udvikling, fordømmer, at børn under  

 væbnede konflikter udses som mål, og at der udføres  

 direkte angreb på genstande, der er beskyttet i henhold til  

 folkeretten, herunder steder, hvor der sædvanligvis er et betydeligt  

 antal børn til stede som f.eks. skoler og hospitaler, noterer sig vedtagelsen af statutten for Den  

 Internationale Straffedomstol, navnlig at den som krigsforbrydelser medtager  

 værnepligt for eller rekruttering af børn under 15 år  

 eller brug af dem til aktiv deltagelse i fjendtligheder både i  

 internationale og ikke-internationale væbnede konflikter, derfor finder, at der for yderligere at styrke  

 gennemførelsen af de i konventionen om barnets rettigheder anerkendte  

 rettigheder er behov for at øge beskyttelsen af børn mod at  

 blive inddraget i væbnede konflikter, noterer sig, at artikel 1 i konventionen om barnets  

 rettigheder fastsætter, at der i denne konvention ved et barn  

 forstås ethvert menneske under 18 år, medmindre barnet bliver  

 myndigt tidligere efter den lov, der gælder for barnet, er overbeviste om, at en valgfri protokol til  

 konventionen, der hæver alderen for mulig rekruttering af personer i  

 væbnede styrker og deres deltagelse i fjendtligheder, vil bidrage  

 effektivt til gennemførelse af princippet om, at barnets tarv skal  

 komme i første række i alle foranstaltninger vedrørende  

 børn, noterer sig, at den 26. Internationale Røde  

 Kors og Røde Halvmåne Konference i december 1995 blandt andet  

 anbefalede, at parterne i en konflikt skal tage ethvert muligt skridt for at  

 sikre, at børn under 18 år ikke deltager i fjendtligheder, hilser den énstemmige vedtagelse i juni 1999  

 af Den Internationale Arbejdsorganisations konvention nr. 182 om forbud mod  

 og omgående indsats til afskaffelse af de værste former for  

 børnearbejde, der blandt andet forbyder tvungen eller obligatorisk  

 rekruttering af børn til brug i væbnede konflikter,  

 velkommen, fordømmer med den største alvor  

 rekruttering, træning og brug af børn inden for og på  

 tværs af nationale grænser i fjendtligheder begået af  

 bevæbnede grupper, der ikke er en del af en stats væbnede  

 styrker, og anerkender ansvaret hos dem, der rekrutterer, træner og  

 bruger børn med henblik herpå, erindrer om den forpligtelse, som enhver deltagende  

 part i en væbnet konflikt har til at overholde bestemmelserne i den  

 humanitære folkeret, understreger, at denne protokol ikke påvirker  

 de formål og principper, der er indeholdt i FN-pagten, herunder artikel  

 51, og de relevante regler i den humanitære folkeret, tager i betragtning, at fredelige og sikre  

 tilstande, der bygger på fuld respekt for de formål og  

 principper, der er indeholdt i FN-pagten, samt overholdelse af de  

 gældende menneskerettighedsinstrumenter, er absolut nødvendige  

 for den fuldstændige beskyttelse af børn, navnlig under  

 væbnede konflikter og fremmed besættelse, anerkender de særlige behov hos børn,  

 der er særligt sårbare over for rekruttering eller brug i  

 fjendtligheder i strid med denne protokol, på grund af deres  

 økonomiske eller sociale stilling eller køn, er opmærksom på nødvendigheden  

 af at tage hensyn til de grundlæggende økonomiske, sociale og  

 politiske årsager til inddragelse af børn i væbnede  

 konflikter, er overbeviste om behovet for at styrke det  

 internationale samarbejde om gennemførelsen af denne protokol samt den  

 fysiske og psykosociale rehabilitering og resocialisering af børn, der  

 er ofre for væbnede konflikter, opfordrer til, at samfundet og især  

 børn samt børn, der er ofre for væbnede konflikter,  

 deltager i udbredelsen af oplysnings- og uddannelsesprogrammer  

 vedrørende protokollens gennemførelse, er blevet enige om følgende:
Artikel 1 Deltagerstaterne skal træffe alle  

 gennemførlige forholdsregler for at sikre, at de medlemmer af deres  

 væbnede styrker, der ikke er fyldt 18 år, ikke tager direkte del  

 i fjendtligheder.
Artikel 2 Deltagerstaterne skal sikre, at personer, der ikke er  

 fyldt 18 år, ikke bliver tvangsmæssigt rekrutteret til deres  

 væbnede styrker.
Artikel 3 1. Deltagerstaterne skal hæve minimumsalderen for  

 frivillig rekruttering af personer til deres nationale væbnede styrker  

 i forhold til den, der er angivet i artikel 38, stk. 3, i konventionen  

 om barnets rettigheder, idet de tager hensyn til de principper, der er  

 indeholdt i denne artikel, samt anerkender, at i henhold til konventionen har  

 personer under 18 år krav på særlig beskyttelse.
 2. Hver deltagerstat skal deponere en bindende  

 erklæring ved ratifikation eller tiltrædelse af denne protokol,  

 der angiver den minimumsalder, som den vil tillade for frivillig rekruttering  

 til dens nationale væbnede styrker, samt en beskrivelse af, hvilke  

 foranstaltninger den har truffet for at sikre, at en sådan rekruttering  

 ikke er sket ved tvang eller trusler herom.
 3. Deltagerstater, der tillader frivillig rekruttering til  

 deres nationale væbnede styrker af personer under 18 år, skal  

 opretholde beskyttelsesforanstaltninger, der som et minimum sikrer,  

 at:
a)	sådan rekruttering reelt er frivillig; b)	sådan rekruttering foretages med den pågældendes  

 forældres eller værgers informerede samtykke; c)	disse personer fuldt ud er oplyst om de pligter, der er forbundet  

 med sådan militærtjeneste; d)	disse personer fremskaffer pålideligt bevis for deres alder,  

 inden de godkendes til militærtjeneste.
4. Enhver deltagerstat kan til enhver tid skærpe sin  

 erklæring ved meddelelse herom til De Forenede Nationers  

 Generalsekretær, der skal underrette alle deltagerstaterne.
En  

 sådan meddelelse træder i kraft den dag, hvor den modtages af  

 Generalsekretæren.
 5. Kravet i stk. 1 om at hæve alderen  

 gælder ikke for skoler, der drives af deltagerstaternes væbnede  

 styrker eller er under disses kontrol, i overensstemmelse med artikel 28 og  

 29 i konventionen om barnets rettigheder.
Artikel 4 1. Bevæbnede grupper, der ikke er en del af landets  

 væbnede styrker, bør ikke under nogen omstændigheder  

 rekruttere eller bruge personer under 18 år i fjendtligheder.
 2. Deltagerstaterne skal træffe alle  

 gennemførlige forholdsregler for at forhindre en sådan  

 rekruttering og brug, herunder vedtage retlige foranstaltninger, der er  

 nødvendige for at forbyde og kriminalisere sådan praksis.
 3. Anvendelsen af denne artikel i protokollen skal ikke  

 påvirke den retlige status for nogen deltager i en væbnet  

 konflikt.
Artikel 5 Intet i denne protokol skal fortolkes på en  

 måde, som tilsidesætter bestemmelser i en deltagerstats  

 lovgivning eller i internationale instrumenter og den humanitære  

 folkeret, der bidrager mere til virkeliggørelsen af barnets  

 rettigheder.
Artikel 6 1. Enhver deltagerstat skal træffe alle  

 nødvendige retlige, administrative og andre foranstaltninger for at  

 sikre den effektive gennemførelse og håndhævelse af  

 bestemmelserne i denne protokol inden for sin jurisdiktion.
 2. Deltagerstaterne påtager sig at udbrede og fremme  

 kendskabet til principperne og bestemmelserne i denne protokol hos både  

 voksne og børn med passende midler.
3. Deltagerstaterne skal træffe alle  

 gennemførlige forholdsregler for at sikre, at personer inden for deres  

 jurisdiktion, der er rekrutteret eller brugt i fjendtligheder i strid med  

 denne protokol, demobiliseres eller på anden vis frigøres fra  

 tjeneste.
Deltagerstaterne skal om nødvendigt yde disse personer  

 enhver passende bistand til at komme sig fysisk og psykisk samt til deres  

 resocialisering.
Artikel 7 1. Deltagerstaterne skal samarbejde om  

 gennemførelsen af denne protokol, herunder om forhindring af enhver  

 aktivitet, der er i strid med protokollen, samt om rehabilitering og  

 resocialisering af personer, der er ofre for handlinger i strid med denne  

 protokol, bl.a. gennem teknisk samarbejde og økonomisk bistand.  

 Bistanden og samarbejdet gennemføres i samråd med de  

 berørte deltagerstater og relevante internationale organisationer.
 2. De deltagerstater, der er i stand til det, skal yde  

 bistanden gennem eksisterende multilaterale, bilaterale eller andre  

 programmer eller blandt andet gennem en frivillig fond oprettet i  

 overensstemmelse med Generalforsamlingens regler.
Artikel 8 1. Enhver deltagerstat skal inden to år efter  

 protokollens ikrafttræden for denne stat afgive en beretning til  

 Komiteen vedrørende Barnets Rettigheder, der indeholder omfattende  

 oplysninger om de forholdsregler, den har truffet for at gennemføre  

 protokollens bestemmelser, herunder forholdsregler for at gennemføre  

 bestemmelserne om deltagelse og rekruttering.
 2. Efter afgivelsen af den omfattende beretning, skal  

 enhver deltagerstat medtage enhver yderligere oplysning vedrørende  

 protokollens gennemførelse i de beretninger, de afgiver til Komiteen  

 vedrørende Barnets Rettigheder i medfør af konventionens  

 artikel 44. Andre stater, der deltager i protokollen, skal afgive en  

 beretning hvert femte år.
 3. Komiteen vedrørende Barnets Rettigheder kan  

 anmode deltagerstaterne om yderligere oplysninger, der er relevante for denne  

 protokols gennemførelse.
Artikel 9 1. Denne protokol kan undertegnes af enhver stat, som er  

 deltager i konventionen, eller som har undertegnet den.
2. Denne protokol skal ratificeres og er åben for  

 tiltrædelse for alle stater.
Ratifikations- eller  

 tiltrædelsesinstrumenter skal deponeres hos De Forenede Nationers  

 Generalsekretær.
 3. Som depositar for konventionen og protokollen skal  

 Generalsekretæren underrette alle stater, der er deltagere i  

 konventionen, samt alle stater, der har undertegnet konventionen, om enhver  

 erklæring i medfør af artikel 3.
Artikel 10 1. Denne protokol træder i kraft tre måneder  

 efter deponeringen af det tiende ratifikations- eller  

 tiltrædelsesinstrument.
 2. For enhver stat, som ratificerer nærværende  

 protokol, eller som tiltræder den efter dens ikrafttræden,  

 træder denne protokol i kraft én måned efter datoen for  

 deponeringen af dens ratifikations- eller tiltrædelsesinstrument.
Artikel 11 1. Enhver deltagerstat kan til enhver tid opsige denne  

 protokol ved skriftlig meddelelse til De Forenede Nationers  

 Generalsekretær, som derefter skal give meddelelse herom til de andre  

 stater, der er deltagere i konventionen, samt alle stater, der har  

 undertegnet konventionen.
Opsigelsen træder i kraft ét år  

 efter den dag, hvor Generalsekretæren har modtaget meddelelsen.  

 Såfremt den opsigende deltagerstat imidlertid ved udløbet af det  

 år er involveret i en væbnet konflikt, træder opsigelsen  

 ikke i kraft, før den væbnede konflikt er afsluttet.
 2. En sådan opsigelse fritager ikke deltagerstaten  

 fra sine forpligtelser i medfør af denne protokol med hensyn til  

 enhver handling, der ligger forud for opsigelsens ikrafttrædelsesdato.  

 Endvidere påvirker opsigelsen ikke på nogen måde den  

 fortsatte behandling af spørgsmål, der allerede er under  

 behandling af Komiteen før opsigelsens ikrafttrædelsesdato.
Artikel 12 1. Enhver deltagerstat kan stille ændringsforslag og  

 fremsende det til De Forenede Nationers Generalsekretær.  

 Generalsekretæren skal derefter sende ændringsforslaget til  

 deltagerstaterne med anmodning om, at disse meddeler, hvorvidt de  

 ønsker en konference for deltagerstaterne indkaldt med det  

 formål at behandle og stemme om forslagene.
Såfremt mindst  

 én tredjedel af deltagerstaterne inden fire måneder efter datoen  

 for udsendelsen af ændringsforslag støtter en sådan  

 konference, skal Generalsekretæren indkalde konferencen i De Forenede  

 Nationers regi.
Enhver ændring, som vedtages af et flertal af de  

 deltagerstater, der er til stede og afgiver deres stemme på  

 konferencen, skal forelægges Generalforsamlingen til godkendelse.
 2. Et ændringsforslag, der vedtages i  

 overensstemmelse med denne artikels stk. 1, træder i kraft,  

 når det er godkendt af De Forenede Nationers Generalforsamling og  

 accepteret med to tredjedels flertal af deltagerstaterne.
 3. Når en ændring træder i kraft, er den  

 bindende for de deltagerstater, som har godkendt den, mens de øvrige  

 deltagerstater stadig er bundet af bestemmelserne i denne protokol og  

 eventuelle tidligere ændringer, som de har godkendt.
Artikel 13 1. Denne protokol, hvis arabiske, kinesiske, engelske,  

 franske, russiske og spanske tekster har lige gyldighed, skal deponeres i De  

 Forenede Nationers arkiv.
 2. De Forenede Nationers Generalsekretær skal  

 fremsende bekræftede kopier af denne protokol til alle stater, der er  

 deltagere i konventionen, og alle stater, der har undertegnet  

 konventionen.
Bemærkninger til forslaget A.
Den valgfri protokols forhistorie og vedtagelse I 1994 vedtog FN s Menneskerettighedskommission at  

 nedsætte en særlig arbejdsgruppe med det formål at udforme  

 et udkast til valgfri protokol til FN-konventionen om barnets rettigheder  

 (børnekonventionen) om inddragelse af børn i væbnede  

 konflikter.
I arbejdsgruppen deltog et stort antal lande, herunder de  

 nordiske.
Børnekonventionen indeholder i artikel 38 en  

 bestemmelse om, at deltagerstaterne skal forhindre, at personer under 15  

 år tager direkte del i fjendtligheder, ligesom sådanne personer  

 ikke må rekrutteres til de væbnede styrker.
Sigtet med  

 protokollen er at skærpe disse bestemmelser.
Den særlige arbejdsgruppe afsluttede den 21. januar  

 2000 sit arbejde med teksten til en valgfri protokol vedrørende  

 inddragelse af børn i væbnede konflikter.
Protokollen blev  

 herefter vedtaget af FN s generalforsamling ved resolution 54/263 af 25. maj  

 2000. Protokollen er et supplement til børnekonventionen og udvider i  

 forhold til konventionen beskyttelsen af børn mod rekruttering og  

 anvendelse i væbnede konflikter.
Den valgfri protokol blev åbnet for undertegnelse  

 den 5. juni 2000. Danmark undertegnede protokollen den 7. september samme  

 år i forbindelse med FN s Millennium-topmøde i New York fra 6. -  

 8. september 2000 sammen med en lang række andre lande.
Protokollen  

 træder i kraft, når den er ratificeret af 10 stater.
Pr. 30.  

 november 2001 er protokollen undertegnet af 80 lande, mens 11 lande, herunder  

 Island, har ratificeret den.
Protokollen træder i kraft den 12. februar  

 2002. For lande, der derefter ratificerer eller tiltræder protokollen,  

 træder protokollen i kraft en måned efter deponeringen af  

 vedkommende lands ratifikations- eller tiltrædelsesinstrument.
B.
Danmarks ratifikation Ved ratifikationen påtager Danmark sig en  

 folkeretlig forpligtelse til at opfylde de i protokollen indeholdte  

 bestemmelser.
Opfyldelsen vil blive overvåget i medfør af den i  

 protokollens artikel 8 indeholdte bestemmelse om en rapporteringsforpligtelse  

 til Komiteen vedrørende Barnets Rettigheder under  

 børnekonventionen.
 I forbindelse med ratifikationen skal Danmark i  

 medfør af protokollens artikel 3, stk. 2, afgive en bindende  

 erklæring om den minimumsalder, som Danmark tillader for frivillig  

 rekruttering til de væbnede styrker, samt en beskrivelse af hvilke  

 foranstaltninger, Danmark har truffet for at sikre, at en sådan  

 rekruttering ikke er påtvungen.
 Spørgsmålet om Danmarks ratifikation har  

 været forelagt Justitsministeriet, Forsvarsministeriet,  

 Indenrigsministeriet, Arbejdsministeriet, Socialministeriet og  

 Sundhedsministeriet, der alle har udtalt deres tilslutning til dansk  

 ratifikation.
 Danmarks ratifikation af protokollen forventes ikke at  

 nødvendiggøre lovændringer, idet dansk opfyldelse af  

 protokollen vil kunne ske indenfor rammerne af gældende lovgivning og  

 administrativ praksis.
 Forslaget forudses ikke at medføre direkte  

 økonomiske, administrative, erhvervsøkonomiske eller  

 miljømæssige konsekvenser.
C.
Den valgfri protokols indhold Protokollen indeholder en præambel og 13  

 artikler.
Artikel 1-5 indeholder protokollens materielle  

 bestemmelser.
Artikel 6-8 angiver regler for gennemførelse af samt  

 kontrol med protokollens efterlevelse, mens artikel 9-13 indeholder  

 sædvanlige afslutningsbestemmelser om ratifikation, ikrafttræden  

 m.v.
 Til de enkelte bestemmelser bemærkes  

 følgende:
I præamblen redegøres for protokollens  

 formål.
Der henvises til, at ethvert menneske under 18 år i  

 henhold til børnekonventionen anses for at være et barn,  

 medmindre myndighed opnås tidligere.
Det fremhæves, at barnets  

 rettigheder kræver særlig beskyttelse, og at børns  

 situation løbende bør søges forbedret.
Der udtrykkes  

 foruroligelse over de skadelige virkninger, væbnede konflikter har  

 på børn, samt til de langsigtede konsekvenser dette har for  

 varig fred, sikkerhed og udvikling.
Med henblik på at gennemføre de principper,  

 der er nedfældet i børnekonventionen, findes der behov for at  

 øge beskyttelsen af børn mod involvering i væbnede  

 konflikter.
Der udtales overbevisning om, at en valgfri protokol til  

 børnekonventionen, som hæver aldersgrænsen for mulig  

 rekruttering af personer til væbnede styrker og deres deltagelse i  

 fjendtligheder, vil bidrage effektivt til gennemførelsen af princippet  

 om, at barnets tarv skal komme i første række i alle  

 foranstaltninger vedrørende børn.
 Artikel 1 forpligter deltagerstaterne til at  

 træffe alle mulige foranstaltninger for at sikre, at personer under 18  

 år, som indgår i de væbnede styrker, ikke tager direkte del  

 i fjendtligheder.
 Artikel 2 forpligter deltagerstaterne til at sikre,  

 at personer under 18 år ikke tvangsmæssigt rekrutteres til deres  

 væbnede styrker.
Bestemmelserne i artikel 1 og 2 er opfyldt for Danmarks  

 vedkommende.
Aldersgrænsen for militær tjeneste i forsvaret er 18  

 år, ligesom værnepligtige ikke kan indkaldes til den samlede  

 første tjeneste, medmindre de er fyldt 18 år.
Artikel 3 pålægger i stk. 1  

deltagerstaterne at hæve minimumsalderen for frivillig rekruttering  

 af personer til deres nationale væbnede styrker i forhold til den  

 aldersgrænse på 15 år, som er fastsat i artikel 38,  

 stk. 3, i børnekonventionen.
Deltagerstaterne skal samtidig  

 anerkende, at børn under 18 år i henhold til konventionen har  

 behov for særlig beskyttelse.
Under forhandlingerne om udformningen af den valgfri  

 protokol arbejdede Danmark konsekvent for indførelse af en generel  

 aldersgrænse på 18 år, dvs. både for børns  

 deltagelse i fjendtligheder samt for tvungen og frivillig rekruttering.
En  

 række lande havde imidlertid problemer med en sådan  

 aldersgrænse, herunder USA og Storbritannien.
Mens der blev  

 opnået enighed om en aldersgrænse på 18 år for  

 deltagelse i fjendtligheder og tvangsmæssig rekruttering til  

 væbnede styrker, lykkedes det ikke at skabe konsensus om at  

 indføre en tilsvarende aldersgrænse for frivillig rekruttering.  

 I stedet vil det påhvile deltagerstater med en lavere  

 aldersgrænse for frivillig rekruttering end 18 år at hæve  

 denne, ligesom der i stk. 3 indføres en række  

 beskyttelsesforanstaltninger, der skal sikre, at sådan rekruttering  

 reelt er frivillig.
Bestemmelsen er opfyldt for Danmarks vedkommende.
Der  

 gælder en minimumsalder på 18 år for ansættelse i  

 forsvaret samt for optagelse af frivillige i hjemmeværnet.
Stk. 2 forpligter deltagerstaterne til at  

 deponere en bindende erklæring i forbindelse med ratifikation eller  

 tiltrædelse af protokollen.
Erklæringen skal angive den  

 minimumsalder, der vil blive anvendt for frivillig rekruttering til statens  

 væbnede styrker, samt beskrive, hvilke foranstaltninger der er truffet  

 for at sikre, at rekruttering ikke er tvungen.
For Danmarks vedkommende vil den bindende erklæring  

 blive afgivet i forbindelse med ratifikationen.
Det vil af erklæringen  

 fremgå, at Danmark opererer med en 18-års aldersgrænse for  

 frivillig rekruttering, jf. bemærkningerne til art. 3, stk. 1.
 Stk. 3 pålægger deltagerstater,  

 der tillader frivillig rekruttering af børn og unge under 18 år,  

 at opretholde beskyttelsesforanstaltninger, der som minimum sikrer, at  

 rekruttering reelt er frivillig, at rekruttering foretages med  

 samtykke fra barnets forældre eller værger, at barnet er  

 fuldt informeret om de forpligtelser, der er forbundet med  

 militærtjenesten, samt at barnet fremlægger bevis for sin  

 alder, inden det godkendes til militærtjeneste.
 I henhold til stk. 4 kan deltagerstaterne  

 skærpe den i stk. 2 nævnte erklæring, såfremt  

 der sker ændringer i tidligere oplyste forhold, herunder  

 minimumsalderen for frivillig rekruttering.
 Stk. 5 fastslår, at kravet i stk. 1  

 om at hæve aldersgrænsen for frivillig rekruttering ikke skal  

 gælde for skoler, der drives af deltagerstatens væbnede styrker  

 eller er under disses kontrol, jfr. artikel 28 og 29 i  

 børnekonventionen vedrørende barnets ret til uddannelse.
 Artikel 4, stk. 1, fastslår, at  

 bevæbnede grupper, der ikke er en del af landets væbnede styrker  

 ikke under nogen omstændigheder bør rekruttere personer under 18  

 år eller anvende denne persongruppe i fjendtligheder.
 Stk. 2 forpligter deltagerstaterne til at  

 træffe alle mulige forholdsregler med henblik på at forhindre den  

 i stk. 1 omtalte rekruttering og anvendelse, herunder vedtage retlige  

 tiltag med henblik på at forbyde og kriminalisere sådan  

 virksomhed.
 I stk. 3 betones det, at anvendelsen af  

 artikel 4 ikke skal have indflydelse på den retlige status, der  

 tilkommer parterne i en væbnet konflikt.
 Artikel 5 fremhæver, at intet i den valgfri  

 protokol må fortolkes som en tilsidesættelse af bestemmelser i  

 deltagerstaternes lovgivning eller internationale overenskomster og den  

 humanitære folkeret, der i højere grad end protokollen  

 tilgodeser barnets rettigheder.
 Artikel 6 pålægger i stk.1  

deltagerstaterne at tage alle nødvendige skridt med henblik  

 på at sikre den effektive gennemførelse af protokollens  

 bestemmelser inden for deres jurisdiktionsområde.
 Stk. 2 indeholder en forpligtelse til at  

 udbrede og fremme kendskabet til principperne i protokollen.
Stk. 3 forpligter deltagerstaterne til at  

 demobilisere eller på anden vis frigøre personer fra  

 militærtjeneste, som er blevet anvendt i fjendtligheder eller  

 rekrutteret i strid med protokollen.
Om nødvendigt skal sådanne  

 personer tilbydes passende hjælp til at komme sig fysisk og psykisk  

 samt til resocialisering.
Ifølge artikel 7, stk.1,  

 påhviler det deltagerstaterne at samarbejde om gennemførelsen af  

 den valgfri protokol, herunder om at forhindre aktiviteter, der strider  

 herimod, bl.a. ved at yde teknisk samarbejde og økonomisk  

 støtte.
Deltagerstaterne skal endvidere samarbejde om rehabilitering  

 og resocialisering af personer, som er blevet ofre for handlinger i strid med  

 protokollen.
Disse forpligtelser forudses opfyldt i samråd med de  

 berørte deltagerstater og relevante internationale organisationer.
 Stk.2 fastslår, at deltagerstater, som er i  

 stand til det, skal yde støtte gennem eksisterende internationale,  

 bilaterale eller andre bistandsprogrammer eller bl.a. gennem en frivillig  

 fond.
Artikel 8 fastslår i stk. 1, at  

 deltagerstaterne inden to år efter protokollens ikrafttræden for  

 vedkommende stat skal afgive en omfattende rapport til  

 børnekomitéen.
Deltagerstaternes rapport skal indeholde  

 oplysning om, hvilke forholdsregler de har truffet med henblik på at  

 gennemføre protokollen, herunder bestemmelserne om anvendelse i  

 fjendtligheder og rekruttering.
 Efter afgivelse af rapporten i henhold til stk. 1
skal deltagerstaterne i henhold til stk. 2 medtage yderligere  

 oplysninger om protokollens gennemførelse i de regelmæssige  

 rapporter, de afgiver til børnekomitéen i medfør af  

 børnekonventionens artikel 44. Andre deltagerstater skal afgive  

 rapport hvert femte år.
 Stk. 3 giver børnekomiteen mulighed for  

 at anmode deltagerstaterne om yderligere oplysninger, der er relevante for  

 protokollens gennemførelse.
 Artikel 9   13 indeholder sædvanlige  

 afslutningsbestemmelser om protokollens undertegnelse, ratifikation,  

 ikrafttræden, opsigelse, evt. ændring samt deponering.
