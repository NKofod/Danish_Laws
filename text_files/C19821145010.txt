Justitsministeriet skal herved henlede opmærksomheden på, at der i  

 forbindelse med bortlodningssager kan være spørgsmål om, hvorvidt en  

 bortlodning er i overensstemmelse med Markedsføringsloven.
Efter drøftelser  

 med Forbrugerombudsmanden, herunder et møde, hvori også Danske Dagblades  

 Forening var repræsenteret, har Forbrugerombudsmanden udarbejdet et notat af  

 14/6/1982 med nogle vejledende retningslinjer for bladkonkurrencer og  

 lotterier set i relation til Markedsføringslovens § 8. Kopi af notatet  

 vedlægges til brug ved eventuelle spørgsmål i forbindelse med behandlingen af  

 bortlodningsansøgninger.
Man skal særligt henlede opmærksomheden på, at den  

 ansøgende forening, komitee eller institution undertiden må anses for at være  

 erhvervsdrivende i Markedsføringslovens forstand.
 I denne forbindelse henvises til de tidligere hyppigt forekommende  

 julelotterier arrangeret af dagblade, hvilket er omfattet af forbudet i  

 Markedsføringslovens § 8, stk. 1, jvf. notatet side 2 - 3.
 Man kan også henvise til bortlodninger arrangeret af  

 handelsstandsforeninger, hvilket kan være omfattet af forbudet jvf. notatet  

 side 2.
Det tilføjes, at justitsministeriet særligt har bemærket, at der ved  

 bortlodninger - typisk salg af lodsedler eller bingohæfter - kan forekomme  

 tvivlstilfælde.
Som et eksempel på en konkret sag, hvori  

 Forbrugerombudsmanden blandt andet udtalte, at de angivne retningslinjer  

 (gengivet i Forbrugerombudsmandens beretning 1975 - 77 side 78) ikke fandtes  

 opfyldt, kan nævnes et julelotteri, arrangeret af et vist antal Lions Klubber  

 og et dagblad.
Kopi af udtalelsen vedlægges til orientering.
 P.M.V.
 E.B.
Fr.
Chr.
Schydt Til Politidirektøren i København og samtlige politimestre.
Notat Vedr.: Bladkonkurrencer og lotterier set i relation til  

 markedsføringslovens § 8.
 1. Hovedreglen i markedsføringslovens § 8, stk. 1  

 lyder således:
»Erhvervsdrivende må ikke fordele gevinster ved lodtrækning,  

 præmiekonkurrencer eller anden foranstaltning, hvis udfald helt eller delvis  

 beror på tilfældet.« 2. a) I markedsføringslovens § 8, stk. 2, er fastsat  

 følgende undtagelsesbestemmelse for bladkonkurrencer:
»Udgiveren af et periodisk skrift kan dog foranstalte lodtrækning til  

 fordeling af gevinster i forbindelse med løsning af præmiekonkurrencer.« Efter bestemmelsens ordlyd og forarbejder må de tilfældighedsprægede  

 gevinstfordelinger, et periodisk skrift lovligt kan iværksætte, opfylde  

 følgende betingelser:
 Konkurrencen skal indgå i det redaktionelle, underholdende stof i selve  

 bladet.
 Deltagelse i konkurrencen skal forudsætte løsning af en opgave.
 Typiske eksempler herpå er løsning af krydsord, rebusopgaver og  

 konkurrencer, hvorefter der samles et vist antal kuponer, der er forsynet med  

 et spørgsmål, der skal være besvaret ved indsendelsen af kuponerne.
 3. a) Lotterier reguleres i øvrigt af lov af 6. marts  

 1869 om klasselotterier og forbud mod andet lotteri m.v., hvorefter  

 hovedreglen er, at lotterispil - bortset fra klasselotteriet - er forbudt,  

 men hvor der under visse nærmere fastsatte betingelser i medfør af lovens §  

 2, stk. 2, kan meddeles dispensation fra dette forbud.
 For at et forhold kan anses for at være lotteri i lotterilovens forstand,  

 antages det, at der må foreligge en gevinstfordeling, der helt eller  

 overvejende beror på tilfældighed, at der betales et indskud af deltagerne,  

 samt at der ved foranstaltningen tilsigtes indvundet et overskud eller anden  

 fordel for arrangørerne.
Lotterier i lotterilovens forstand vil typisk blive arrangeret af  

 foreninger, organisationer m.v., der ad denne vej søger at tilvejebringe  

 midler, der kan anvendes til fremme af formålet for foreningen,  

 organisationen m.v., eller til anvendelse til velgørende formål.
Disse  

 foreninger, organisationer m.v., vil som oftest ikke være erhvervsdrivende i  

 markedsføringslovens forstand, hvorfor der ingen konflikt vil være med § 8,  

 stk. 1.
En konkurrence - typisk en julekonkurrence - arrangeret af et periodisk  

 skrift således, at dette foranstalter lodseddelsalg eller lignende med  

 henblik på opnåelse af et overskud til velgørende formål, omfattes ikke af  

 undtagelsesbestemmelsen i markedsføringslovens § 8, stk. 2, idet der ikke  

 foreligger løsning af en præmiekonkurrence, der indgår som et led i bladets  

 redaktionelle stof.
Da udgiveren af periodiske skrifter må anses for  

 erhvervsdrivende, vil lotterier af denne art ligeledes være omfattet af  

 forbudet i markedsføringslovens § 8, stk. 1.
 Forbrugerombudsmanden har om sådanne tilfælde udarbejdet følgende  

 retningslinier:
 1.
 Foreningen kan opfordre erhvervsdrivende til at støtte præmiekonkurrencer  

 økonomisk, herunder ved at skænke beløb til at dække omkostningerne til  

 afholdelse af arrangementer.
 2.
 Erhvervsdrivende kan yde gaver til foreninger med det formål, at gaverne  

 bortloddes.
 3.
 Under præmiskonkurrencens afholdelse kan der gives følgende oplysninger om  

 de erhvervsdrivende: Navn og adresse på gavegiver samt gavens art og mængde.  

 Derimod må der ikke finde egentlig reklamering sted for den erhvervsdrivende,  

 f.eks. i form af anprisninger af virksomheden eller af de skænkede varer.
 4.
 Ved bekendtgørelse om præmiekonkurrencens afholdelse kan foreningen i  

 annoncer, plakater og lignende anføre navn og adresse på gavegivere, samt  

 gavens art og mængde, men samtlige gavegivere bør så vidt muligt anføres på  

 ensartet måde, således at der ikke sker fremhævelse af enkelte virksomheder  

 eller af de varer, der er skænket til formålet.
