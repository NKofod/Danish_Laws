Beregning af skattefri præmie, lønforskellen på ca. 15% fra den overenskomstmæssige blev accepteret Ankenævnet har behandlet Bs klage over Arbejdsdirektoratets afgørelse vedr.
X på møde den 9. juli 2009.
Nævnet traf denne A F G Ø R E L S E Ankenævnet finder at timer optjent fra 1. juli 2006 til 29. februar 2008 også skal regnes med ved beregning af skattefri præmie.
 Ankenævnet ændrer således Arbejdsdirektoratets afgørelse af den 10. oktober 2008.
B E G R U N D E L S E Ankenævnet har lagt til grund, at  X er født den 1. marts 1943 og således fyldte 65 år den 1. marts 2008,  X med virkning fra 1. juli 2006 har været ansat hos gårdejer Y, hvor hans ansvarsområde var pasning af dyr samt markarbejde 37 timer ugentlig til en månedsløn på 14.500,00 kr.,  lønnen fra den 1. januar 2007 udgjorde 15.000,00 kr., og  Arbejdsløshedskassen Z, den 23. maj 2008 traf afgørelse om, at løntimerne hos Y ikke kunnet tælle med ved beregningen af den skattefri præmie, da kassen fandt at omhandlede lønmodtagerarbejde ikke var udbudt på almindelige løn- og ansættelsesvilkår.
 Arbejdsdirektoratet den 10. oktober 2008 traf afgørelse om at timer fra 1. juli 2006 til 31. december 2006 ikke kan regnes med til skattefri præmie, medens timer optjent fra 1. januar til 29. februar 2008 kunne regnes med til skattefri præmie.
 Direktoratet hjemviste herefter sagen til a-kassen med henblik på at kassen traf afgørelse om skattefri præmie.
 Den 7. november 2008 påklagede af B på vegne X direktoratets afgørelse for så vidt angik perioden fra 1. juli 2006 til 31. december 2006, som ifølge direktoratet ikke kunne tælle med ved beregning af den skattefri præmie.
 Det fremgår af klagen, at det er Bs opfattelse at løntimerne i ovennævnte periode skal medregnes ved beregningen af den skattefri præmie, da der har været tale om et reelt ansættelsesforhold.
 Beregning af beskæftigelseskravet foretages på baggrund af opgjorte løntimer i et sædvanligt beskæftigelsesforhold, der er i overensstemmelse med gældende overenskomster eller i øvrigt er udført på almindelige løn- og arbejdsvilkår.
 Nævnet har ved sagens afgørelse lagt til vægt på, at Arbejdsdirektoratet har accepteret en lønforskel på omkring 13% fra den overenskomstmæssige i perioden 1. januar 2007 til 29. februar 2008.
 Ankenævnet finder på denne baggrund, at også perioden fra 1. juli 2006 til 31. december 2006, hvor lønforskellen var på omkring 15% må accepteres at skulle medregnes ved opgørelsen af skattefri præmie, idet forskellen på 2% efter nævnets opfattelse ikke bør være afgørende for at nå til et forskelligt resultatet i de 2 lønperioder.
R E G L E R Ankenævnet henviser til  § 53, stk. 2 i lov om arbejdsløshedsforsikring m.v., jf. lovbekendtgørelse nr. 874 af 11. september 2005,  § 2 i Arbejdsdirektoratets bekendtgørelse nr. 1616 af 13. december 2006 om beskæftigelseskrav og dagpengeperiode, senest ændret ved bekendtgørelse nr. 751 af 22. juni 2007.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Regler Lov om arbejdsløshedsforsikring, m.v., jf. lovbekendtgørelse nr. 874 af 11. september 2005 § 53.
Stk. 2. Retten til at opnå dagpenge i de i § 55, stk. 1 og 3, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, b) at et deltidsforsikret medlem, jf. kapitel 11, har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 34 uger inden for de sidste 3 år.
 Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler om anvendelsen af stk. 2-4, 6 og 7, herunder regler om, at timer, for hvilke der er udbetalt løn, kan indgå i beregningen af beskæftigelseskravet.
 Arbejdsdirektoratets bekendtgørelse nr. 1616 af 13. december 2006 om beskæftigelseskrav og dagpengeperiode.
Lønarbejde § 2. Beregning af beskæftigelseskravet foretages på baggrund af opgjorte løntimer i et sædvanligt beskæftigelsesforhold, der er i overensstemmelse med gældende overenskomster eller i øvrigt er udført på almindelige løn- og arbejdsvilkår, jf. dog stk. 2-6 og §§ 4 og 5. Alle løntimer kan medregnes.
