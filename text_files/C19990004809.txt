Cirkulære om fradrag  

 for befordring til efteruddannelsessted under uddannelsesorlov - genoptagelse  

1) 1. Efter ligningslovens § 9 C kan der  

 foretages fradrag for befordring mellem sædvanlig bopæl og  

 arbejdsplads efter en sats fastsat af Ligningsrådet.
Det er i  

 skatteretlig praksis anerkendt, at et efteruddannelsessted kan anses som en  

 arbejdsplads.
 2. Skatteministeriet har indgået forlig i to  

 retssager ved Vestre Landsret, således at der anerkendes  

 befordringsfradrag for kørsel til et efteruddannelsessted, selvom  

 skatteyderen var på uddannelsesorlov.
I begge sager var der tale om sygehjælpere, som  

 deltog i et længerevarende efteruddannelseskursus for  

 sygehjælpere på social- og sundhedsskolen.
Kurserne var ikke  

 kompetencegivende og tilsigtede alene en ajourføring af  

 sygehjælpernes grunduddannelse.
Der var ydet tjenestefrihed  

 ifølge overenskomsten med arbejdsgiverne, og de pågældende  

 oppebar orlovsydelse fra staten samt supplerende godtgørelse fra  

 arbejdsgiverne, således at indtægten i orlovsperioden stort set  

 kunne forblive den samme som hidtil.
Endvidere indgik orlovsperioden i  

 rettigheden til ferie med løn og i løn- og  

 ansættelsesanciennitet.
Landsskatteretten nægtede fradrag for kørslen  

 til efteruddannelsesstedet.
Retten fandt, at klageren under den bevilgede  

 uddannelsesorlov ikke havde haft befordring til et arbejdssted, jf.  

 ligningslovens § 9 C, idet klageren ikke stod i et sædvanligt  

 tjenesteforhold i orlovsperioden.
Landsskatteretten henviste til en  

 afgørelse fra Told- og Skattestyrelsen i TfS 1996, 405, hvor styrelsen  

 svarer, at når arbejdsgiveren ikke har haft adgang til at udøve  

 de sædvanlige arbejdsgiverbeføjelser - herunder  

 instruktionsbeføjelsen - over medarbejderen i orlovsperioden,  

 udføres ikke arbejde for arbejdsgiveren, og medarbejderen har som  

 følge heraf ikke en arbejdsplads.
Skatteministeriet fandt, at det afgørende for  

 sagernes udfald var, hvorvidt efteruddannelsen ud fra en konkret vurdering  

 kunne siges at være gennemført "som led i arbejdet".  

 At efteruddannelsen gennemførtes under en orlov, fandt ministeriet  

 ikke i sig selv var tilstrækkeligt til at udelukke, at  

 uddannelsesstedet kunne betragtes som arbejdstagerens midlertidige  

 arbejdsplads.
Er der f.eks. tale om kørsel til en efteruddannelse, som  

 gennemføres efter pålæg fra arbejdsgiveren, vil det  

 normalt være utvivlsomt, at efteruddannelsen gennemføres som et  

 led i arbejdet.
Udgifterne hertil må efter ministeriets opfattelse  

 normalt anses for at være omfattet af ligningslovens § 9 C, selvom  

 arbejdsgiveren i uddannelsesperioden ikke fuldt ud bevarer sine  

 sædvanlige instruktionsbeføjelser.
Retsforligene er kommenteret  

 i TfS 1999, 278.
 Det er fortsat ministeriets opfattelse, at der som  

 udgangspunkt ikke kan indrømmes befordringsfradrag til  

 lønmodtagere, der har fået bevilget orlov af arbejdsgiveren.  

 Spørgsmålet må imidlertid afgøres på baggrund  

 af en samlet vurdering af de konkrete forhold.
3. Skattemyndighederne anmodes om at genoptage  

 sager, hvor befordringsfradrag er blevet nægtet alene med den  

 begrundelse, at skatteyderen var på uddannelsesorlov.
Tilsvarende  

 gælder, hvor skatteyderen har afstået fra at tage fradrag  

 på grund af kendskabet til myndighedernes holdning til  

 spørgsmålet.
Genoptagelsen skal ske efter nedenstående  

 retningslinier, hvis der ansøges herom eller forholdet i øvrigt  

 er skattemyndighederne bekendt.
De tilfælde, hvor der kan ske genoptagelse, er, hvor  

 skatteyderen i orlovsperioden opnår løn eller  

 lønindkomstlignende indtægt fra arbejdsgiveren.
Her kan der  

 under visse betingelser indrømmes befordringsfradrag efter  

 ligningslovens § 9 C.
Udover aflønningen må der  

 lægges vægt på, om den ansatte har bevaret sine  

 øvrige rettigheder, det være sig feriepenge, pension, krav om at  

 komme tilbage til samme job, løn- og ansættelsesanciennitet,  

 opsigelsesvarsel mv.
Der skal ske en konkret vurdering i hvert enkelt  

 tilfælde.
 På tilsvarende måde vil en arbejdsgiver  

 skattefrit kunne udbetale kørselsgodtgørelse efter  

 ligningslovens § 9, stk. 5, jf. § 9 B, til den ansatte i  

 situationer, hvor ovenstående forhold taler for at anse et  

 efteruddannelsessted som den ansattes midlertidige arbejdsplads.  

 Skattemyndighederne anmodes derfor om at sørge for, at  

 indkomstansættelser, der er blevet forhøjet som følge af,  

 at udbetalte kørselsgodtgørelser er blevet anset for  

 skattepligtige, genoptages og ændres i overensstemmelse hermed.
 4. Genoptagelse af skatteansættelserne kan  

 ske for indkomstårene 1996, 1997 og 1998.
 5. Ansøgning om genoptagelse af  

 skatteansættelserne skal indgives til skattemyndighederne inden  

 udgangen af 1999, på hvilket tidspunkt cirkulæret bortfalder.
