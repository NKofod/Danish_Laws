Skriftlig fremsættelse (8. februar 2023) Erhvervsministeren (Morten Bødskov):
 Herved tillader jeg mig for Folketinget at fremsætte:
 Forslag til lov om etablering af statsgaranti på lån til udskiftning af olie- eller gasfyr med en anden opvarmningskilde i landdistriktsområder uden for fjernvarmenettet.
(Lovforslag nr.
L 41) Danmark skal gøres uafhængig af russisk olie og gas, og derfor skal danske hjem, der i dag har olie- eller gasfyr, hurtigst muligt skifte til en anden opvarmningskilde  også i områder af landet, hvor der ikke er eller bliver mulighed for tilslutning til fjernvarmenettet, og hvor der kan være usikkerhed om ejendommens varige værdi.
Lovforslaget er målrettet landdistriktsområder, hvor disse forhold oftere gør sig gældende.
Lovforslaget har til formål at skabe bedre mulighed for, at boligejere kan låne til udskiftning af gas- og oliefyr med eksempelvis en varmepumpe i de tilfælde, hvor fjernvarme ikke er en mulighed, og hvor det er vanskeligt for boligejeren at optage lån på almindelige vilkår uden en statsgaranti.
Det er det i tilfælde, hvor der er usikkerhed forbundet med den varige værdi af den pågældendes ejendom.
 Lovforslaget udspringer af den politiske aftale Klimaaftale om grøn strøm og varme 2022 af 25. juni 2022 mellem den daværende regering (S) og V, SF, RV, EL, K, DF, LA, ALT og KD.
 Med lovforslaget indføres en ordning med statsgaranti på lån til udskiftning af olie- eller gasfyr med eksempelvis en varmepumpe.
 Ordningen skal gøre det nemmere for boligejere at opnå finansiering til udskiftning af et olie- eller gasfyr ved at en del af risikoen ved finansieringen løftes væk fra institutterne.
 Det foreslås, at ordningen løber frem til og med 2028 og administreres af Finansiel Stabilitet.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
