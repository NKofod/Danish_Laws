Skrivelse om anvendelse af en vejledende  

 formuegrænse ved ansøgning om personligt tillæg efter  

 pensionsloven (Til kommunen) Denne skrivelse udsendes som et led i aftalen mellem  

 regeringen og Kommunernes Lands-forening om kommunernes økonomi for  

 2001. Af aftalen fremgår det, at: »Personlige tillæg bør tildeles ensartet  

 efter behov.
Socialministeriet og Kommunernes Landsforening udsender snarest  

 et fælles brev om, at kommunerne fra og med 1. august bør  

 anvende en vejledende formuegrænse på minimum 50.000 kr. pr.  

 husstand ved tildeling af personlige tillæg.« Behovet for en mere ensartet vejledende formuegrænse  

 skal ses i lyset af, at undersøgelser har vist, at formuegrænsen  

 kommunerne imellem varierer fra 10.000 kr. til 100.000 kr.
Regeringen finder,  

 at der hermed er tale om for store forskelle i udgangspunktet for  

 behandlingen af ansøgninger om personligt tillæg til  

 pensionister.
 Socialministeriet og Kommunernes Landsforening skal  

 på denne baggrund henstille, at kommunerne fra og med 1. august 2000  

 anvender en vejledende formuegrænse på minimum 50.000 kr. pr.  

 husstand ved tildeling af personlige tillæg.
 Med en vejledende formuegrænse på minimum  

 50.000 kr., som er fastsat under hensyntagen til, at kommunerne alene skal  

 udbetale personligt tillæg til pensionister, der har vanskelige  

 økonomiske forhold, tilsigtes det således, at skabe et mere  

 ensartet grundlag for sagsbehandlingen vedrørende tildeling af  

 personligt tillæg.
 Det skal bemærkes, at formuebegrebet i denne  

 forbindelse henviser til husstandens likvide formue, og at den vejledende  

 formuegrænse på 50.000 kr. dermed er ens for alle pensionister  

 (enlige, gifte og samlevende). I husstandens formue indgår alene  

 pensionistens og en eventuel ægtefælles eller samlevers samlede  

 likvide formue.
Endelig skal det understreges, at anvendelsen af den  

 vejledende formuegrænse, sker under forudsætning af, at  

 formuegrænsen kan fraviges i det enkelte tilfælde efter en  

 nærmere konkret, individuel vurdering.
Dette gælder for alle  

 vejledende retningslinier, der måtte være udarbejdet af  

 kommunerne til brug for behandling af ansøgninger om personligt  

 tillæg.
 Der er i de økonomiske forhandlinger opnået  

 enighed om en samlet kompensation for anvendelsen af de vejledende  

 formuegrænser, så bloktilskuddet fra og med 1. august 2000  

 forhøjes med 21,1 mill. kr. i 2000 og 47,1 mill. kr. i årene  

 herefter.
