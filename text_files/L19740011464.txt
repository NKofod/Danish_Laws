 Ved noteveksling af 23. maj 1973 og 7. juli 1974 er der mellem Danmark og  

 Jordan indgået en overenskomst til undgåelse af dobbeltbeskatning for så vidt  

 angår luftfarts- og skibsfartsindtægter.
 De udvekslede noter har følgende ordlyd:
Oversættelse KONGELIG DANSK AMBASSADE BEIRUT Den kongelige danske ambassade bevidner Det hashemitiske Kongerige Jordans  

 udenrigsministerium sin højagtelse og har den ære, ifølge instruks fra sin  

 regering, at forelægge følgende forslag:
 1. Den kongelige danske regering erklærer under  

 udøvelse af den ved lov nr. 74 af 31. marts 1953 om indgåelse af  

 overenskomster med fremmede stater til undgåelse af dobbeltbeskatning m.v.  

 givne bemyndigelse, under forbehold af gensidighed, at jordanske  

 foretagender, som udøver luftfarts- og skibsfartsvirksomhed, i Danmark  

 fritages for alle indkomstskatter og andre skatter af fortjeneste hidrørende  

 fra deres udøvelse af sådan virksomhed; denne fritagelse omfatter tillige  

 skatter på løsøre, herunder skibe og luftfartøjer, som benyttes af sådanne  

 foretagender.
 2. Det hashemitiske Kongerige Jordans regering  

 erklærer, under udøvelse af den ved loven om skatter givne bemyndigelse,  

 under forbehold af gensidighed, at danske foretagender, som udøver luftfarts-  

 og skibsfartsvirksomhed, i Jordan fritages for alle indkomstskatter og  

 skatter af fortjeneste hidrørende fra deres udøvelse af luftfarts- og  

 skibsfartsvirksomhed; denne fritagelse omfatter tillige skatter på løsøre,  

 herunder skibe og luftfartøjer, som benyttes af sådanne foretagender.
 3. Fritagelsen ifølge stk. 1 og 2 finder også  

 anvendelse på indkomst, som erhverves af danske og jordanske civile  

 luftfartsforetagender, der deltager i en "pool", et fælles  

 foretagende eller et internationalt agentur, som udøver transportvirksomhed.
 4. Udtrykket "som udøver luftfarts- og  

 skibsfartsvirksomhed" omfatter erhvervsmæssig transport af personer  

 eller gods foretaget af ejeren, befragteren eller lejeren af luftfartøjer og  

 skibe.
 5. Udtrykket "danske foretagender" betyder  

 foretagender, som udøver luftfarts- og skibsfartsvirksomhed, hvis  

 hovedkontorer er beliggende i Danmark, og som drives enten af fysiske  

 personer, der er bosiddende i Danmark og ikke samtidig bosiddende i Jordan,  

 eller af personsammenslutninger eller kapitalselskaber, som er stiftet i  

 overensstemmelse med dansk lovgivning, herunder selskaber, hvori den danske  

 regering er deltager.
 Udtrykket "jordanske foretagender" betyder foretagender, som  

 udøver luftfarts- eller skibsfartsvirksomhed, hvis hovedkontorer er  

 beliggende i Jordan, og som drives af personsammenslutninger eller  

 kapitalselskaber, som er stiftet i overensstemmelse med jordansk lovgivning,  

 og som har deres hjemsted i Jordan uden samtidig at have hjemsted i Danmark,  

 herunder sådanne selskaber, hvori den jordanske stat er deltager.
 6. Fritagelsen i medfør af stk. 1, 2 og 3 finder  

 anvendelse på indkomst, som erhverves af danske og jordanske foretagender i  

 ethvert kalenderår, som begynder efter den 31. december 1970.
 7. Danmarks regering eller Jordans regering  

 forbeholder sig retten til at tilbagekalde denne erklæring ved udløbet af et  

 kalenderår ved en skriftlig meddelelse afgivet ikke senere end 6 måneder i  

 forvejen; i så fald skal fritagelsen sidste gang finde anvendelse på  

 indkomst, som erhverves af danske og jordanske foretagender i det pågældende  

 kalenderår.
 Hvis dette forslag kan tiltrædes af den jordanske regering, skal denne  

 note tillige med det jordanske udenrigsministeriums bekræftende svar  

 betragtes som udgørende en overenskomst mellem Kongeriget Danmark og Det  

 hashemitiske Kongerige Jordan til undgåelse af dobbeltbeskatning af  

 foretagender, som udøver luftfarts- og skibsfartsvirksomhed.
 Den kongelige danske ambassade benytter denne lejlighed til på ny at  

 forsikre udenrigsministeriet om sin mest udmærkede højagtelse.
 Beirut, den 23. maj 1973.
Det hashemitiske Kongerige Jordans udenrigsministerium.
 Oversættelse.
DET HASHEMITISKE KONGERIGE JORDAN Udenrigsministeriet Det hashemitiske Kongerige Jordans udenrigsministerium bevidner Danmarks  

 ambassade sin højagtelse og har den ære at henvise til ambassadens sålydende  

 note af 23. maj 1973:
(her følger teksten til foranstående note) Udenrigsministeriet har den ære at bekræfte, at Det hashemitiske Kongerige  

 Jordans regering er enig i indholdet af ambassadens note.
Ambassadens note og  

 dette svar skal derfor udgøre en overenskomst indgået mellem Det hashemitiske  

 Kongerige Jordans regering og Kongeriget Danmark til undgåelse af  

 dobbeltbeskatning af foretagender, som udøver luftfarts- og  

 skibsfartsvirksomhed.
 Udenrigsministeriet benytter denne lejlighed til på ny at forsikre  

 Danmarks ambassade om sin mest udmærkede højagtelse.
 Amman, den 7. juli 1974.
Kongeriget Danmarks ambassade, Beirut.
 Overenskomsten trådte i kraft den 7. juli 1974.
 Udenrigsministeriet, den 21. oktober  

 1974.
 Ove Guldberg.
