Bilag 1 Betænkning afgivet af Skatteudvalget den 8. december 2010 Betænkning over Forslag til lov om ændring af ligningsloven (Ægtefællerabat vedrørende multimediebeskatningen) [af skatteministeren (Troels Lund Poulsen)] 1. Ændringsforslag Socialdemokratiets og Socialistisk Folkepartis medlemmer af udvalget har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 17. november 2010 og var til 1. behandling den 1. december 2010. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og Skatteministeriet sendte den 16. november 2010 dette udkast til udvalget, jf.
L 78  bilag 1. Den 19. november 2010 sendte Skatteministeriet de indkomne høringssvar til udvalget, og den 23. november 2010 sendte skatteministeren yderligere indkomne høringssvar og et høringsnotat til udvalget.
Spørgsmål Udvalget har stillet 10 spørgsmål til skatteministeren til skriftlig besvarelse, som denne har besvaret.
3. Indstillinger Et mindretal i udvalget (V, DF og KF) indstiller lovforslaget til vedtagelse uændret.
Mindretallet vil stemme imod de stillede ændringsforslag.
Et andet mindretal i udvalget (S, SF og RV) indstiller lovforslaget til vedtagelse med de stillede ændringsforslag.
Hvis ændringsforslagene forkastes, indstiller mindretallet lovforslaget til forkastelse ved 3. behandling.
Et tredje mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
Et fjerde mindretal i udvalget (LA) indstiller lovforslaget til vedtagelse uændret.
Mindretallet vil stemme hverken for eller imod de stillede ændringsforslag.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 1 Af et mindretal (S og SF), tiltrådt af et mindretal (RV):
 1) Nr. 1 affattes således:
 »1. I § 16, stk. 12, indsættes før 1. pkt.:
»Værdien af helt eller delvis vederlagsfri benyttelse af ét multimedie, der er stillet til rådighed af en eller flere arbejdsgivere m.v. som nævnt i stk. 1, beskattes ikke.«« [Skattefrihed for privat rådighed over én enhed multimedie, og ægtefællerabat udgår] 2) Efter nr. 1 indsættes som nyt nummer:
»01. I § 16, stk. 12, 5. pkt., der bliver 6. pkt., ændres »1. pkt.« til: »2. pkt.«« [Konsekvensændring som følge af ændringsforslag nr. 1] Bemærkninger Til nr. 1 Ændringsforslaget indebærer dels, at personer, der kun har privat rådighed over én enhed multimedie, f.eks. enten én arbejdsmobiltelefon eller én arbejds-pc, undtages fra multimediebeskatningen, og dels at den af regeringen foreslåede ægtefællerabat udgår af lovforslaget.
 Socialdemokratiet og SF ønsker at imødekomme og friholde de hårdtarbejdende lønmodtagere, som kun har ét arbejdsgiverbetalt multimedie til privat rådighed derhjemme, for betaling af multimedieskat.
Det er en helt pragmatisk imødekommelse af lønmodtagernes mulighed for at løse hverdagens udfordringer med at skabe en god balance mellem arbejds- og familieliv.
Det er f.eks. folkeskolelæren eller underviseren, der som et led i sit arbejde har behov for at kunne rette opgaver, kommunikere med forældre på skolens intranet m.v. hjemmefra.
Det er en imødekommelse af håndværkeren, politimanden/-kvinden, SOSU-assistenten m.fl., som har en mobiltelefon med hjem, så hun/han kan stå til rådighed for tilkaldevagter m.v.
 Med denne individuelle fritagelse af den enkelte lønmodtager, som kun har ét multimedie til rådighed, sikres det efter Socialdemokratiets og SFs opfattelse, at helt almindelige lønmodtagere ikke beskattes, når de blot ønsker at passe deres arbejde i god balance med familie- og fritidslivet.
 Socialdemokratiet og SF vil afsætte ca. 100 mio. kr. til lempelsen, der finansieres som anført i Socialdemokratiets og SFs forslag til finanslov for 2011.
Til nr. 2 Der er tale om en konsekvensændring som følge af ændringsforslag nr. 1. Der henvises til bemærkningerne hertil.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Malene Søgaard-Andersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
