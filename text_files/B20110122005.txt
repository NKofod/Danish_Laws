Bekendtgørelse om syn af sprøjteudstyr1) I medfør af § 7, stk. 1, nr. 1, 2, 5 og 8, § 7a, § 67, § 80, § 88, stk. 1 og 2, og § 110, stk. 3 i lov om miljøbeskyttelse, jf. lovbekendtgørelse nr. 879 af 26. juni 2010, og § 46, § 72, stk. 1, nr. 3 og § 74 i lov om arbejdsmiljø, jf. lovbekendtgørelse nr. 1072 af 7. september 2010, som ændret ved lov nr. 597 af 14. juni 2011 fastsættes:
Kapitel 1 Formål og definitioner § 1. Denne bekendtgørelse fastsætter reglerne om regelmæssigt syn af det i § 2 nævnte sprøjteudstyr.
§ 2. Bekendtgørelsen finder anvendelse på sprøjteudstyr i professionelt brug, jf. § 3, nr. 4 og 5, med undtagelse af håndholdte sprøjter med en tank med en volumen på 25 liter eller derunder, sprøjter, der er beregnet til at blive båret på ryggen og skovningsmaskiner hvorpå der er påmonteret pesticidsprøjter, jf. dog stk. 2 Stk. 2. Aerosolsprøjter er dog altid omfattet af bekendtgørelsens regler, uanset volumen og udformning, jf. § 3, nr. 8.
 § 3. I denne bekendtgørelse forstås ved:
 1) Brugsanvisning: Anvisning for den rette brug af sprøjten, ydelsestabeller og andet materiale, som fabrikanten af sprøjten for at sikre den rette brug af sprøjten, herunder miljømæssig optimal brug, har stillet til rådighed for sprøjtens bruger.
 2) Syn: Gennemgang af en sprøjte med henblik på at sikre, at den overholder kravene i § 5 og bilag 1.
 3) Pesticid: Et plantebeskyttelsesmiddel som defineret i lov om kemikalier § 33, stk. 1, 1. pkt.
 4) Professionel brug: Brug af sprøjteudstyr af enhver person, der anvender pesticider i forbindelse med sine erhvervsmæssige aktiviteter, herunder sprøjteførere, teknikere, arbejdsgivere og selvstændige i landbrugssektoren og andre sektorer.
 5) Sprøjteudstyr: Ethvert apparat, der specifikt er beregnet til udbringning af pesticider, med det tilbehør, som er nødvendigt for, at apparatet fungerer effektivt, f.eks. dyser, manometre, filtre og sigter samt udstyr til rengøring af tankene.
 6) Synsvirksomhed: Virksomhed, som er godkendt af Miljøstyrelsen, til at udføre syn af sprøjteudstyr.
 7) Certifikat: Certifikat der dokumenterer, at en sprøjte lever op til kravene i § 5 og bilag 1. Certifikat omfatter også certifikater udstedt i andre EU-lande som dokumentation for sprøjteudstyrets overholdelse af Europa-Parlamentets og Rådets direktiv 2009/128/EF art. 8.
 8) Ved en aerosolsprøjte forstås i denne bekendtgørelse en sprøjte indeholdende en komprimeret, flydende eller under tryk opløst luftart med eller uden en væske, pasta eller pulver og forsynet med en anordning, som muliggør udtømning af indholdet i form af faste eller flydende partikler i en gas eller i form af skum, pasta eller pulver eller i væsketilstand.
 9) Ejeren af sprøjteudstyr omfatter i denne bekendtgørelse også den ejer eller forpagter af en landbrugsbedrift, som anvender eller får anvendt lånt eller lejet sprøjteudstyr i sin bedrift.
Kapitel 2 Krav til sprøjten § 4. Ejeren af sprøjteudstyret er ansvarlig for, at professionel udbringning af pesticider kun sker ved hjælp af sprøjteudstyr, der er godkendt ved syn efter reglerne i nærværende bekendtgørelse.
 Stk. 2. Sprøjteudstyr, der er indkøbt til eller har været anvendt på en virksomhed eller i en kommune, hvis CVR-nummer ender på 0, 1 eller 2, forud for den 26. november 2014, skal synes inden den 26. november 2014, medmindre sprøjten planlægges taget ud af brug forud for den 26. november 2016.
 Stk. 3. Sprøjteudstyr, der er indkøbt til eller har været anvendt på en virksomhed eller i en kommune, hvis CVR-nummer ender på 3, 4, 5 eller 6, forud for den 26. november 2015, skal synes inden den 26. november 2015, medmindre sprøjten planlægges taget ud af brug forud for den 26. november 2016.
 Stk. 4. Sprøjteudstyr, der er indkøbt til eller har været anvendt på en virksomhed eller i en kommune forud for den 26. november 2016, må ikke anvendes efter den 26. november 2016, medmindre det er godkendt ved syn.
 Stk. 5. Falder et konkret sprøjteudstyr indenfor flere af ovenstående tidsrammer, jf. stk. 2- 4, skal den tidligste tidsramme følges.
 Stk. 6. Sprøjteudstyret skal gennemgås og godkendes ved syn senest 5 år efter første syn og derefter mindst hvert 3. år for fortsat at måtte anvendes.
 Stk. 7. Nyt sprøjteudstyr, indkøbt som nyt udstyr efter 26. november 2016, skal gennemgås og godkendes ved syn inden 5 år efter anskaffelsen og derefter mindst hvert 3. år for fortsat at måtte anvendes.
 § 5. Ejeren af sprøjteudstyr skal foretage eller lade foretage regelmæssig kalibrering og teknisk kontrol af sprøjteudstyr.
Stk. 2. Sprøjteudstyr skal til enhver tid være i en sådan tilstand, at det kan 1) fyldes og tømmes sikkert, let og fuldstændigt uden udsivning af pesticider, 2) renses let, men grundigt, 3) håndteres sikkert, 4) sikre præcis dosering og udbringning, 5) kontrolleres og standses omgående fra sprøjteførerens sæde og 6) tilpasses enkelt, nøjagtigt og reproducerbart.
 § 6. Syn af sprøjteudstyr skal udføres af en synsvirksomhed.
Kapitel 3 Godkendelse som synsvirksomhed § 7. Miljøstyrelsen godkender synsvirksomheder efter ansøgning.
 Stk. 2. Ansøgning om godkendelse som synsvirksomhed skal indgives via Miljøstyrelsens hjemmeside på et særligt skema.
 Stk. 3. Ansøgningen skal bl.a. indeholde oplysning om virksomhedens navn, adresse, telefonnummer, CVR-nummer og selskabsform.
 Stk. 4. Ansøgningen skal vedlægges dokumentation for, at virksomheden omfatter mindst en person, som er uddannet jf. § 8.
 Stk. 5. Ansøgningen skal yderligere vedlægges en konkret investeringsplan omfattende relevant udstyr, som virksomheden ikke allerede besidder, til at efterprøve sprøjteudstyrs funktion m.v. i overensstemmelse med § 5 og bilag 1 og 2. Såfremt virksomheden opnår godkendelse, skal den indenfor 6 måneder fremsende dokumentation til Miljøstyrelsen for at have foretaget investeringerne beskrevet i investeringsplanen.
 Stk. 6. Synsvirksomheden skal være i besiddelse af IT-kommunikationsudstyr, der muliggør anvendelse af de funktioner på www.virk.dk, som forudsættes anvendt af synsvirksomheden, samt udstyr som muliggør elektronisk arkivering og fremsendelse af synsrapporter m.v.
 § 8. Virksomheder, der udfører syn, skal have mindst én person ansat, som er uddannet som maskiningeniør, smed, mekaniker, landbrugsmekaniker eller anden tilsvarende uddannelse eller som kan dokumentere praktisk erfaring, som sætter den pågældende i stand til at vurdere sprøjters tekniske tilstand og deres evne til at udbringe pesticider i overensstemmelse med brugsanvisningen for den pågældende sprøjte.
 Stk. 2. Gartnerier og planteskoler, der søger godkendelse som synsvirksomhed alene for virksomhedens eget sprøjteudstyr, skal have mindst én person ansat, som har en relevant uddannelsesmæssig baggrund eller kan dokumentere praktisk erfaring med det sprøjteudstyr, der anvendes i virksomheden.
 Stk. 3. Forsvaret kan opnå godkendelse som synsvirksomhed for eget sprøjteudstyr.
 § 9. Alle personer, der udfører syn af sprøjteudstyr, skal have gennemgået et kursus i gennemførsel af syn af sprøjteudstyr.
 Stk. 2. Beståelse af eksamen efter endt gennemførsel af kurset giver personen ret til at udføre syn af sprøjter på en synsvirksomhed for en periode på 5 år.
 Stk. 3. Kurset skal omfatte emnerne i bilag 3.
 Stk. 4. Det udbudte kursus skal være godkendt af Miljøstyrelsen.
Sagsbehandling af ansøgning § 10. Ansøgning om godkendelse som synsvirksomhed indgives via Miljøstyrelsens hjemmeside.
 § 11. Miljøstyrelsen behandler ansøgninger om godkendelse hurtigst muligt.
Stk. 2. Miljøstyrelsen træffer afgørelse inden 3 måneder efter modtagelse af en fuldt dokumenteret ansøgning.
Begrundelsen for afgørelsen meddeles ansøgeren.
Stk. 3. Fristen kan forlænges med én måned, hvis sagens kompleksitet berettiger det.
Miljøstyrelsen begrunder forlængelsen og dens varighed, og giver ansøgeren meddelelse herom inden udløbet af fristen i stk. 2.
 Stk. 4. Selvom Miljøstyrelsen ikke har meddelt ansøgeren afgørelsen inden udløbet af fristerne efter stk. 2 eller 3, kan ansøgningen ikke anses for imødekommet.
 Stk. 5. Afslag på ansøgning om godkendelse eller manglende afgørelse om godkendelse inden for den fastsatte tid kan ikke påklages til anden administrativ myndighed.
§ 12. Inden én måned efter, at Miljøstyrelsen har modtaget en ansøgning om godkendelse, sender styrelsen en kvittering til ansøgeren.
Styrelsen oplyser samtidig ansøgeren om eventuelle manglende dokumenter.
Stk. 2. Styrelsen oplyser endvidere ansøgeren om 1) fristen for meddelelse af afgørelse og muligheden for forlængelse af fristen med én måned, 2) at ansøgeren ikke kan betragte ansøgningen for imødekommet, hvis afgørelsen ikke er truffet og meddelt, inden fristen udløber, og 3) klagemuligheder.
Afslag og tilbagekaldelse § 13. Godkendelse som synsvirksomhed kan nægtes eller tilbagekaldes, såfremt 1) virksomheden eller virksomhedens ejer er eller bliver dømt for et strafbart forhold, der begrunder en nærliggende fare for misbrug af adgangen til at udøve synsvirksomhed, 2) virksomheden eller virksomhedens ejer har udvist en sådan adfærd, at der er grund til at antage, at virksomheden ikke vil blive drevet på forsvarlig måde, eller 3) virksomheden ikke opfylder kravene til at blive godkendt som synsvirksomhed.
 Stk. 2. Miljøstyrelsen kan indhente oplysninger fra offentlige myndigheder samt anmode virksomheden om oplysninger med henblik på at vurdere, om der er grundlag for at give afslag eller tilbagekalde en godkendelse.
 Stk. 3. Såfremt de fastsatte betingelser for at drive synsvirksomhed ændres efter at en virksomhed har opnået godkendelse som synsvirksomhed, giver Miljøstyrelsen virksomheden en rimelig frist til at dokumentere, at virksomheden opfylder de ændrede krav.
Oplysningspligter overfor kunder § 14. Synsvirksomheder skal oplyse deres kunder om:
1) at klage over synsvirksomhedens afgørelser kan indbringes for Miljøstyrelsen og dennes adresse, herunder e-mail adresse, og 2) brancheorganisationer eller lignende, som vedkommende er medlem af.
 Stk. 2. Hvis en kunde anmoder om det, skal synsvirksomheden oplyse om lovgivningen vedrørende synsvirksomhed vedrørende sprøjteudstyr, og om hvordan kunden kan blive bekendt med denne.
Stk. 3. Oplysningerne skal gøres tilgængelige, før en aftale om syn indgås, eller, hvis der ikke indgås en skriftlig kontrakt, før leveringen af tjenesteydelsen.
Synsvirksomheden bestemmer selv, hvordan og i hvilken form oplysningerne gives.
Kapitel 4 Midlertidig og lejlighedsvis levering af visse tjenesteydelser Anmeldelse § 15. Første gang virksomheder, der er etableret i andre EU/EØS-lande eller i lande, som EU har indgået aftale med om adgangen til udøvelse af lovregulerede erhverv, agter midlertidigt og lejlighedsvis at udøve synsvirksomhed i Danmark, skal den pågældende forinden skriftligt anmelde dette til Miljøstyrelsen.
Stk. 2. Med anmeldelsen skal følge 1) dokumentation for virksomhedens nationalitet, 2) attest fra hjemlandets kompetente myndighed om, at virksomheden er lovligt etableret i et af de i stk. 1 nævnte lande og udøver virksomhed med syn af sprøjteudstyr i overenstemmelse med Europa-Parlamentets og Rådets direktiv 2009/128/EF art. 8, og at det på tidspunktet for udstedelsen af attestationen ikke er forbudt virksomheden at udøve denne virksomhed, heller ikke midlertidigt og 3) dokumentation for virksomhedens erhvervsmæssige kvalifikationer.
 Stk. 3. Anmeldelsen skal fornyes én gang om året.
 Stk. 4. Virksomheden skal oprettes som bruger på www.virk.dk.
Oplysninger fra tjenesteydere, som midlertidigt og lejlighedsvis leverer ydelser i Danmark § 16. Virksomheder, der er etableret i andre EU/EØS-lande eller i lande, som EU har indgået aftale med om adgangen til udøvelse af lovregulerede erhverv, og som midlertidigt og lejlighedsvis udfører synsvirksomhed i Danmark, skal udover oplysningerne nævnt i § 14 oplyse deres kunder om 1) navnet og adressen på det offentlige register i hjemlandet, som den pågældende er optaget i, samt den pågældendes registreringsnummer eller tilsvarende identifikation i dette register, 2) navnet og adressen på hjemlandets kompetente myndighed og 3) registreringsnummeret, hvis den pågældende driver momspligtig virksomhed i etableringslandet.
Kapitel 5 Syn af sprøjteudstyr § 17. Inden syn af sprøjten skal denne være rengjort i overensstemmelse med brugsanvisningen for sprøjten og bekendtgørelse om påfyldning og vask m.v. af sprøjter til udbringning af plantebeskyttelsesmidler.
Stk. 2. Synet af sprøjten skal enten gennemføres indendørs i et lokale uden afløb til kloak eller på en plads, som opfylder kravene til indretning og drift af vaskepladser til pesticidudbringningsudstyr, jf. bekendtgørelse om påfyldning og vask m.v. af sprøjter til udbringning af plantebeskyttelsesmidler.
Synet kan således også finde sted på det areal eller i det væksthus, hvor pesticidet er blevet udbragt.
 Stk. 3. Ved syn af en sprøjte skal de i bilag 1 nævnte forhold undersøges og vurderes.
Stk. 4. Når sprøjteudstyret bringes til syn på en stationær synsvirksomhed, skal sprøjteudstyret være påfyldt tilstrækkelig vand til at gennemføre synet.
Vandet skal opsamles, påfyldes sprøjteudstyret og hjemtages med dette.
§ 18. Såfremt sprøjten lever op til kravene i § 5 og bilag 1, udsteder synsvirksomheden et certifikat, som bl.a. angiver identiteten på sprøjteejeren, serienummeret, sprøjtetypen, at sprøjten er godkendt ved syn, tidspunktet for synet og fristen for næste syn.
Certifikatet udfyldes og downloades via www.virk.dk, hvorefter det underskrives og udleveres til sprøjteejeren.
Sprøjteejeren skal opbevare og på forlangende forevise certifikatet for tilsynsmyndigheden.
Stk. 2. Synsvirksomheden udfærdiger en synsrapport i overensstemmelse med DS/EN 13790 -1 eller -2, Anneks A og B og opbevarer denne i mindst 6 år.
Det skal af bemærkningsfeltet i Anneks B fremgå, at sprøjten er godkendt ved syn.
Det skal ligeledes fremgå af synsrapporten, hvor mange dyser sprøjteudstyret var monteret med og som dermed er testet ved synet.
Stk. 3. Såfremt sprøjten ikke lever op til kravene i § 5 og bilag 1, udfærdiges en rapport over de fejl, som skal udbedres for at sprøjten kan leve op til kravene i overensstemmelse med DS/EN 13790 -1 eller -2, Anneks A og B.
Det skal af bemærkningsfeltet i Anneks B fremgå, at sprøjten ikke er godkendt ved syn.
Denne udleveres til sprøjteejeren og opbevares i kopi af synsvirksomheden i mindst 6 år.
Kapitel 6 Myndigheder, tilsyn, gebyr og klage § 19. Miljøstyrelsen fører tilsyn med synsvirksomhederne og uddannelsesstederne.
 Stk. 2. Miljøstyrelsen fører tilsyn med, at kun sprøjter, der har været underkastet syn som angivet i § 4, anvendes til udbringning af pesticider og at der foretages en regelmæssig kalibrering og teknisk kontrol af sprøjteudstyr som angivet i § 5, stk. 1. NaturErhvervstyrelsen fører dog tilsynet på jordbrug.
 Stk. 3. Ved jordbrug i stk. 2 forstås de jordbrugsbedrifter, der er omfattet af SKAT's benyttelseskode 05 (landbrug, bebygget), 07 (frugtplantage, gartneri og planteskole), eller 17 (ubebygget landbrugslod, m.v.), eller 01 (beboelse), for så vidt angår ejendomme med karakter af landbrug eller gartneri.
§ 20. Der betales et gebyr per udstedt certifikat til dækning af Miljøstyrelsens omkostninger ved administration og tilsyn efter bekendtgørelsen.
Gebyret betales i forbindelse med at synsvirksomheden downloader certifikatet via www.virk.dk.
 Stk. 2. Der skal dog ikke betales gebyr for mere end 10 certifikater per år udstedt til den samme virksomhed identificeret ved certifikatmodtagerens CVR nummer.
Stk. 3. Gebyret er på kr. 175,00. Gebyret reguleres årligt pr. 1. januar på grundlag af det seneste offentliggjorte pris- og lønindeks i Økonomisk-Administrativ Vejledning fra Finansministeriet.
Første gang den 1. januar 2013. Den aktuelle gebyrsats offentliggøres på Miljøstyrelsens hjemmeside www.mst.dk.
 Stk. 4. Betales gebyr efter stk. 1 ikke rettidigt, skal der betales rente herfor efter reglerne i § 88, stk. 2, 2. og 3. pkt., i lov om miljøbeskyttelse.
 Stk. 5. Gebyrerne er tillagt udpantningsret.
 § 21. Sprøjteejerne og synsvirksomhederne er forpligtet til at stille alt personale og materiale til rådighed for myndighederne i forbindelse med myndighedernes varetagelse af deres opgaver efter bekendtgørelsen.
 § 22. Miljøstyrelsen kan i ganske særlige tilfælde dispensere fra bekendtgørelsens regler.
 Stk. 2. Der kan dog ikke dispenseres fra § 4.
 § 23. Afgørelser truffet af synsvirksomhederne kan indbringes for Miljøstyrelsen.
 Stk. 2. Klagefristen er 4 uger fra den dag, afgørelsen blev meddelt.
 Stk. 3. Klage over en afgørelse fritager ikke klageren for at efterleve denne.
 Stk. 4. Miljøstyrelsens og NaturErhvervstyrelsens afgørelser efter bekendtgørelsen kan ikke indbringes for anden administrativ myndighed.
Kapitel 7 Straf § 24. Medmindre højere straf er forskyldt efter anden lovgivning, straffes med bøde 1) den sprøjteejer, der anvender eller får anvendt en sprøjte, der ikke er synet, til udbringning af pesticider, jf. § 4, 2) den sprøjteejer, som anvender sprøjteudstyr, som ikke lever op til reglerne i § 5, stk. 2 eller 3) den, som udsteder et certifikat om godkendelse af et konkret sprøjteudstyr uden, at dette lever op til reglerne i bekendtgørelsen, jf. § 18.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Stk. 3. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på menneskers eller husdyrs liv eller sundhed eller fremkaldt fare derfor, 2) voldt skade på miljøet eller fremkaldt fare derfor eller 3) opnået eller tilsigtet en økonomisk fordel, herunder ved besparelser, for den pågældende selv eller andre.
Kapitel 8 Ikrafttræden § 25. Bekendtgørelsen træder i kraft den 20. december 2011.
Miljøministeriet, den 15. december 2011 Ida Auken / Claus Torp Bilag 1 Krav til en sprøjte Nedenstående punkter skal altid gennemgås ved syn og det skal kontrolleres at sprøjteudstyret lever op til beskrivelsen under alle punkter.
Ved kontrollen skal DS/EN 13790  1 og -2 følges i det omfang, der ikke er udstedt andre CEN-standarder for fremgangsmåden ved syn i medfør af direktiv 2009/128/EF.
I takt med at der udstedes nye standarder i medfør af direktivet skal disse følges.
 Ved syn af en sprøjte skal sprøjteinspektøren navnlig lægge vægt på, at sprøjten i relevant omfang opfylder kravene i dette bilag.
1) Kraftoverføringsdele Til beskyttelse af sprøjteføreren skal afskærmningen af kraftudtag og kraftindtag være monteret og i god stand, og beskyttelsesudstyr og bevægelige og roterende kraftoverføringsdele skal kunne fungere uhindret.
2) Pumpe Pumpens kapacitet skal være tilpasset udstyret, og pumpen skal fungere korrekt til sikring af stabil og pålidelig sprøjtehastighed.
Pumpen skal være tæt.
3) Omrøring Omrøringsanordninger skal sikre god cirkulation, så der opnås en jævn koncentration i al sprøjtevæsken i tanken.
4) Tank til sprøjtevæske Sprøjtetanke, herunder indikator for tankindhold, påfyldningsudstyr, sier og filtre, tømnings- og rensningsanordninger og blandingsudstyr, skal fungere på en måde, der minimerer udslip, ujævn koncentrationsfordeling, eksponering af sprøjteføreren og restindhold af sprøjtevæske.
5) Målesystemer og styre- og reguleringssystemer Alle anordninger til måling, åbning og lukning og indstilling af tryk eller ydelse skal være behørigt kalibreret og fungere korrekt og være uden utætheder.
Det skal være nemt at regulere trykket og håndtere trykindstillingsanordningerne under sprøjtning.
Trykindstillingsanordningerne skal opretholde et konstant arbejdstryk ved konstant pumpeomdrejningstal til sikring af stabil sprøjtehastighed.
6) Rør og slanger Rør og slanger skal være i god stand, så forstyrrelser i væskestrømmen eller udslip som følge af lækager undgås.
Der må ikke være udsivning fra rør eller slanger, når systemet drives med det højest mulige tryk.
7) Filtrering For at undgå turbulens og ujævnheder i spredebilledet skal filtrene være i god stand, og filtrenes hulstørrelse skal svare til størrelsen af de dyser, der er monteret på sprøjten.
Hvis der forefindes et system til angivelse af filtertilstopning, skal det fungere korrekt.
8) Sprøjtebom (dvs. udstyr, hvor sprøjtning foregår ved hjælp af en vandret bom, der anbringes i tæt afstand fra den afgrøde eller det materiale, der skal behandles) Sprøjtebommen skal være i god stand og stabil i alle retninger.
Fastgørelses- og justeringssystemer og anordninger til svingningsdæmpning og hældningskompensation skal fungere korrekt.
9) Dyser Dyser skal fungere korrekt, så drypning ikke forekommer, når sprøjtningen indstilles.
For at sikre et jævnt spredebillede må ydelsen fra den enkelte dyse ikke afvige betydeligt fra oplysningerne i de af fabrikanten leverede ydelsestabeller.
10) Væskefordeling Sprøjtevæsken skal fordeles jævnt i målområdet.
Den jævne fordeling skal sikres både til siderne og lodret (ved behandling af højtvoksende afgrøder).
11) Luftblæser på udstyr, hvor sprøjtevæsken fordeles ved hjælp af luft Blæseren skal være i god stand og skal sikre en stabil og pålidelig luftstrøm.
Bilag 2 Udstyrskrav til synsvirksomheder En virksomhed skal forud for foretagelse af syn være i besiddelse af følgende udstyr 1. Ved fast synssted et egnet lokale uden afløb til kloak og med opsamlingsmulighed for væske anvendt ved synet eller på en plads, som opfylder kravene til indretning og drift af vaskepladser til pesticidudbringningsudstyr, jf. bekendtgørelse om påfyldning og vask m.v. af sprøjter til udbringning af plantebeskyttelsesmidler.
2. En sprayscanner eller en håndholdt scanner (elektronisk dysetester) 3. Almindeligt håndværktøj og måleværktøj, herunder flowmåler 4. IT-kommunikationsudstyr og internetforbindelse 5. Pumpeudstyr Bilag 3 Kursus i syn af sprøjteudstyr Et kursus i syn af sprøjteudstyr skal have en varighed på mindst 20 timer og omfatte nedenstående emner:
1. Lovgivningen om sprøjter og sprøjteeftersyn 2. Krav til teststedet og testudstyr 3. De forskellige sprøjters opbygning og funktion 4. Kalibrering af de forskellige sprøjter 5. Teori og praksis omkring syn af de forskellige sprøjter 6. Sikkerhed og sundhed for synspersonalet Kurset skal afsluttes med en skriftlig prøve 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv nr. 2009/128/EF af 21. oktober 2009 om en ramme for Fællesskabets indsats for en bæredygtig anvendelse af pesticider, EU-Tidende 2009, nr.
L 309, side 71 og dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked, EU-Tidende 2006, nr.
L 376, side 36.
