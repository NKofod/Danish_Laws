Bekendtgørelse om produktionsafgift  

 på fisk landet af danske fiskerfartøjer I medfør af § 6, § 10, stk. 1 og 2, § 14,  

 stk. 1, §§ 15 og 17 i lov nr. 482 af 12. juni 1996 om  

 administration af Det Europæiske Fællesskabs forordninger  

 på fiskeriets område og administration af produktionsafgifter  

 m.v. fastsættes:
 § 1. I denne bekendtgørelse forstås  

 ved:
 1)	Fisk: Fisk af enhver art, krebs- og bløddyr samt alger fanget  

 på såvel dansk som udenlandsk fiskeriterritorium.
 2)	Dansk fiskerfartøj: Dansk indregistreret fartøj, der  

 er optaget i Fiskeridirektoratets fartøjsregister.
 3)	Landingsværdien: Værdien af fisk, krebs- og  

 bløddyr samt alger i første omsætningsled uden  

 merværdiafgift.
 4)	Fartøjsejer: Personer og eller selskaber, der er  

 opført i Fiskeridirektoratets fartøjsregister som ejere af  

 fartøjet.
 5)	Opkøber: Personer og eller selskaber der, i henhold til  

 § 3 i lov om førstegangsomsætning af fisk, har bevilling  

 til førstegangsomsætning af fisk, samt godkendte  

 producentorganisationer.
 § 2. For fisk, der landes af danske  

 fiskerfartøjer i dansk eller udenlandsk havn, skal der betales en  

 produktionsafgift.
 Stk. 2. Produktionsafgiften på fisk er 3 0/00 af  

 landingsværdien.
 § 3. Afgiftspligten gælder også ved  

 landing fra og til driftsmæssigt adskilte enheder med samme ejer.
§ 4. Produktionsafgiften indgår i  

 Fiskeafgiftsfonden c/o Danmarks Fiskeriforening, H.C.
Andersens Boulevard 37,  

 1. sal, Boks 403, 1553 København V.
§ 5. Det påhviler den, der opkøber  

 eller i øvrigt omsætter fisk fra danske fiskerfartøjer,  

 at tilbageholde afgiften ved afregning med sælgeren.
Afgiften skal  

 fremgå af salgsafregningen.
 Stk. 2. Enhver opkøber, som i medfør af  

 § 5, i bekendtgørelse nr. 893 af 9. oktober 1996 om registrering  

 og kontrol af oplysninger om fisk, der landes direkte, og fisk, der  

 importeres, skal indsende oplysninger til Fiskeridirektoratet i EDB-  

 læsbar form, og skal inden den 8. i hver måned udarbejde og  

 indsende en indberetning over den samlede landingsværdi af fisk, der er  

 modtaget fra danske fiskerfartøjer i den forudgående måned  

 (afgiftsperiode). Indberetningen indsendes til Fiskeafgiftsfonden og samtidig  

 indbetaler opkøber de heraf skyldige produktionsafgifter til  

 Fiskeafgiftsfondens girokonto nr. 1-665-5066, eller konto nr. 4180040978, Den  

 Danske Bank, reg. nr. 4180. Opkøberen skal endvidere ved hvert  

 regnskabsårs afslutning til fonden indsende en opgørelse over  

 den samlede landingsværdi af fisk, der i det forløbne  

 regnskabsår er modtaget fra danske fiskerfartøjer.  

 Opgørelsen skal attesteres af en statsautoriseret eller registreret  

 revisor.
Stk. 3. Alle øvrige opkøbere, og de, der i  

 øvrigt omsætter fisk fra danske fiskerfartøjer, uden at  

 være omfattet af stk. 2, skal for hvert kalenderår udarbejde  

 en indberetning over den samlede landingsværdi af fisk, der er modtaget  

 fra danske fiskerfartøjer.
Indberetningen indsendes til  

 Fiskeafgiftsfonden senest 14 dage efter kalenderårets udløb.  

 Samtidig indbetaler opkøberen de heraf skyldige produktionsafgifter  

 til Fiskeafgiftsfondens girokonto nr. 1-665-5066, eller konto nr. 4180040978,  

 Den Danske Bank, reg. nr. 4180. Med indberetningen skal følge en tro  

 og love erklæring om oplysningernes rigtighed.
Erklæringen skal  

 afgives på en formular, som kan rekvireres hos Fiskeafgiftsfonden.
 Stk. 4. De i stk. 1, 2 og 3 nævnte forpligtelser  

 vedrørende indberetning og indbetaling påhviler ligeledes en  

 udenlandsk opkøbers repræsentant her i landet, hvis afregning  

 med sælger sker gennem denne repræsentant.
§ 6. I tilfælde, hvor fisk landes i  

 udenlandsk havn eller landes i dansk havn, men afregning sker direkte fra en  

 udenlandsk opkøber, påhviler det fartøjsejeren inden den  

 15. i hver måned at tilsende Fiskeafgiftsfonden en indberetning om den  

 samlede landing i den forudgående måned og samtidig indbetale de  

 heraf skyldige produktionsafgifter til Fiskeafgiftsfondens girokonto nr.  

 1-665-5066 eller konto nr. 4180040978, Den Danske Bank reg. nr. 4180.  

 Fartøjsejeren skal endvidere ved hvert regnskabsårs afslutning  

 indsende en opgørelse til fonden over den samlede landingsværdi  

 i udenlandsk havn og landingsværdi i dansk havn, hvor afregning er sket  

 direkte fra en udenlandsk opkøber i det forløbne  

 regnskabsår.
Opgørelsen skal attesteres af en statsautoriseret  

 eller registreret revisor.
Er den samlede landingsværdi af fisk i det  

 forløbne regnskabsår under 3 mio. kr., kan attestationen  

 erstattes af en underskrevet tro og love erklæring.
Erklæringen  

 skal afgives på en formular, som kan rekvireres hos  

 Fiskeafgiftsfonden.
 Stk. 2. De i stk. 1 nævnte forpligtelser  

 vedrørende indberetning og indbetaling påhviler ligeledes  

 fartøjsejeren, hvis fangsten er landet og solgt her i landet direkte  

 til forbrugere.
 § 7. Fiskeafgiftsfonden kan, til kontrol af de  

 indberettede oplysninger, fra Fiskeridirektoratet indhente oplysninger om,  

 hvilke landinger der er foretaget hos de enkelte opkøbere, og hvilke  

 landinger der er foretaget i udenlandsk havn.
 § 8. Beløb, der ikke betales rettidigt,  

 tillægges en rente på 1,3 pct. månedligt for hver  

 påbegyndt måned fra forfaldsdagen at regne.
 § 9. Der er udpantningsret for forfaldne  

 beløb, herunder for de i § 8 nævnte beløb.
 § 10. Den, der overtræder eller  

 forsøger at overtræde §§ 5 og 6 straffes med bøde,  

 medmindre højere straf er forskyldt i medfør af § 17 i lov  

 om administration af Det Europæiske Fællesskabs forordninger  

 på fiskeriets område og administration af produktionsafgifter  

 m.v.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 11. Bekendtgørelsen træder i kraft  

 den 1. september 1998.
 Stk. 2. Samtidig ophæves bekendtgørelse nr. 223  

 af 17. april 1998.
