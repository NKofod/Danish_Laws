Betænkning afgivet af Kulturudvalget den 24. marts 2021 Betænkning over Forslag til lov om ændring af lov om eliteidræt, lov om fremme af integritet i idrætten og lov om udlodning af overskud og udbytte af lotteri (Styrkelse af atleternes stemme i Team Danmarks bestyrelse, Team Danmarks tilsynsforpligtelse m.v.) [af kulturministeren (Joy Mogensen)]:
1. Ændringsforslag Der er stillet 6 ændringsforslag til lovforslaget.
Kulturministeren har stillet ændringsforslag nr. 1, 2 og 6. Venstres, Dansk Folkepartis og Det Konservative Folkepartis medlemmer af udvalget har stillet ændringsforslag nr. 3. Venstres og Dansk Folkepartis medlemmer af udvalget har stillet ændringsforslag nr. 4 og 5.
2. Indstillinger Et mindretal i udvalget (S, SF, RV og EL) indstiller lovforslaget til vedtagelse med de af kulturministeren stillede ændringsforslag.
Mindretallet vil stemme imod de under nr. 3-5 stillede ændringsforslag.
 Et andet mindretal i udvalget (V, DF, Uffe Elbæk (UFG), Jens Rohde (UFG) og Inger Støjberg (UFG)) indstiller lovforslaget til vedtagelse med de stillede ændringsforslag.
Et tredje mindretal i udvalget (KF) indstiller lovforslaget til vedtagelse med de under nr. 1-3 og 6 stillede ændringsforslag.
Mindretallet stemmer imod de under nr. 4-5 stillede ændringsforslag.
 Et fjerde mindretal i udvalget (NB) vil ved 2. behandling af lovforslaget redegøre for sin indstilling til lovforslaget og de stillede ændringsforslag.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Kulturministerens tilkendegivelse Kulturministeren har den 24. november 2020 sendt følgende tilkendegivelse, jf. bilag 6:
 »Flere ordførere har udtrykt bekymring for, at den selvstændige funktion, som Team Danmark skal udvikle og etablere, bliver tilstrækkelig uafhængig og selvstændig og dermed en instans, som atleterne vil have tillid til.
Jeg vil gerne understrege over for Kulturudvalget, at der netop med lovforslaget ikke på forhånd er taget stilling til en bestemt model for denne selvstændige funktion, som eliteatleter og andre kan gå til, hvis de oplever mistrivsel eller uacceptabel adfærd i de elitemiljøer, som Team Danmark samarbejder med.
Lovforslaget pålægger alene Team Danmark ansvaret for at udvikle og etablere en sådan funktion.
Det er naturligvis først og fremmest afgørende, at en sådan funktion udformes, så eliteatleterne har tillid til den, herunder at funktionen har den fornødne uafhængighed.
Derfor vil jeg gerne tydeliggøre, at Team Danmark i arbejdet er forpligtet til at inddrage alle relevante samarbejdspartnere  herunder ikke mindst atleternes repræsentanter fx Aktivkomiteen.
Inddragelsen skal sikre, at atleterne og andre bliver en del af arbejdet og får indflydelse på, hvordan den selvstændige funktion bliver udformet, og ikke mindst hvordan uafhængighed sikres, sådan at atleterne og øvrige samarbejdspartnere kan have tillid til funktionen og vil bruge den i praksis.
Jeg vil følge Team Danmarks arbejde med udviklingen af den selvstændige funktion og understrege, at inddragelsen af atleter og andre bliver en vigtig del af arbejdet.
Den endelig model skal desuden fremgå af Team Danmarks vedtægter, og vedtægterne skal godkendes af kulturministeren.
I den forbindelse vil jeg også sørge for at informere ordførerne.« 4. Politiske bemærkninger Venstre, Det Konservative Folkeparti og Dansk Folkeparti Venstres, Det Konservative Folkepartis og Dansk Folkepartis medlemmer af udvalget finder, at revisionen af eliteidrætsloven er nødvendig på baggrund af den triste sag om mistrivsel blandt elitesvømmere.
Danmark er og skal være et af de allerbedste lande i verden at dyrke eliteidræt i.
V, DF og KF vil gerne kvittere for det arbejde, Danmarks Idrætsforbund og Team Danmark har gjort for at øge trivslen og trygheden ved at være eliteidrætsudøver i Danmark.
Vi skal dog hele tiden forbedre rammerne for vores atleter.
Det indebærer også, at de har/får et uvildigt sted at gå hen, hvis der skulle opstå problemer eller bekymringer.
Derfor bakker partierne op om og støtter oprettelsen af en selvstændig funktion, hvor atleter, trænere og andre kan henvende sig om uacceptabel adfærd, mistrivsel og lign.
V, DF og KF vil gerne kvittere for, at kulturministeren inddrager Folketingets partier i arbejdet med den uvildige enhed, inden den godkendes.
V, DF og KF mener også, at bestyrelsessammensætningen har afgørende indflydelse på, hvordan atleterne i det yderste led får de bedste og mest optimale rammer at dyrke deres idræt i.
Partierne vil derfor gerne kvittere for, at ministeren vil udvide bestyrelsen i Team Danmark med en aktivrepræsentant mere.
V, DF og KF finder dog ikke, at samtlige bestyrelsesmedlemmer i de respektive specialforbund skal udelukkes fra at kunne blive udpeget til Team Danmarks bestyrelse.
Der sidder mange dygtige medlemmer i bestyrelserne i specialforbundene under Danmarks Idrætsforbund.
De sidder inde med vigtig viden om mange forskellige områder af dansk eliteidræt, og den viden mener partierne ikke skal udelukkes.
At formænd, næstformænd og ansatte i de enkelte specialforbund ikke kan udpeges til Team Danmarks bestyrelse, kan V, DF og KF bakke op om.
Partierne så gerne, at ændringsforslag nr. 3 blev vedtaget.
V og DF så endvidere gerne, at ændringsforslag nr. 4 og 5 blev vedtaget.
5. Ændringsforslag med bemærkninger Ændringsforslag Til § 1 Af kulturministeren, tiltrådt af udvalget:
 1) Nr. 1 udgår.
[Lovteknisk præcisering] 2) Efter nr. 2 indsættes som nyt nummer:
»01. I § 1, 2. pkt. og nr. 10, § 2, stk. 2, og § 6, 2. pkt., ændres »Danmarks Idræts-Forbund« til: »Danmarks Idrætsforbund«, og i § 1, 2. pkt., ændres »Danmarks Idræts-Forbunds« til: »Danmarks Idrætsforbunds«.« [Lovteknisk præcisering] Af et mindretal (V, DF og KF), tiltrådt af et mindretal (Uffe Elbæk (UFG), Jens Rohde (UFG) og Inger Støjberg (UFG)):
 3) I det under nr. 4 foreslåede § 2, stk. 1, ændres i 3. pkt. »medlem af bestyrelsen« til: »formand eller næstformand for bestyrelsen«.
[Ændret bestyrelsessammensætning] Til § 2 Af et mindretal (V og DF), tiltrådt af et mindretal (Uffe Elbæk (UFG), Jens Rohde (UFG) og Inger Støjberg (UFG)):
 4) I den under nr. 1 foreslåede affattelse af § 4, stk. 1, 4. pkt., ændres »eller specialforbund under Danmarks Idrætsforbund eller Dansk Fitness & Helse Organisation« til: »eller Dansk Fitness & Helse Organisation eller være ansat i eller formand for bestyrelsen i et specialforbund under Danmarks Idrætsforbund«.
[Ændret bestyrelsessammensætning] Til § 3 5) I den under nr. 1 foreslåede affattelse af § 12, stk. 4, ændres »eller specialforbund« til: »eller være ansat i eller formand for bestyrelsen i et specialforbund«.
[Ændret bestyrelsessammensætning] Til § 4 Af kulturministeren, tiltrådt af udvalget:
 6) I stk. 1 ændres »den 1. januar 2021« til: »dagen efter bekendtgørelsen i Lovtidende«.
[Ændret ikrafttrædelsesdato] Bemærkninger Til nr. 1 og 2 Ændringsforslagene er af lovteknisk karakter for at præcisere, hvor i loven Danmarks Idrætsforbunds navn ændres konkret.
Til nr. 3 I det fremsatte lovforslags § 1, nr. 4, er der foreslået indsat en bestemmelse i § 2, stk. 1, 3. pkt., som fastslår, at medlemmer af Team Danmarks bestyrelse ikke samtidig må være ansat i Danmarks Idrætsforbund eller et specialforbund under Danmarks Idrætsforbund eller være medlem af bestyrelsen i et specialforbund under Danmarks Idrætsforbund.
Det foreslås med ændringsforslaget, at det fortsat skal være muligt for menige medlemmer af bestyrelserne i specialforbund under Danmarks Idrætsforbund samtidig at kunne være medlem af Team Danmarks bestyrelse, hvorimod formænd og næstformænd i specialforbundenes bestyrelser ikke samtidig kan sidde i Team Danmarks bestyrelse.
Til nr. 4 og 5 I det fremsatte lovforslags § 2, nr. 1, og § 3, nr. 1, er der foreslået indsat en bestemmelse om, at man ikke kan udpeges til bestyrelserne i henholdsvis Anti Doping Danmark eller Sport Event Denmark, hvis man er ansat eller medlem af bestyrelsen i et specialforbund under Danmark Idrætsforbund.
Det foreslås med ændringsforslagene, at det forsat skal være muligt for menige medlemmer af bestyrelserne i specialforbund under Danmarks Idrætsforbund samtidig at kunne være medlem af Anti Doping Danmarks eller Sport Event Denmarks bestyrelse, hvorimod formænd eller ansatte i specialforbundenes bestyrelser ikke samtidig kan sidde i Anti Doping Danmark eller Sport Event Denmark bestyrelser.
Til nr. 6 I § 4, stk. 1 er lovforslaget foreslået til at træde i kraft den 1. januar 2021.
 Da lovforslaget endnu ikke er vedtaget, foreslås det med ændringsforslaget at ændre ikrafttrædelsen til dagen efter bekendtgørelsen i Lovtidende.
5. Udvalgsarbejdet Lovforslaget blev fremsat den 7. oktober 2020 og var til 1. behandling den 23.  oktober 2020. Lovforslaget blev efter 1. behandling henvist til behandling i Kulturudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 5 møder.
Høringssvar Et udkast til lovforslaget har inden fremsættelsen været sendt i høring, og kulturministeren sendte den 8. september 2020 dette udkast til udvalget, jf.
KUU alm. del  bilag 226 (folketingsåret 2019-20). Den 7. oktober 2020 sendte kulturministeren høringssvarene og et høringsnotat til udvalget.
Bilag Under udvalgsarbejdet er der omdelt 11 bilag på lovforslaget.
Spørgsmål Udvalget har under udvalgsarbejdet stillet 5 spørgsmål til kulturministeren til skriftlig besvarelse, som ministeren har besvaret.
Daniel Toft Jakobsen (S) Birgitte Vind (S) Mogens Jensen (S) nfmd.
Anders Kronborg (S) Jesper Petersen (S) Kasper Sand Kjær (S) Leif Lahn Jensen (S) Malte Larsen (S) Zenia Stampe (RV) Marianne Jelved (RV) Jens Rohde (UFG) Charlotte Broman Mølbæk (SF) Rasmus Nordqvist (SF) Søren Søndergaard (EL) Christian Juhl (EL) Uffe Elbæk (UFG) Britt Bager (KF) Ellen Trane Nørby (V) Jan E.
Jørgensen (V) Kim Valentin (V) Hans Christian Schmidt (V) fmd.
Inger Støjberg (UFG) Stén Knuth (V) Morten Messerschmidt (DF) Dennis Flydtkjær (DF) Peter Skaarup (DF) Pia Kjærsgaard (DF) Birgitte Bergman (KF) Lars Boje Mathiesen (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
