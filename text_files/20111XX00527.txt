Skriftlig fremsættelse (11. april 2012) Børne- og undervisningsministeren (Christine Antorini) Herved tillader jeg mig for Folketinget at fremsætte:
Forslag til lov om ændring af lov om folkeskolen (Sekretariatsbetjening af Klagenævnet for vidtgående specialundervisning m.v.) (Lovforslag nr.
L 152).
 Med lovforslaget skabes der hjemmel til, at børne- og undervisningsministeren kan delegere sekretariatsfunktionerne for Klagenævnet for vidtgående specialundervisning til Ankestyrelsen.
Ankestyrelsen er landets øverste klageinstans og praksiskoordinerende myndighed på velfærdsområdet.
Ankestyrelsen varetager desuden en del opgaver for Beskæftigelsesministeriet samt mindre opgaver for en række andre ministerier  herunder Ministeriet for Børn og Undervisning.
Ankestyrelsen er således klageinstans for områder i forbindelse med bl.a. sager om folkeskolelovens bestemmelser om fripladstilskud og søskendetilskud.
Herudover behandler Ankestyrelsen sager, som ligger tæt op af Klagenævnet for vidtgående specialundervisnings retsområde, navnlig sager under den sociale servicelov, hvor der skal tages stilling til, om børn og voksne skal have forskellige specialtilbud.
Ankestyrelsen varetager desuden sekretariatsbetjeningen for tre selvstændige og uafhængige klagenævn.
 Med henblik på at kvalificere sagsbehandlingen yderligere i klagesager om specialundervisning foreslås det, at det gøres muligt at delegere sekretariatsfunktionerne for Klagenævnet for vidtgående specialundervisning fra Ministeriet for Børn og Undervisning til Ankestyrelsen.
 Ved at delegere sekretariatsfunktionen for Klagenævnet for vidtgående specialundervisning til Ankestyrelsen vil den forberedende sagsbehandling af specialundervisningssager blive behandlet i et miljø, der er professionaliseret i klagesagsbehandling, og som har stor erfaring i sager, som vedrører specialtilbudsområdet.
 Baggrunden for forslaget er således, at det må antages, at der kan opnås en øget professionalisering af sagsforberedelsen og en bedre ressourceanvendelse ved at delegere sekretariatsbetjeningen af klagenævnet til Ankestyrelsen.
Den faglige ekspertise, der er til stede i sekretariatet for Klagenævnet for vidtgående specialundervisning, vil flytte med til Ankestyrelsen.
Der vil således ikke ske en reduktion af medarbejderstaben.
 Ved overførsel af sekretariatsfunktionerne for klagenævnet til Ankestyrelsen vil der blive etableret et netværksforum mellem Ministeriet for Børn og Undervisning og sekretariatet med henblik på at sikre en løbende dialog og erfaringsudveksling om specialundervisningsområdet, så klagenævnets sekretariat og de relevante fagkontorer i ministeriet kan fastholde og udbygge den vidensudveksling, som der er i dag på området.
 Det foreslås, at loven træder i kraft den 1. juli 2012.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
