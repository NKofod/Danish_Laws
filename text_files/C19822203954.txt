(Til rektorer og forstandere for  

 samtlige gymnasieskoler, studenterkurser og kurser til højere  

 forberedelseseksamen) Med brev af 22. januar 1982 udsendte Direktoratet for gymnasieskolerne og  

 højere forberedelseseksamen kopi af skrivelse af 26. november 1981 fra  

 Sundhedsstyrelsen.
På baggrund af denne skrivelse henstillede direktoratet,  

 at brug af minitrampolin og trampolin i idræt indtil videre stilles i bero.
Der fremgår af Sundhedsstyrelsens udtalelse, at den af en gruppe læger  

 fremsatte hypotese om en fælles udløsende faktor for flere af  

 trampolinulykkerne ikke er bevist, men hypotesen forekommer efter  

 Sundhedsstyrelsens opfattelse ikke usandsynlig.
Sundhedsstyrelsen vil dog  

 senere vende tilbage til dette spørgsmål.
 Under hensyn hertil skal man anmode om at rektor/forstander drager omsorg  

 for, at brugen af minitrampolin og trampolin bringes til ophør såvel i selve  

 undervisningen som i skolernes frivillige idræt.
 Undervisningsministeriet vil rette henvendelse til Sundhedsstyrelsen med  

 henblik på en nyvurdering af sagen, specielt hvad angår forholdene i  

 gymnasiet og kursus til højere forberedelseseksamen.
Erik Mortensen /Elsebeth Brander.
