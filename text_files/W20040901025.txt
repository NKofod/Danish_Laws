Konkrete afgørelser vedr. § 13 fra ÅB 2004 II (N.j.nr. 11-01642-2004) Ansøgeren var den 27-10-2000 udsat for en straffelovsovertrædelse og ansøgte efterfølgende nævnet om godtgørelse for svie og smerte.
Nævnet bad den 02-10-2001 ansøgeren om at indsende dokumentation for sygeperioden, men modtog ingen lægeerklæring.
Ved brev af 30-07-2004 bad ansøgeren om genoptagelse af sagen.
Ansøgeren ønskede godtgørelse for svie og smerte samt en afklaring af varigt mén med hensyn til den synsskade, ansøgeren havde pådraget sig ved hændelsen den 27-10-2000. Med anmodningen om genoptagelse indsendte ansøgeren to lægeerklæringer dateret henholdsvis den 09-10-2001 og den 19-12-2001. Ifølge begge erklæringer var ansøgerens syn reduceret som følge af skaden.
Nævnet afslog anmodningen under henvisning til princippet i offererstatningslovens § 13. Nævnet lagde vægt på, at de indsendte erklæringer først var fremsendt til nævnet mere end 2 år efter udstedelsen, hvor ansøgeren måtte have vidst, at han muligvis havde et erstatningskrav.
Nævnet henviste til, at denne fortolkning af offererstatningslovens § 13 havde støtte i en dom refereret i Ugeskrift for Retsvæsen for år 2003, side 258 H, samt almindelige passivitetsbetragtninger.
