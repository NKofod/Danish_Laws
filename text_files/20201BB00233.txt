Fremsat den 9. marts 2021 af Naser Khader (KF), Niels Flemming Hansen (KF), Egil Hulgaard (KF), Brigitte Klintskov Jerkel (KF), Marcus Knuth (KF), Søren Pape Poulsen (KF) og Merete Scheelsbeck (KF) Forslag til folketingsbeslutning om at indføre en selvstændig bestemmelse om dominansvold i straffeloven Folketinget pålægger regeringen at fremsætte et lovforslag inden årets udgang, der indsætter en selvstændig bestemmelse om dominansvold i straffelovens § 244 om simpel vold og hæver straffen for fornedrelse af offeret.
Bemærkninger til forslaget Gennem de senere år har dominansvold, også kendt som ydmygelsesvold, været en stigende tendens i de kriminelle miljøer i Sverige.
Det har særlig været grupper af unge med indvandrerbaggrund, der har udført voldelige overfald på etniske svenskere.
De seneste par år er fænomenet også set i Danmark.
 Det er en særlig modbydelig form for vold, der har til hensigt at udstille og ydmyge offeret, mens gerningsmanden eller en gruppe af gerningsmænd griner ad eller håner offeret, mens hændelsen ofte også filmes.
I et svar til Folketingets Retsudvalg har justitsministeren oplyst, at dominansvold ikke er et fast defineret begreb, der anvendes af dansk politi, og at dominansvold i dansk ret rummes i det almindelige voldsbegreb.
Det vil sige, at politiet ikke registrerer sager om dominansvold med en særskilt gerningskode eller søgenøgle i Politiets Sagsstyringssystem (POLSAS), og det er derfor ikke muligt at opgøre antallet af sager om dominansvold.
Rigspolitiet vurderer dog, at der findes en række sager om vold, hvor ydmygelser og dominans indgår som et særligt element i sagen.
I forhold til sager om vold, der udøves blandt børn og unge, ses der bl.a. tilfælde, hvor volden bliver filmet, og hvor optagelserne efterfølgende bliver vist eller sendt til en bredere kreds via bl.a. sociale medier, jf.
Retsudvalget, alm del  spørgsmål 1782, folketingsåret 2020-21.
Straffelovens § 244 om simpel vold betyder, at den, som øver vold mod eller på anden måde angriber en andens legeme, straffes med bøde eller fængsel indtil 3 år.
Efter straffelovens § 264 d er det strafbart uberettiget at videregive meddelelser eller billeder vedrørende en andens private forhold eller i øvrigt billeder af den pågældende under omstændigheder, der åbenbart kan forlanges unddraget en bredere offentlighed.
Afhængigt af det strafbare forholds karakter antages bestemmelsen bl.a.  at omfatte meddelelser om eller billeder af, at den forurettede har været offer for en forbrydelse, jf. betænkning nr. 1563 fra Straffelovrådet om freds- og ærekrænkelser.
Tendensen med dominansvold er bekymrende, og det er et fænomen, der skal reageres konsekvent på.
Formålet med beslutningsforslaget er at indsætte en selvstændig bestemmelse om dominansvold i straffeloven for at markere, at dominansvold adskiller sig fra andre former for vold.
Det er en særlig brutal og ydmygende form for vold, hvor den forurettede nedgøres og hånes, samtidig med at overgrebet i nogle tilfælde filmes.
Med beslutningsforslaget lægges der endvidere op til en generel forøgelse af straffen for dominansvold.
 Forslagsstillerne pålægger derfor regeringen at fremsætte et lovforslag inden årets udgang, der indsætter en selvstændig bestemmelse om dominansvold i straffeloven § 244 og samtidig forøger strafniveauet.
Skriftlig fremsættelse Naser Khader (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre en selvstændig bestemmelse om dominansvold i straffeloven.
(Beslutningsforslag nr.
B 233) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
