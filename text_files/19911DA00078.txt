Nr BTB 78 Betænkning over Forslag til folketingsbeslutning om stop for yderligere  

 flygtningebevillinger i 1992   

 Nr B 78 1991-92, 1. samling Afgivet af Socialudvalget Afgivet: 19920409 Udvalget har behandlet beslutningsforslaget i nogle møder.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes og Det Radikale Venstres medlemmer af  

 udvalget) beslutningsforslaget til forkastelse ved 2. (sidste)  

 behandling.
 Et mindretal (Det Konservative Folkepartis og Venstres medlemmer af  

 udvalget) vil ved 2. (sidste) behandling af beslutningsforslaget hverken  

 stemme for eller imod forslaget og bemærker i øvrigt:
 Det aktstykke, som er sendt til Finansudvalget om yderligere bevilling til  

 Dansk Flygtningehjælp, er en konsekvens af særloven om opholdstilladelse til  

 palæstisensere fra Libanon.
Særloven er vedtaget af et flertal uden om regeringen.
Regeringen gik  

 meget stærkt imod lovforslaget, da det blev behandlet i folketingssalen.
Vedtagelsen af særloven er efter mindretallets opfattelse udtryk for en  

 farlig glidebane.
Efter vedtagelsen af særloven er det ikke til i fremtiden  

 at vide, hvad der er lov og ret i sådanne sager.
Sagerne har i mange tilfælde været overvejet særdeles nøje af de  

 kompetente myndigheder ad flere omgange.
Det har ført til, at de betingelser  

 for at få opholdstilladelse her i landet, som er opstillet i udlændingeloven,  

 ikke har været opfyldt.
Derfor mener regeringen, at det er forkert, at  

 Folketinget, uden at andre omstændigheder foreligger end dem, der allerede  

 har været gjort gældende for de kompetente myndigheder, alligevel meddeler  

 opholdstilladelse.
Dette er et særdeles vidtgående indgreb i det system, som  

 et flertal i Folketinget selv har opbygget i den nugældende udlændingelov.
Regeringen har i årevis arbejdet for en folkelig debat om  

 udlændingepolitikken og ønsker en stramning af udlændingeloven.
Derfor har  

 regeringen også forsøgt både i befolkningen og i Folketinget at vinde gehør  

 for sine synspunkter om en strammere sagsbehandling, strammere  

 familiesammenføringsregler og bedre integration.
Men nu har altså et flertal uden om regeringen gennemført en særlov, som  

 regeringen har stemt imod.
Herover står naturligvis, at socialministeren har  

 et ansvar for at give Folketinget mulighed for at bringe det  

 bevillingsmæssige i orden.
 Folketinget ville ikke være tjent med, at socialministeren valgte at  

 ignorere de bevillingsmæssige konsekvenser af Folketingets lovgivning, selv  

 om regeringen som sagt er imod denne lovgivning.
 På den baggrund vil mindretallet undlade at stemme til forslaget.
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse uændret ved 2. (sidste)  

 behandling.
 Et tredje mindretal (Kristeligt Folkepartis medlem af udvalget) vil  

 ved 2. (sidste) behandling af beslutningsforslaget hverken stemme for eller  

 imod forslaget og bemærker:
Mindretallet afviste særloven om opholdstilladelse til palæstinensere fra  

 Libanon, blandt andet fordi loven foretrækker den ene befolkningsgruppe  

 fremfor den anden.
Det er vanskeligt at forklare en statsløs kurder fra  

 Libanon, at han ikke kan få opholdstilladelse, selv om han er statsløs og fra  

 Libanon, som palæstinenserne også er.
I konsekvens af afvisningen af  

 lovforslaget vil mindretallet undlade at stemme ved afstemningen om  

 bevillingen i Finansudvalget, ligesom mindretallet vil undlade at stemme ved  

 afstemningen om afvisning af bevillingen.
Jytte Andersen (S) Pernille  

 Forchhammer (S) Jytte Hilden (S) Jørn Pedersen (S) Jan Petersen (S) Grete  

 Schødts (S) Taanquist (S) nfmd.
Hanne Thanning Jacobsen (SF) Bente Juncker  

 (CD) Pia Christmas-Møller (KF) Per Tærsbøl (KF) Grethe Fenger Møller (KF) Eva  

 Kjer Hansen (V) Hanne Severinsen (V) Tom Behnke (FP) Lone Dybkjær (RV)  

 Kofod-Svendsen (KRF) fmd.
