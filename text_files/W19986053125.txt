Momsgrundlag Reference:
 Momslovens § 27, stk. 1 og § 27 stk. 4.
 Foreningen A klagede over Told- og Skattestyrelsens afgørelse af  

 13. oktober 1997, hvorefter foreningen skulle beregne moms af det tilskud,  

 der modtoges fra EU til skolemælksordning, samt at momsgrundlaget ikke  

 kunne nedsættes med et bonusbeløb, der i forbindelse med  

 skolemælksordningen udbetaltes til skolerne.
 EU-støtte til skolemælk:
Det fremgik af sagen, at told- og skatteregionen i april 1996 tog  

 kontakt til foreningen for at få oplyst, om der blev svaret moms af  

 tilskud fra EU.
Af opgørelser fra foreningen fremgik, at der ikke blev  

 beregnet moms af EU-tilskud, ligesom der i momsgrundlaget blev modregnet en  

 til skolerne udbetalt bonus.
 Ved afgørelse af 18. juni 1996 havde told- og skatteregionen  

 opgjort et yderligere momskrav på 1.324.063 kr.
 Af foreningens salgsbeskrivelse af 14. marts 1996 til skolerne fremgik  

 bl.a. følgende:
"Effektiv skolemælksordning 95.000 elever på 1.000 skoler landet over får hver dag  

 mælk gennem Mejeriernes Skolemælksordning.
Der er tale om en  

 væsentlig forenklet skolemælksordning, hvor Mejeriforeningen  

 sørger for hjemtagelse af EU-tilskud, for opkrævning af penge  

 fra forældrene og for bestilling og levering af mælken, og  

 så er prisen udjævnet, så den bliver stort set den samme,  

 uanset hvilken type man vælger." Direktøren fra foreningen havde over for Landsskatteretten oplyst,  

 at ordningen blev påbegyndt i 1991 i dengang Mejerikontoret (nu  

 Mejeriforeningen). Ideen bag indtræden med aktivitet på  

 skolemælksområdet skyldtes den daværende afmatning i salget  

 af skolemælk, og samtidig et ønske om at sikre de enkelte  

 mejerier - og dermed landmændene - en bedre markedsandel ved salg af  

 mælkeprodukter.
Primært var ordningen en mulighed for et  

 reklamefremstød og en mulighed for at påvirke de fremtidige  

 aftagere af mælkeprodukter.
 Mejeriforeningens koncept gik derfor ikke ud på at indvinde  

 størst muligt overskud, idet man ville sikre den fornødne lave  

 pris på skolemælken.
 EU-ordningen vedrørende ydelse af fællesskabsstøtte  

 til mælk og visse mejeriprodukter til elever i skoler og  

 undervisningsanstalter var reguleret ved følgende EU-retsakter;  

 Rådets forordning (EOEF) nr. 1842/83 af 30. juni 1983 samt  

 Kommissionens forordning (EF) nr. 3392/93 af 10. december 1993. Landbrugs- og  

 Fiskeriministeriet havde udstedt bekendtgørelse nr. 1004 af 9.  

 december 1994 vedrørende anvendelse af EF-støttereglerne, samt  

 Vejledning fra EU-direktoratet nr. 3 af august 1996.
 Af Landbrugs- og Fiskeriministeriets bekendtgørelse nr. 1004 af 9.  

 december 1994 fremgik bl.a. følgende bestemmelser:
"§ 2. Der ydes støtte til levering af mælk og visse  

 mejeriprodukter til elever, der regelmæssigt deltager i undervisningen  

 i følgende institutioner: (udhævning)" § 3. Der ydes kun støtte til de produkter, som opfylder de til  

 enhver tid gældende bestemmelser om konsummælksprodukter og ost  

 mv.
 Stk. 2. Den maksimale pris inkl. moms og tilskud, der kan opkræves  

 af eleverne pr. dag for konsummælks- og osteprodukter mv.  

 fastsættes i bilag A.
§ 4. Støtten, der ydes i henhold til denne ordning, skal anvendes  

 til nedsættelse af den pris, som eleverne betaler for de  

 pågældende produkter.  Dette skal fremgå af  

 regnskabsmaterialet, som udarbejdes i forbindelse med anvendelsen af  

 støtteordningen.
Regnskabsmaterialet skal opbevares i mindst 5  

 år.
 § 5. Støtteberettigede ansøgere skal for at kunne opnå  

 støtte efter ordningen registreres hos EF-direktoratet.  Anmodning  

 herom skal indsendes til direktoratet på en formular, der rekvireres  

 hos denne.
 Stk. 2. Såfremt støtten søges af leverandøren  

 af de støtteberettigede produkter, skal denne inden registrering som  

 støtteansøger, godkendes af Plantedirektoratet.
 § 6. Ansøgning om udbetaling af støtte skal indsendes til  

 EF-direktoratet på en formular, der rekvireres hos dette.
(udhævning)" I henhold til Rådsforordningen var ved bekendtgørelsens § 3,  

 stk. 2, fastsat maksimumssalgspriser inklusive moms på de omhandlede  

 produkter.
 Af Vejledning nr. 3 af august 1996 havde EU-direktoratet oplyst  

 følgende (i uddrag):
4. Støtteberettigede mængder 4.1. Der kan maksimalt ydes støtte til et kvantum mælk og  

 mejeriprodukter svarende til 0,25 liter mælk pr. elev pr.  

 undervisningsdag.
5. Støttesatser 5.4. Såfremt fællesskabsstøtten er højere end  

 leverandørens salgspris inden fradrag af støtten, f.eks. fordi  

 produkterne er indkøbt til en lavere pris end normalt, reduceres  

 støtten således, at den ikke overstiger salgsprisen for det  

 pågældende produkt.
 6. Maksimumssalgspriser mv.
 6.1. For at sikre, at støttebeløbet kommer eleven til gode,  

 er der fastsat maksimumssalgspriser for de enkelte produktkategorier, jf.  

 bilag 3.  Disse priser må ikke overskrides.
7. Dokumentation 7.1 Støttemodtager skal opbevare kopi af  

 støtteansøgninger samt de bilag, der danner grundlag herfor  

 (herunder kvitterede fakturaer, hvoraf fremgår mængden og  

 enhedsprisen for hvert af de leverede produkter).
 Af foreningens salgsbeskrivelse fremgik bl.a.:
"EU-tilskud Der ydes kun EU-tilskud til én enhed pr. elev pr. undervisningsdag  

 (er fratrukket i ovennævnte priser). Der ydes ikke EU-tilskud til  

 økologisk skummetmælk, almindeligt skummet- og  

 kærnemælk samt cacaoskummetmælk, som derfor kan bestilles  

 uden begrænsninger - også af lærere." Foreningen havde fremlagt et grundbilag vedrørende  

 prisfastsættelsen for 1/4 liter mælk for 1. skolehalvår  

 1998 (august 1998 til 8. januar 1999).
I tilknytning til prisberegningen var det fra foreningen oplyst, at  

 indkøb skete fra to leverandører, og ved fastsættelse af  

 videresalgsprisen benyttedes denne "råpris" tillagt foreningens  

 administrationsomkostninger ved skolemælksordningen.
Omkostninger ved  

 ordningen var kørsel og andre administrationsudgifter, herunder  

 styring af giroopkrævning og indbetalinger fra elevernes  

 forældre, samt udgifter til at "kølekæden" for  

 mælken kunne fastholdes helt frem til elevens modtagelse af  

 mælken.
Foreningen leverede til formålet køletasker mv.  

 til skolerne.
 Bonusordning:
Foreningen udbetalte årligt et bonusbeløb til de skoler,  

 der var tilmeldt skolemælksordningen.
Af salgsbeskrivelse til skolerne  

 fremgik bl.a. følgende:
"Bonus     Dækning af skolens omkostninger ved skolemælk Der udbetales 10 kr. pr. rettidigt tilmeldt elev pr. halvår.  

  Pengene tilfalder skolen og kan anvendes til skolemælk på  

 én eller anden måde.
Såfremt skolen tilmelder sig senere  

 end den officielle start, reduceres bonusbeløbet  

 forholdsmæssigt".
 Af tidligere beskrivelse af 14. marts 1996 fremgik:
"...Pengene tilfalder skolen og skal anvendes til skolemælk på  

 én eller anden måde.
F.eks. til investeringer i eller drift af  

 skoleboden".
 I grundlaget for beregningen af det skyldige momsbeløb havde  

 foreningen modregnet en post på 2.014.176 kr., under post for "bonus  

 til skoler" for perioden 1993/94-1996/97.
 Told- og skatteregionen havde ved afgørelse af 18. juni 1996  

 bemærket, at momsgrundlaget ikke kunne nedskrives med udbetalte  

 bonusbeløb, da modtageren af bonusbeløbet (skolen) var en anden  

 end køberen af mælken (forældrene). Regionen havde  

 endvidere bemærket, at skolerne ikke var momsregistreret, og derfor  

 ikke kunne afregne den modregnede moms.
Told- og Skattestyrelsen havde ved afgørelse af 13. oktober 1997  

 stadfæstet told- og skatteregionens afgørelse.
Styrelsen havde  

 henvist til momslovens § 27, stk. 1, hvorefter afgiftsgrundlaget ved levering  

 af varer og tjenesteydelser var vederlaget.  Styrelsen havde bemærket,  

 at begrebet "vederlaget"  ikke nærmere var defineret, hverken i  

 lovtekst eller i bemærkninger til lovforslaget, men styrelsen havde  

 henvist til 6. momsdirektiv, artikel 11 A, stk. 1, litra a, der i det hele  

 dannede grundlag for momslovens § 27. Grundlaget var efter direktivet den  

 samlede modværdi, som leverandøren eller tjenesteyderen modtog  

 eller ville modtage af køberen, aftageren eller tredjemand for de  

 pågældende transaktioner, herunder tilskud, der var direkte  

 forbundet med transaktionernes pris.
Styrelsen havde herefter ikke fundet  

 grundlag for at ændre praksis vedrørende fortolkningen, der  

 bl.a. fulgte af Momsnævnets afgørelse offentliggjort som nr.  

 908/85 vedrørende mælketilskudsordningen.
Styrelsen havde  

 bemærket, at det ikke fandtes afgørende, at EU-kommissionen ikke  

 modtog nogen modydelse til gengæld for tilskuddet, idet det var  

 tilstrækkeligt, at EU-tilskuddet blev anvendt til at nedsætte den  

 pris, som eleverne betalte for mælken.  Tilskuddet udgjorde en direkte  

 andel af betalingen for mejeriprodukterne til skolemælksordningen.
Den  

 direkte forbindelse mellem tilskud og pris kunne derfor forekomme, selv om  

 den, der ydede tilskuddet, ikke selv købte de pågældende  

 varer, jf. herved også Momsvejledningen 1997, side 157.
Styrelsen havde vedrørende den udbetalte årlige bonus til de  

 skoler, der var tilmeldt skolemælksordningen, bemærket, at  

 beløbet, der udgjorde 10 kr. pr. rettidigt tilmeldt elev skulle  

 dække administration af ordningen, indkøb af eventuelle  

 køleskabe, samt løn og håndteringsomkostninger.
I henhold  

 til momslovens § 27 kunne rabatter fradrages i momsgrundlaget på  

 betingelse af, at der blev udstedt en kreditnota med angivelse af momsen.  

 Styrelsen havde vedrørende omhandlede ordning fundet, at der ikke  

 forelå en rabat eller bonus til skolerne eller aftagerne af  

 mælken.
Foreningen betalte for distributionen på skolerne, og  

 ydede derved betaling for levering af en ydelse, jf. momslovens § 4, stk. 1.
 Repræsentanten nedlagde over for Landsskatteretten følgende  

 sideordnede påstande:
Til støtte herfor var der henvist til, at tilskudsgiveren  

 (EU-kommissionen) ikke modtog nogen modydelse for tilskuddet, hvilket var  

 afgørende, jf. såvel 6. momsdirektiv, samt Kommissionens 2.  

 beretning fra 1988 til Rådet om det fælles momssystem.
I  

 beretningen konstaterede Kommissionen, at tilskud kunne siges at være  

 direkte forbundet med prisen og dermed skulle medregnes i momsgrundlaget, jf.  

 6. momsdirektivs artikel 11 A, stk. 1, litra a, hvis de tre betingelser om,  

 at tilskuddet skulle udgøre modværdien eller indgå i  

 modværdien, og det skulle betales til leverandøren eller  

 tjenesteyderen, eller det skulle betales af tredjemand.
Det fremgik ikke  

 klart af beretningen, at for at et tilskud kunne siges at være direkte,  

 skulle det udgøre modværdien eller indgå i  

 modværdien.
Det måtte betyde, at tilskudsgiveren var garanteret  

 en modydelse af nogenlunde samme værdi som tilskuddet.
Når der  

 ikke forelå nogen modydelse, var der heller ikke nogen modværdi,  

 hvilket betød, at tilskuddet hverken udgjorde eller indgik i  

 modværdien.
Betingelsen om, at tilskuddet skulle medregnes til  

 momsgrundlaget, var derfor ikke til stede.
Repræsentanten havde herved  

 henvist til praksis, hvorefter det havde været af afgørende  

 betydning for vurderingen om et tilskud skulle momses eller ikke, jf.  

 således Tidsskrift for Skatteret 1995, nr. 214, 1996, nr. 866, MN  

 905/85 og 962/87. I tilknytning hertil havde repræsentanten gjort  

 gældende, at forholdet vedrørende skolemælk skulle  

 behandles på tilsvarende måde som den momsmæssige  

 behandling af offentlige tilskud i form af andre generelle  

 støtteordninger til erhvervsvirksomheder og institutioner, jf. herved  

 Momsvejledningen afsnit G.1.1. side 139, samt særligt MN 278/69,  

 hvorefter tilskud, der ydes til nedsættelse af prisen på koncert-  

 og teaterbilletter i form af billetstøtte- og abonnementsordninger  

 ikke anses momspligtige.
Skolemælkstilskuddet anvendtes på samme  

 måde som billettilskuddene til at nedsætte prisen på en  

 vare eller ydelse via en generel støtteordning med henblik på at  

 fremme mælkesalget i EU over for en bestemt forbrugergruppe  

 (skoleelever). Det ville være grundlæggende imod den af EU  

 etablerede mælkeordning og dermed formålet, såfremt  

 tilskudsordningen skulle pålægges national moms.
Der var endelig  

 henvist til EF-domstolens dom af 29. februar 1996 i sag C-215/94,  

 offentliggjort i SU 1996, nr. 295, hvor den til et ydet EU-tilskud  

 modstående forpligtelse til at ophøre mælkeproduktion ikke  

 kunne anses for en tjenesteydelse, hvorfor den oppebårne  

 godtgørelse ikke kunne pålægges moms.
I relation til bonusordningen havde repræsentanten til støtte  

 for påstanden gjort gældende, at styrelsens opfattelse byggede  

 på, at skolerne skulle anvende bonussen til at dække  

 administration af ordningen, indkøb af evt. køleskabe mv. til  

 brug for den interne distribution på skolen.
Hvad skolerne skulle  

 anvende bonussen til, kunne på ingen måde være  

 afgørende for, om der var tale om en betinget rabat eller betaling for  

 en momspligtig ydelse.
Det blev primært gjort gældende, at  

 bonussen reelt var udtryk for en nedsættelse af prisen på  

 skolemælken, og den var således en integreret del af  

 skolemælksordningen, hvilket endvidere fremgik af foreningens  

 prisberegninger.  Told- og Skattestyrelsens afgørelse var ikke i  

 overensstemmelse med EU praksis, idet EF-domstolen ved dom af 24. oktober  

 1996, i sag C-317/94, offentliggjort i Skat Udland 1997, nr. 53, slog fast,  

 at det beløb, som en producent skulle betale moms af, var det  

 beløb, som faktisk blev modtaget.
Hvis en producent skulle beregne  

 moms af et højere beløb end der blev modtaget, ville princippet  

 om momsens neutralitet i forhold til momspligtige personer ikke blive  

 overholdt.
Det beløb, som foreningen modtog som betaling for  

 skolemælken, var det beløb, forældrene betalte med fradrag  

 af bonussen til skolerne.
Dette indebar, at foreningen som en konsekvens af  

 ovennævnte dom ikke skulle betale moms af den udbetalte bonus, uanset  

 om bonussen kunne anses for en betinget rabat eller ej.
Herudover blev det gjort gældende, at såfremt bonusordningen  

 ikke kunne anses som prisnedslag, da var bonussen at anse som en betinget  

 rabat.
Udbetaling af bonus var kædet sammen med tilmeldingen af elever,  

 idet den udbetaltes til skolerne pr. rettidigt tilmeldt elev.
Skolerne fik  

 således ikke bonus for elever, der ikke var tilmeldt rettidigt, uanset  

 at disse dog fik leveret mælk via skolen.
Kravet om, at betingede  

 rabatter kun kunne fradrages i momsgrundlaget, hvis de var udbetalt til en  

 momsregistreret virksomhed bortfaldt den 1. juli 1994, hvilket også  

 fremgik af Momsvejledningen afsnit G.1.4. Der var hverken i momslovens § 27,  

 stk. 4, eller det bagvedliggende 6. momsdirektiv et krav om, at  

 rabatten/bonussen skulle udbetales til køberen.
 Landsskatteretten udtalte:
Det lagdes til grund, at foreningen var leverandør af  

 tilskudsberettiget skolemælk til elever.
Afsætningen skete under  

 iagttagelse af de fikserede maksimumspriser, og fra EU-direktoratet under  

 Landbrugs- og Fiskeriministeriet udbetaltes efter ansøgning  

 EU-fællesskabsstøtten til skolemælk.
 EU-retligt var skolemælksordningen reguleret af Rådets  

 forordning nr. 1842/83 af 30. juni 1983 med gennemførelsesbestemmelser  

 i Kommissionens forordning nr. 3392/93 af 10. december 1993.
 Ordningen var herhjemme reguleret i bekendtgørelse nr. 1004 af 9.  

 december 1994 udstedt med hjemmel i lov om administration af Det  

 Europæiske Økonomiske Fællesskabs forordninger om  

 markedsordninger for landbrugsvarer, jf. lovbekendtgørelse nr. 462 af  

 26. maj 1994.
 Af EU-forordningerne fremgik generelt, at fællesskabsstøtten  

 blev ydet til fordel for skoleelever og studerende ved nærmere  

 afgrænsede undervisningsanstalter, og at det burde kræves, at  

 medlemsstaterne fastsatte maksimumssalgspriser for de forskellige produkter  

 til eleverne, så det blev sikret, at støtten slog igennem  

 på priserne.
 I henhold til momslovens regler om afgiftsgrundlaget, fremgik af § 27,  

 stk. 1.:
"Ved levering af varer og ydelser er afgiftsgrundlaget vederlaget, heri  

 ikke indbefattet afgiften efter denne lov.  Finder betaling helt eller delvis  

 sted, inden levering finder sted, eller inden faktura udstedes, udgør  

 afgiftsgrundlaget 80 pct. af det modtagne beløb." Af forarbejderne til bestemmelsen, fremgik bl.a. følgende af de  

 specielle bemærkninger til § 27:
"Det fastslås i stk. 1, at afgiftsgrundlaget er vederlaget uden  

 afgift.  Bestemmelsen svarer til den gældende lovs § 7, stk. 1, men er  

 sprogligt tilpasset 6. momsdirektiv.  "Afgiftsgrundlaget svarer således  

 til den "afgiftspligtige værdi" efter de  gældende regler." Af 6. momsdirektiv fremgik af artikel 11 A, stk. 1, litra a:
 "Beskatningsgrundlaget er:
a) ved levering af goder og tjenesteydelser, bortset fra de under litra  

 b), c) og d) omhandlede, den samlede modværdi, som leverandøren  

 eller tjenesteyderen modtager eller vil modtage af køberen, aftageren  

 eller tredjemand for de pågældende transaktioner, herunder  

 tilskud, der er direkte forbundet med transaktionernes pris." Landsskatteretten fandt, at der forelå en fornøden og direkte  

 forbindelse mellem den modtagne fællesskabsstøtte og den som  

 følge deraf reducerede salgspris ved levering af skolemælk, jf.  

 Landbrugs- og Fiskeriministeriets bekendtgørelse nr. 1004 af 9.  

 december 1994 § 4.
I tilknytning hertil bemærkedes, at den nære sammenhæng  

 mellem støtten og salgsprisen dels fulgte af maksimalpriserne, der var  

 fastsat i henhold til bekendtgørelsens § 3, stk. 2, hvorved aftagerne  

 sikredes billig mælk, dels at støtten direkte var afledt af den  

 leverede mængde.
Endelig bemærkedes den særlige regel i  

 Kommissionens forordning nr. 3392/93 af 10. december 1993, hvor det i artikel  

 4, stk. 2, anførtes:
 "Hvis EF-støtten er højere end leverandørens  

 salgspris inden fradrag af støtten, nedsættes støtten  

 uanset stk. 1, således at den ikke overstiger salgsprisen for det  

 pågældende produkt".
 Denne særbestemmelse var gentaget i EU-direktoratets vejledning pkt.  

 5.4.
 Landsskatteretten kunne herefter tiltræde, at tilskuddet skulle  

 indgå i afgiftsgrundlaget efter momslovens § 27, stk. 1, og den  

 påklagede afgørelse blev stadfæstet på dette  

 punkt.
Vedrørende den af foreningen udbetalte bonus lagde  

 Landsskatteretten til grund, at der til skolerne udbetaltes 10 kr. pr.  

 rettidig tilmeldt elev pr. halvår, og at ydelsen af skolerne kunne  

 anvendes til brug for skolemælksordningen på en eller anden  

 måde.
Da beløbet tilfaldt skolen og ikke den egentlige aftager  

 af skolemælken, kunne foreningens udgifter hertil ikke anses for en  

 rabat, som omhandlet i momslovens § 27, stk. 4. Udgiften, der ikke kunne  

 anses afholdt i transaktionskæden, kunne derfor ej heller anses som en  

 prisreduktion eller lignende, der kunne nedsætte afgiftsgrundlaget.
Der  

 henvistes herved til 6. momsdirektiv artikel 11 A, stk. 1, litra a, og punkt  

 C, stk. 1.
 Retten fandt herefter, at bonusudbetalingerne i realiteten måtte  

 anses som en særlig omkostningsdækning, idet skolen ved  

 distribution på vegne foreningen havde nogle mindre udgifter, som  

 ellers burde være afholdt af foreningen i dennes egenskab af den  

 direkte leverandør til eleverne.
 Da foreningen ikke ved afholdelse af bonusbeløb kunne anses at  

 indkøbe varer eller tjenesteydelser mod faktura indeholdende afgift  

 efter momsloven fra skolerne, kunne beløbet ej heller fradrages som  

 købsmoms, jf. momslovens kapitel 9.
 Det fandtes derfor at være med rette, at afgiftsgrundlaget ikke var  

 reduceret med de afholdte bonusbeløb.
 Den påklagede afgørelse blev stadfæstet i det hele.
