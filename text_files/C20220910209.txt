Cirkulære om en tillidsrepræsentantordning for tjenestemands- og overenskomstansatte kirketjenere i folkekirken Begreb § 1. Ved en tillidsrepræsentant for kirketjenere forstås en person, der repræsenterer de i stiftet ansatte kirketjenere, der er ansat i stillinger på tjenestemands- eller overenskomstvilkår, for hvilke Danmarks Kirketjenerforening har forhandlingsretten.
Valg af tillidsrepræsentant § 2. Der vælges en tillidsrepræsentant for hver påbegyndt 30 ansatte af og blandt de i § 1 nævnte personer.
For at kunne vælges til tillidsrepræsentant, skal man have været ansat mindst 1/2 år i sin nuværende stilling.
Har kirketjeneren tidligere været i ansættelse som kirketjener ved en anden ansættelsesmyndighed, kan karensperioden bortfalde.
Bortfald af karensperioden skal aftales mellem Danmarks Kirketjenerforening og stiftet.
Valget skal godkendes af Danmarks Kirketjenerforening, som herefter anmelder valget skriftligt over for stiftsøvrigheden.
Stiftsøvrigheden er berettiget til over for Danmarks Kirketjenerforening at gøre begrundet indsigelse mod valget, når dette sker inden 3 uger efter, at stiftsøvrigheden har modtaget meddelelse om valget fra foreningen.
Stiftsøvrighedens afgørelse kan inden for 1 måned indbringes for Kirkeministeriet.
 Stk. 2. Kirkeministeriet kan efter indstilling fra Danmarks Kirketjenerforening godkende, at der vælges en tillidsrepræsentant fælles for 2 eller flere stifter.
Stk. 3. For tillidsrepræsentanten vælges i stifter med under 30 ansatte samtidig en suppleant, som godkendes og anmeldes på samme måde som tillidsrepræsentanten, jf. stk. 1. Under tillidsrepræsentantens fravær fungerer suppleanten i dennes sted og nyder under funktionsperioden samme rettigheder som tillidsrepræsentanten.
I stifter med over 30 ansatte vikarierer tillidsmændene for hinanden.
Stk. 4. Valgene gælder for 2 år ad gangen.
Ved genvalg skal fornyet anmeldelse alene ske til Danmarks Kirketjenerforening.
Opgaver § 3. Tillidsrepræsentanten fungerer som repræsentant for de i § 1 nævnte personer og skal varetage disse personers og den faglige organisations interesser i forbindelse med forhandlinger, drøftelser m.m. i det omfang, organisation har delegeret kompetencen herom til tillidsrepræsentanten.
Stk. 2. Tillidsrepræsentanten kan i den forbindelse forelægge forslag, henstillinger og klager fra kirketjeneren overfor det/de berørte menighedsråd samt optage forhandling med menighedsråd(ene) om lokale spørgsmål.1 Stk. 3. Tillidsrepræsentanten arbejder sammen med menighedsrådet for at fremme og vedligeholde rolige og gode arbejdsforhold mellem kirketjeneren og henholdsvis menighedsråd og andre ansatte ved kirken/kirkegården.
Tillidsrepræsentanten er i den forbindelse forpligtet overfor både sin organisation som ledelsen til at gøre sit bedste.
Stk. 4. Tillidsrepræsentanten skal tillige arbejde for, og  i det omfang det er muligt  i forbindelse med sine besøg på de forskellige arbejdspladser medvirke til at påse, at bestemmelserne om sikkerhedsforanstaltninger samt arbejdsmiljømæssige forhold overholdes.2 Hvervets udførelse § 4. Det anbefales, at man lokalt aftaler mulighed for at give tillidsrepræsentanter ret til fravær fra tjenesten uden lønafkortning i et antal arbejdstimer svarende til den pågældendes gennemsnitlige ugentlige arbejdstid i indtil 3 uger (for tiden 111 timer ved fuldtidsbeskæftigelse, ved deltidsbeskæftigelse et dertil svarende forholdsmæssigt antal timer) på årsbasis til at varetage hvervet.
 Stk. 2. For timer ud over det lokalt aftalte  eller hvis der ikke lokalt kan indgås sådan aftale  varetages tillidsrepræsentanthvervet ved omlægning af tjenesten eller, hvor der er mulighed herfor, ved tjenestebytning.
 Stk. 3. Det påhviler såvel vedkommende menighedsråd som tillidsrepræsentanten at medvirke til en hensigtsmæssig løsning.
 Stk. 4. Nyvalgte tillidsrepræsentanter, som ikke tidligere har gennemført TR-uddannelse, får ret til 5 kursusdage, som skal afholdes inden for 3 år efter, at vedkommende første gang er valgt til tillidshvervet.
 Stk. 5. Ved opgørelsen medregnes alt fravær, herunder forhandlingsmøder og deltagelse i kongresser, delegeretmøder, hovedbestyrelsesmøder, bestyrelsesmøder, forretningsudvalg m.v.
Stk. 6. Kirkeministeriet opfordrer provstierne3 til at refundere eller på tilsvarende vis dække, menighedsrådets merudgifter i forbindelse med den lokalt indgåede aftale om en evt. tillidsrepræsentants fravær fra tjenesten uden lønafkortning § 5. Tillidsrepræsentanten får af sin arbejdsgiver, stillet it-udstyr til rådighed, hvis den pågældende ikke allerede har dette stillet til rådighed som en del af ansættelsen.
 Stk. 2. Hvor det er muligt inden for provstiets grænser4, stilles et lokale til rådighed, som tillidsrepræsentanten efter nærmere aftale kan anvende efter konkret behov.
§ 6. Ved fravær udover det i § 4, stk. 4 og 5 nævnte foretages lønafkortning med for tiden 1/1924 pr. time af den til enhver tid gældende årsløn.
Afkortningen medfører ikke fradrag ved beregning af lønanciennitet eller pensionsalder.
 § 7. Udgifter til nødvendig befordring ved varetagelse af hvervet afholdes efter de for tjenestemænd gældende regler af kirkekassen i det sogn, hvor tillidsrepræsentanten er ansat.
Ikrafttrædelse § 8. Cirkulæret træder i kraft den 15. februar 2022.
 Stk. 2. Cirkulære nr. 9559 af 21. juni 2017 om en tillidsrepræsentantordning for tjenestemands- og overenskomstansatte kirketjenere i folkekirken ophæves.
Kirkeministeriet, den 14. februar 2022 Charlotte Kramer 1 Ønsket fra en tillidsrepræsentant om en forhandling med et menighedsråd om en kirketjeners forhold skal imødekommes.
 2 Reglen fritager ikke arbejdsgiveren for det ansvar, arbejdsgiveren har ifølge arbejdsmiljøloven.
 3 Med provstierne menes det relevante provstiudvalg i forhold til det menighedsråd, som har ansat tillidsrepræsentanten.
 4 Hermed menes, at det lokale, som evt. stilles til rådighed, om muligt skal ligge i det provsti, hvor tillidsrepræsentanten er ansat.
