Vejledning om samspillet mellem delpension og  

 arbejdsløshedsforsikringen I medfør af lov om delpension, jf. lovbekendtgørelse nr. 226  

 af 5. april 1991 med senere ændringer, kan personer, som er mellem 60  

 og 67 år få delpension samtidig med deltidsbeskæftigelse.  

 Ved seneste ændring, jf. lov nr. 289 af 12. maj 1999, blev reglerne om  

 delpension tilpasset reglerne om efterløn og folkepension.
Det betyder  

 bl.a., at personer, der fylder 60 år den 1. juli 1999 eller senere,  

 alene kan få delpension fra det 60. til det 65. år.
 Kommunalbestyrelserne administrerer og udbetaler  

 delpension.
Denne vejledning beskriver forholdet mellem reglerne om  

 delpension og om arbejdsløshedsforsikring.
Vejledningen erstatter  

 vejledning af 23. december 1986 om samspillet mellem delpension og  

 arbejdsløshedsforsikringen.
Den erstatter tillige tillæg 1 af 6.  

 december 1988 og tillæg 2 af 7. februar 1989.
 For så vidt angår forholdet mellem delpension  

 og efterløn, henvises til bekendtgørelse nr. 301 af 17. maj  

 1999 med tilhørende vejledning.
Personkreds Vejledningen gælder for personer, der får  

 eller har fået delpension efter lov om delpension, og som samtidig er  

 medlem af en a-kasse.
Forsikringsstatus Et medlem, der ved overgang til delpension er  

 fuldtidsforsikret i en a-kasse for lønmodtagere, skal  

 deltidsforsikres.
Dette gælder, selv om a-kassen efter sin  

 vedtægt normalt ikke optager deltidsforsikrede.
 Et medlem, der ved overgang til delpension er forsikret i  

 en a-kasse for selvstændige, og som fortsætter arbejdet i den  

 selvstændige virksomhed på nedsat tid, skal fortsætte som  

 fuldtidsforsikret efter overgang til delpension.
Det er reglerne i bekendtgørelse om optagelse i en  

 arbejdsløshedskasse for selvstændige erhvervsdrivende, der  

 afgør, om et medlem skal anses for at være lønmodtager  

 eller selvstændig erhvervsdrivende.
Det betyder, at et medlem, der er  

 ansat i eget eller nærmeste families selskab, ofte vil være  

 selvstændig erhvervsdrivende efter lov om  

 arbejdsløshedsforsikring m.v. (loven). Det gælder, selv om  

 medlemmet efter lov om delpension anses for lønmodtager.
Ret til dagpenge - lønmodtagere Dagpenge i perioden med delpension.
 Et medlem, som bliver ledig fra sit deltidsarbejde, kan  

 fortsat få delpension i op til 52 uger.
Ved fuld ledighed kan medlemmet få dagpenge samtidig  

 med delpension.
Der skal ikke ske fradrag i dagpengene for delpension.
Ved delvis ledighed kan medlemmet få supplerende  

 dagpenge samtidig med delpension.
Reglerne om mindsteudbetaling gælder  

 også for medlemmer, der får delpension og supplerende  

 dagpenge.
Retten til dagpenge er betinget af, at medlemmet ved  

 ledighed opfylder de almindelige regler for deltidsforsikrede.
Det vil bl.a.  

 sige, at medlemmet skal opfylde beskæftigelseskravet for  

 deltidsforsikrede.
Medlemmet skal også stå til rådighed for  

 arbejdsmarkedet i op til og med 30 timer ugentligt beregnet i gennemsnit for  

 en måned, jf. § 67, stk. 1, i loven.
Det betyder også,  

 at medlemmets sats som udgangspunkt skal beregnes på baggrund af  

 arbejdet i perioden med delpension.
Delpensionen kan dog ikke tages med i  

 beregningen.
 Dagpenge efter perioden med delpension.
Ved delpensionens bortfald, jf. lov om delpension, har  

 medlemmet ret til dagpenge, hvis betingelserne herfor er opfyldt på  

 dette tidspunkt.
Retten til dagpenge følger fortsat reglerne for  

 deltidsforsikrede.
Medlemmet skal overgå til fuldtidsforsikring, hvis  

 medlemmet opfylder betingelserne i lovens § 68, stk. 3.
Ret til dagpenge - selvstændige Dagpenge i perioden med delpension.
Et medlem, der er ophørt mere end midlertidigt med  

 det personlige arbejde i virksomheden, mister retten til delpension ved  

 udgangen af den måned, hvor ophøret er sket.
Medlemmet har ret  

 til dagpenge i perioden fra ophøret i virksomheden og frem til  

 delpensionens bortfald, hvis betingelserne for ret til dagpenge for  

 selvstændige erhvervsdrivende er opfyldt.
Medlemmer, der er selvstændige erhvervsdrivende  

 efter lov om arbejdsløshedsforsikring m.v., men som er  

 lønmodtagere efter lov om delpension, har dog ret til delpension i op  

 til 52 uger ved ledighed.
Der er f.eks. tale om et medlem, der er ansat i  

 eget eller ægtefælles selskab, og som på grund af  

 ansættelsen er lønmodtager i relation til lov om delpension.  

 Medlemmets ret til også at få dagpenge afhænger af, om  

 medlemmet i øvrigt opfylder betingelserne herfor.
Det er bl.a. et  

 krav, at medlemmet kan anses for mere end midlertidigt ophørt.
 Der skal ikke ske fradrag i dagpengene for delpension.
Selvstændige erhvervsdrivende beholder deres status  

 som fuldtidsforsikrede i perioden med delpension.
Retten til dagpenge er  

 bl.a. betinget af, at beskæftigelseskravet for fuldtidsforsikrede er  

 opfyldt.
Arbejdet i virksomheden i perioden med delpension kan ikke anses for  

 at have været i væsentligt omfang.
Arbejdet kan derfor kun  

 medregnes med 18½ time.
Det skyldes, at man alene får delpension for  

 18½ time pr. uge som selvstændig erhvervsdrivende.
 Medlemmet kan vælge mellem 2 muligheder ved  

 beregning af sats:
1)	satsen bliver beregnet på grundlag af beskæftigelsen  

 før perioden med delpension (det forudgående  

 beregningsgrundlag), eller 2)	satsen bliver beregnet på grundlag af beskæftigelsen i  

 perioden med delpension (det aktuelle beregningsgrundlag).
 Delpensionen kan ikke medregnes.
Hvis medlemmet vælger at bruge det aktuelle  

 beregningsgrundlag, kan medlemmet vælge 2 ud af de sidste 5  

 regnskabsår forud for ophøret.
Det betyder, at der kan bruges  

 både regnskabsår, hvor medlemmet har fået delpension, og  

 regnskabsår, hvor medlemmet har været fuldtidsbeskæftiget i  

 virksomheden.
Da medlemmet kan vælge mellem det forudgående  

 og det aktuelle beregningsgrundlag og på den måde opnå den  

 mest fordelagtige sats, skal der alene satsreguleres fra den sidste dag inden  

 overgang til dagpenge.
Det gælder, selv om medlemmet har valgt det  

 forudgående beregningsgrundlag.
Mindstesatsen er ikke en beregnet sats.
Satsen udbetales  

 på grundlag af en vurdering af medlemmets aktuelle beskæftigelse.  

 Da medlemmet ikke har drevet selvstændig virksomhed i væsentligt  

 omfang i den periode, hvor medlemmet har fået delpension, er medlemmet  

 som hovedregel udelukket fra at få mindstesatsen.
 Dagpenge efter perioden med delpension.
 Ved delpensionens bortfald, jf. lov om delpension, har  

 medlemmet ret til dagpenge, hvis medlemmet på dette tidspunkt opfylder  

 betingelserne herfor.
 Retten til dagpenge følger fortsat reglerne for  

 selvstændige, se ovenfor.
Oplysning mellem kommunalbestyrelse og a-kasse Når et medlem af en a-kasse søger om  

 delpension, skal kommunalbestyrelsen i medlemmets kommune oplyse a-kassen  

 herom.
Kommunalbestyrelsen skal også oplyse a-kassen om den endelige  

 afgørelse.
 Når et medlem på delpension har fået  

 udbetalt dagpenge i en sammenhængende periode på 52 uger, skal  

 a-kassen oplyse kommunalbestyrelsen herom.
