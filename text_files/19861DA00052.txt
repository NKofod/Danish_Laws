Nr BTB 52 Betænkning over Forslag til folketingsbeslutning om reform af Statens  

 Uddannelsesstøtte   

 Nr B 52 1986-87, 1. samling Afgivet af uddannelsesudvalget Afgivet: 19870409 Udvalget har behandlet forslaget til folketingsbeslutning i nogle møder og har herunder stillet spørgsmål til undervisningsministeren, som denne har besvaret skriftligt.
Udvalget har endvidere modtaget mundtlige og/eller skriftlige henvendelser fra:
Danmarks Lærerforening, Danske Studerendes Fællesråd, Sammenslutningen af Tværpolitiske Studenterorganisationer og Socialpædagogstuderendes Landsorganisation.
Der er af et flertal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Socialdemokratiets, Socialistisk Folkepartis og Det Radikale Venstres medlemmer af udvalget) forslaget til VEDTAGELSE med de stillede ændringsforslag).
 Flertallet bemærker i øvrigt:
Til beslutningsforslagets nr. 1. Lånene med rentesikring skal ydes af en selvejende institution kaldet Danmarks Uddannelsesstøtte (DU), hvortil Statens Uddannelsesstøtte omdannes.
DU skal tilvejebringe sine midler ved optagelse af lån på penge- og kapitalmarkedet med Kongeriget Danmarks Hypotekbank og Finansforvaltning som forretningsfører.
Staten skal gennem bevillinger på de årlige finanslove dække de med DU forbundne udgifter, DUs eventuelle tab på de ydede lån, DUs udgifter til stipendier og forskellen imellem den rente på 4 pct., som pålignes studielånene, og den rente, som DU må betale for de lån, Hypotekbanken har skaffet DU.
Efter studiets ophør forrentes studielånene med diskontoen plus 1 pct.
 DU opkræver rente og afdrag på studielånene.
Til beslutningsforslagets nr. 2. Boligtillægget til udeboende studerende bør fastsættes til 14.000 kr. årligt.
Til beslutningsforslagets nr. 3. Den samlede uddannelsesstøtte for en udeboende studerende skal årligt være:
Til beslutningsforslagets nr. 5. Det forudsættes, at der sker en tilpasning af de normerede studietider og studiekravene, så det bliver realistisk at gennemføre studierne inden for den normerede tid.
Det understreges, at der ikke med denne ændring af kriterierne for studiestøtteperiodens længde tilstræbes nogen ændring af studietidernes længde, men alene en administrativ reform.
Dispensationsmulighederne skal i hvert fald omfatte omprøver i et for de pågældende studier sædvanligt omfang, tidlige studieskift, studenterrådsarbejde og arbejde i de styrende organer, sygeperioder og barselorlov.
Ved udarbejdelsen af lovforslaget skal der foretages en vurdering af, om fordelene ved at fjerne det automatisk givne år til fordel for en udvidet dispensationsadgang er store nok til at begrunde den øgede administration.
 Til beslutningsforslagets nr. 6. Fribeløbet for egenindtægter, dvs.
eksklusive såvel stipendium som rentelettede studielån, skal være 34.000 kr.
Over denne grænse aftrappes såvel stipendium som studielån.
Et MINDRETAL (Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) indstiller beslutningsforslaget til FORKASTELSE.
Mindretallet henviser til regeringens eget forslags kraftige forbedringer for de studerende, se forslag til lov om Statens Uddannelsesstøtte. (Indførelse af ny støttestruktur, afskaffelse af statslån, øgede satser, slutstipendier og låneloft for statsgaranterede studielån) (L 133). Disse forbedringer andrager ca. 15 pct. i forhold til i dag.
Man henviser endvidere til, at regeringens lovforslag indeholdt en reform, som efter anbefaling fra det såkaldte Knud Larsen-udvalg kunne effektivisere de faktiske studietider og give de uddannelsessøgende et stærkt incitament til at bringe uddannelsen til afslutning og derved overgå til arbejdsmarkedet i en yngre alder.
Man beklager, at denne tilskyndelse ved Det Radikale Venstres beslutningsforslag er svækket.
Man beklager, at de 3 forligspartier (flertallet) meget tidligt låste sig fast til hinanden, og at den fleksibilitet, som oprindelig lå i Det Radikale Venstres forslag, især for så vidt angår den gradvise ikrafttrædelse af en reform, nu er borte.
Mindretallet er imod etablering af et nyt statsligt finansieringsinstitut og ville have foretrukket at benytte rentetilskuddet til at skærpe konkurrencen mellem pengeinstitutterne om at give de bedste lånetilbud.
Det kunne have givet de studerende den samme rentelettelse uden opbygning af et nyt apparat.
Mindretallet deler ønsket om en fortsat gradvis nedtrapning af forældreafhængigheden.
Nu til sommer (1. august 1987) nedsættes forældreafhængigheden således fra 22 til 20 år.
I betragtning af, at Socialdemokratiet så sent som sidste år fremsatte et forslag, som det hævdede måtte være udgiftsneutralt (under henvisning til, at »tiden for udgiftskrævende reformer er forbi«), må især Socialdemokratiets holdning siges at være ejendommelig og præget af angst for at stå tilbage for Socialistisk Folkeparti.
Der henvises til Folketingstidende 1985-86, forhandlingerne sp. 1924, 3249 og 1056 samt tillæg A sp.
 1559 og tillæg B spalte 1455.
Mindretallet beklager, at det trods gentagne forespørgsler ikke er lykkedes at få Socialdemokratiet til at fortælle, hvor pengene skal komme fra, jf. partiets øvrige udgiftskrævende forslag til i alt 12-17 mia. kr.
Udvalget er bekendt med, at Venstresocialisterne, der ikke har medlemmer i udvalget, deler flertallets indstilling til beslutningsforslaget.
Ændringsforslag Af et FLERTAL (S, SF og RV):
Til teksten 1) Efter ordet »principper« indsættes:
»og samtidig igangsætte de nødvendige administrative foranstaltninger, således at reformen kan træde i kraft fra 1.
 august 1988«.
 2) I NR. 4 udgår ordet »gradvis«, og tallet »18«  

 ændres til: »19«.
 3) I NR. 8 udgår ordet »snarest«.
 4) Efter nr. 8 indsættes som nye numre:
»9. Der indføres et klippekortsystem, som kan smidiggøre anvendelsen af uddannelsesstøtten.
Der henvises herom til forslag til lov om ændring af lov om Statens Uddannelsesstøtte.
(Indførelse af ny støttestruktur, afskaffelse af statslån, øgede satser, slutstipendier og låneloft for statsgaranterede studielån) (L 133).
 10. Der indføres en befordringsgodtgørelse efter de i det under nr.
 9 omtalte lovforslag skitserede retningslinier.
11. Formuegrænsen for oppebærelse af fuld studiestøtte hæves til 100.000 kr.« BEMÆRKNINGER Til nr. 2 Det er flertallets principielle opfattelse, at aldersgrænsen for støttens afhængighed af forældreindkomsten bør nedsættes til 18 år, så snart der samfundsøkonomisk er mulighed for det.
I det omfang stipendierne reduceres for de 18-årige på grund af forældreindtægten, øges deres muligheder for at optage rentelettede studielån tilsvarende.
Til nr. 3 Adgangen til at optage statsgaranterede banklån afskaffes ved lovens ikrafttræden.
Til nr. 4 Ad nr. 9.
Et rigtigt udformet klippekortsystem kan bidrage til at smidiggøre uddannelsesstøtten, men det må ikke blive bureaukratisk i sin administration.
Ad nr. 10 De 18-19-årige i de videregående uddannelser bør på linie med unge i ungdomsuddannelserne have en særlig befordringsgodtgørelse.
Ad nr. 11 Den nuværende formuegrænse kan indebære, at studerende ikke kan beholde en andelslejlighed, hvis de vil være SU-berettigede.
EVA MØLLER (KF) fmd.
KIRKEGAARD (KF) KAREN HØJTE JENSEN (KF) CONNIE HEDEGAARD (KF) POVL BRØNDSTED (V) HELGE SANDER (V) BENTE JUNCKER (CD) nfmd.
STEFFENSEN (KRF) JYTTE ANDERSEN (S) J.
K.
HANSEN (S) SØGAARD (S) LYKKETOFT (S) NØRGAARD-SØRENSEN (S) ERLING OLSEN (S) HANNE THANNING JACOBSEN (SF) STILLINGER (SF) ESTRUP (RV) Partierne FP og VS havde ikke medlemmer i udvalget.
