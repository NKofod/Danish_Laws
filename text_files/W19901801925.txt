 Landsskatteretten stadfæstede grundværdiansættelsen ved 18. alm.
 vurdering for et enfamilieshus, ansat med to byggeretsværdier, under  

 henvisning til, at ejendommen - ifølge oplysning fra kommunens tekniske  

 forvaltning - på vurderingstidspunktet i ubebygget stand ville kunne  

 udstykkes i to parceller til boligformål.
Klagerne havde gjort gældende, at skyldrådets ansættelse af  

 grundværdien ved 17. alm. vurdering med kun 1 byggeretsværdi burde være  

 bindende for vurderingsmyndighederne ved 18. alm. vurdering ud fra et  

 forventningsprincip.
Hertil bemærkede Landsskatteretten, at ansættelsen ved  

 17. alm. vurdering beroede på en fejlagtig fortolkning af vurderingslovens §  

 13, og at den underordnede myndigheds ansættelse ikke kunne være bindende ved  

 en efterfølgende hovedvurdering.
 Under hensyn til, at bebyggelsen var placeret midt på grunden og rent  

 faktisk hindrede en udstykning, blev ejendomsværdien ansat ud fra en  

 beregning med kun en byggeretsværdi.
 A og B klagede med påstand om nedsættelse over den af skyldrådet ved 18.  

 alm. vurdering pr. 1. januar 1986 foretagne ansættelse af grundværdien.
 Grundværdien var ansat med følgende specifikation:
Ejendommen omfattede et grundareal på 1.576 (m2) med et i 1928 opført  

 enfamilieshus med et bebygget areal på 60 (m2) og udnyttet tagetage på 41  

 (m2) samt fuld kælder.
Endvidere var der på ejendommen opført en carport på  

 18 (m2) og et udhus på 5 (m2).
 Til støtte for påstanden gjorde klagerne gældende, at der i grundværdien,  

 ligesom ved 17. alm. vurdering, alene burde indgå 1 byggeretsværdi.
Repræsentanter for Landsskatteretten besigtigede ejendommen, hvorunder  

 sagen blev drøftet med klagerens juridiske konsulent.
Denne anførte, at  

 grundværdien ved 17. alm. vurdering af vurderingsrådet blev ansat med 2  

 byggeretsværdier.
Ejerne havde klaget herover, og ved skyldrådets  

 klagebehandling blev den ene byggeret slettet i overensstemmelse med  

 påstanden.
Konsulenten påstod derfor principalt, at denne afgørelse var  

 bindende for vurderingsmyndighederne efter et forventningsprincip, ikke  

 mindst under hensyn til, at resultatet af klagen medførte en begunstigende  

 forvaltningsakt, samt at lovgrundlaget har været det samme ved 17. og 18.  

 alm. vurdering.
Subsidiært påstod konsulenten, at uanset ordlyden af vurderingslovens §  

 13, stk. 1, hvorefter værdien af grunden skal ansættes i ubebygget stand,  

 burde vurderingsmyndighederne indfortolke rimeligheds- og  

 hensigtmæssighedshensyn.
I det foreliggende tilfælde var bebyggelsen placeret  

 således på grunden, at bebyggelsen skulle nedrives før en udstykning var  

 mulig.
Det forhold, at der som følge af bebyggelsens placering var ydet et  

 nedslag på 40.000 kr. for udstykningsomkostninger i grundværdien og et  

 nedslag på 90.000 kr. i ejendomsværdien, således at der i skønnet over  

 ejendommens samlede handelsværdi kun indgik værdien af 1 byggeret, fandt han  

 logisk forkert.
 Landsskatteretten bemærkede, at grundværdien i henhold til bestemmelserne  

 i vurderingslovens § 6, jf. § 13, stk. 1, udgør grundens handelsværdi i  

 ubebygget stand under hensyn til beskaffenhed og beliggenhed og til en i  

 økonomisk henseende god anvendelse.
 Endvidere bemærkedes, at vurderingen i overensstemmelse med principperne i  

 vurderingslovens § 1 ikke er foretaget med udgangspunkt i en tidligere  

 vurdering, men efter en fornyet undersøgelse og selvstændig bedømmelse til  

 opfyldelse af vurderingslovens forskrift om ansættelse af grundens værdi i  

 handel og vandel på vurderingstidspunktet.
 I øvrigt udtalte retten, at anvendelsen af byggeretsværdiprincippet med  

 opdeling af grundværdien i byggeretsværdi og arealværdi var et hjælpemiddel  

 til opfyldelse af vurderingslovens bestemmelser om ansættelse af grundværdien  

 til det beløb, der efter gældende handelspriser måtte antages at kunne opnås  

 for den pågældende ejendom i ubebygget stand ved salg til en efter samtlige  

 forhold økonomisk god anvendelse.
Det forhold, at skyldrådet i forbindelse med dets klagebehandling ved 17.  

 alm. vurdering havde ændret grundværdiansættelsen og nedsat denne med værdien  

 af 1 byggeret skyldtes ifølge det oplyste, at rådet havde lagt til grund, at  

 bebyggelsens placering umuliggjorde en udstykning af grunden.
Skyldrådet  

 havde således ikke - som forudsat i loven - ved ansættelsen af grundværdien  

 taget udgangspunkt i grundens retlige udnyttelsesmulighed i ubebygget stand.  

 Da det fra kommunens tekniske forvaltning over for Landsskatteretten var  

 oplyst, at ejendommen i ubebygget stand kunne være tilladt udstykket i 2  

 parceller til boligformål, var grundværdien med rette ansat med 2 byggeretter  

 ved den påklagede vurdering pr. 1. januar 1986 i overensstemmelse med de for  

 denne efterfølgende vurdering udsendte retningslinier, idet der var indrømmet  

 nedslag for de med en udstykning forudsatte omkostninger på 40.000 kr.
 Da ansættelsen af ejendomsværdien i henhold til vurderingslovens § 9 skal  

 foretages ud fra værdien af den faste ejendom i dens helhed, ville der  

 derimod ved denne skulle tages hensyn til ejendommens fremtræden som en  

 bebyggelse med en placering, som hindrede udstykning.
 Ansættelsen af ejendomsværdien blev herefter foretaget således:
 Ansættelsen af såvel ejendomsværdien som grundværdien blev stadfæstet.
