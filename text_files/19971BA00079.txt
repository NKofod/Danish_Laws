Nr BSF 79 Forslag til folketingsbeslutning om udlændingekontrakter Fremsat af Tom Behnke (FP) Kim Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 4. december 1997 Folketinget opfordrer regeringen til snarest muligt og inden den 1. marts  

 1998 at fremsætte de fornødne lovforslag og foretage de fornødne ændringer i  

 bekendtgørelser, cirkulærer og andre administrative forskrifter, således at  

 der skabes hjemmel til, at de grundlæggende betingelser for enhver udlændings  

 ophold i Danmark i mere end 3 måneder fastsættes i en udlændingekontrakt.
En  

 udlændingekontrakt skal som minimum indeholde følgende vilkår:
 1. Retten til ophold i Danmark er midlertidig indtil det tidspunkt, hvor  

 betingelserne for at opnå dansk indfødsret er opfyldt.
 2. Retten til ophold i Danmark medfører ikke et retskrav på  

 familiesammenføring.
 3. Retten til ophold i Danmark indebærer en pligt til at lære dansk.
 4. Retten til ophold i Danmark giver pligt til selvforsørgelse, herunder  

 til at tage imod anvist arbejde.
 5. Retten til ophold i Danmark giver pligt til indberetning af  

 pengeoverførsler over en vis størrelse til udlandet.
 6. Retten til ophold i Danmark bortfalder ved dom lydende på mere end 30  

 dages ubetinget fængsel for overtrædelse af dansk lovgivning.
 7. Retten til ophold i Danmark medfører en pligt til at bo i et anvist  

 område af landet.
 8. Retten til ophold i Danmark bortfalder ved tilbagerejse til hjemlandet.
 9. Retten til ophold i Danmark er betinget af en obligatorisk HIV-test.
Indgåelse af en udlændingekontrakt er en betingelse for at få ret til at  

 opholde sig i Danmark.
Ved misligholdelse fortabes retten.
Bemærkninger til forslaget Med dette beslutningsforslag ønsker forslagsstillerne en gennemgribende  

 ændring af den danske udlændingepolitik og dermed udlændingelovgivning.  

 Hidtidige justeringer i form af stramninger i den gældende lovgivning på  

 området har ikke haft den ønskede effekt, og meget tyder på, at de  

 justeringer, der for tiden er under overvejelse hos regeringspartierne,  

 heller ikke vil føre til de stramninger, som forslagsstillerne og en stor del  

 af den danske befolkning ønsker.
Forslaget skal ses som et vigtigt element i de samlede initiativer,  

 Fremskridstpartiet har lagt frem i denne folketingssamling, herunder  

 lovforslag nr.
L 24 om afholdelse af vejledende folkeafstemning om Danmarks  

 udlændingepolitik.
Endvidere er beslutningsforslaget knyttet til kommende  

 initiativer, bl.a. beslutningsforslag om skærpelse af betingelserne for  

 erhvervelse af dansk indfødsret, beslutningsforslag om ophævelse af  

 særrettigheder for udlændinge og beslutningsforslag om nedlæggelse af  

 Flygtningenævnet.
Forslagsstillerne finder, at der er behov for en helt anden retsorden på  

 udlændingeområdet, således at den enkelte udlænding med sin underskrift  

 forpligter sig til at overholde det danske samfunds  

 »husordensreglement« på samme måde, som hvis vedkommende underskrev  

 en lejekontrakt i et almennyttigt boligselskab.
Systemet er såre enkelt: Hvis  

 ikke den pågældende ønsker at underskrive en sådan kontrakt, får vedkommende  

 ikke ret til at opholde sig i Danmark, og i tilfælde af, at forudsætningerne  

 for en allerede indgået kontrakt ikke længere er til stede, eller at  

 kontrakten misligholdes, bortfalder retten til ophold i Danmark.
Ved blot at udstede en opholdstilladelse, sådan som det er retstilstanden  

 i dag, understreges det ikke kraftigt nok over for den enkelte udlænding, at  

 hans eller hendes ophold i Danmark ikke blot giver visse rettigheder, men  

 også medfører en række pligter, hvis overholdelse er en forudsætning for  

 fortsat at kunne blive i landet.
Med den hyppighed, personer af fremmed  

 herkomst optræder i de danske kriminalstatistikker, tyder meget på, at  

 værtslandets love og retssystem ikke tages alvorligt.
En udlændingekontrakt skal som sagt også indeholde bestemmelser om, hvilke  

 rettigheder udlændingen opnår i Danmark.
Eksempler på sådanne rettigheder er  

 sygesikring, danskundervisning og anden skolegang, retsbeskyttelse osv.
Hvad  

 angår pengeydelser i henhold til den sociale lovgivning, skal udgangspunktet  

 imidlertid ikke være samme niveau, som gælder for danske statsborgere, men i  

 stedet være en ydelse, som dækker rimelige udgifter til f.eks. mad, tøj og  

 husleje.
 Forslagsstillerne er naturligvis klar over, at begrebet udlændinge  

 omfatter mange kategorier, såsom asylsøgere, flygtninge, indvandrere,  

 udstationerede, studerende osv., og derfor vil en udlændingekontrakt skulle  

 afpasses efter hver enkelt udlændings formål med at tage ophold i Danmark.  

 Med dette beslutningsforslag har forslagsstillerne ikke ønsket at give en  

 detaljeret opregning af, hvilket indhold hver enkelt udlændingekontrakt skal  

 have, men derimod at knæsætte selve princippet om udlændingekontrakter samt  

 fastlægge nogle minimumsbestemmelser.
 Forslagsstillerne er naturligvis også klar over, at en overgang fra  

 opholdtilladelser til udlændingekontrakter vil indebære markante ændringer i  

 den nuværende udlændingelovgivning.
 Et væsentligt mål med beslutningsforslaget er endvidere at lægge op til en  

 forenkling og effektivisering af de administrative procedurer i forbindelse  

 med en udlændings ophold i Danmark.
Derfor ønsker forslagsstillerne kompetencen til på den danske stats vegne  

 at indgå, fortolke og effektuere udlændingekontrakterne placeret hos  

 henholdsvis Udlændingestyrelsen, domstolene og politiet.
Som konsekvens heraf  

 skal Flygtningenævnet nedlægges.
Forslagsstillerne har altid betragtet dette  

 nævn som et misfoster i den danske udlændingelovgivning.
At dette nævn totalt  

 har overspillet sin rolle så man et tydeligt eksempel på i sagen om  

 tilbagetagelsesaftaler med visse klanledere i den nordlige del af Somalia.  

 Det viste sig nemlig, at kravet om en sådan tilbagetagelsesaftale stammede  

 fra Flygtningenævnets afgørelser, hvor nævnet havde stadfæstet afslag på asyl  

 til asylsøgere fra dette område.
Fremskridtspartiet vil som tidligere nævnt  

 fremsætte et særskilt beslutningsforslag om nedlæggelse af Flygtningenævnet.
Som ordningen er i dag med lange sagsbehandlingstider kombineret med  

 adskillige klage- og ankemuligheder, vil et endeligt afslag på asyl og dermed  

 ret til ophold i Danmark først blive meddelt flere år efter ankomsten.
Det er  

 en fejltagelse at tro, at man med disse lange ophold i Danmark gør den  

 enkelte asylsøger en tjeneste.
Tværtimod bliver afslaget endnu mere  

 byrdefuldt med den konsekvens, at mange afviste enten på illegal basis  

 skjuler sig for myndighederne eller modsætter sig enhver medvirken til at  

 fremskaffe de fornødne papirer med henblik på udrejse.
Med indførelsen af åbenbart grundløs-proceduren i 1985 forsøgte man at  

 effektivisere sagsbehandlingen i visse asylsager, men ved samtidig at udstyre  

 Dansk Flygtningehjælp med en vetoret i disse sager har denne procedure  

 udviklet sig til at have en meget ringe effekt.
Dansk Flygtningehjælp har  

 således i 1995 i over en tredjedel af de sager, der var udtaget til åbenbart  

 grundløs-proceduren, benyttet sig af denne vetoret.
Hvis man som kritiker af den danske udlændingelovgivning foreslår  

 stramninger på væsentlige områder, støder man ofte på det argument, at en  

 sådan ændring strider mod Danmarks internationale forpligtelser.
Især  

 erklærer de såkaldte NGO'ere som rygmarvsreaktion ethvert forslag om  

 stramninger for stridende mod Danmarks internationale forpligtelser.
 Forslagsstillerne vil gerne slå en pæl igennem denne tvangsforestilling.  

 Andre vestlige lande, som har indgået de samme internationale forpligtelser  

 på flygtningeområdet som Danmark, kan tilsyneladende godt føre en stram  

 udlændingepolitik.
Det samme gælder de danske regler om udstedelse af permanent  

 opholdstilladelse og tilladelse til familiesammenføring.
Dette er områder,  

 hvor Danmark i alt for stor udstrækning går videre, end landet er forpligtet  

 til efter internationale konventioner.
 Bemærkninger til forslagets enkelte punkter:
ad 1 En forudsætning for, at dette vilkår vil kunne indgå i en  

 udlændingekontrakt, er en ændring i den nugældende udlændingelovgivning,  

 hvorefter permanent opholdstilladelse gives efter 3 år.
Ingen international  

 konvention tvinger Danmark til på så kort tid at gøre flygtninge til  

 indvandrere, og i praksis forhindrer det Danmark i at hjemsende flygtninge  

 til de områder, de er flygtet fra, selv når der efter ganske få år bliver  

 fred i de pågældende områder.
Det vil således næppe lykkes Danmark at sende  

 en eneste flygtning fra det tidligere Jugoslavien hjem, på trods af at der  

 siden efteråret 1995 har været overholdt en fredsaftale i området, og på  

 trods af at landet har brug for hænder til genopbygning.
I stedet er man i  

 Danmark i fuld gang med at udstyre flygtninge fra det tidligere Jugoslavien  

 med permanent opholdstilladelse og dermed retskrav på familiesammenføring.
Forslagsstillerne mener, at der først kan blive tale om permanent  

 opholdstilladelse fra det øjeblik, betingelserne for erhvervelse af dansk  

 indfødsret er opfyldt.
Disse betingelser vil forslagsstillerne med et andet  

 beslutningsforslag i denne folketingssamling foreslå skærpet på en række  

 væsentlige områder.
ad 2 Udlændingekontrakten skal endvidere indeholde bestemmelser om udlændingens  

 mulighed for familiesammenføring.
Det er forslagsstillernes opfattelse, at  

 familiesammenføring kun skal kunne finde sted med ægtefælle og børn fra et i  

 forvejen bestående ægteskab.
Endvidere skal det være en betingelse, at den  

 herboende udlænding kan dokumentere, at vedkommende vil være i stand til at  

 forsørge sin familie.
 Med denne stramning, som vil kræve en ændring af udlændingelovens  

 nuværende regler om familiesammenføring, fjernes grundlaget for den stribe af  

 arrangerede ægteskaber, som de nugældende og lempelige  

 familiesammenføringsregler indirekte er årsag til.
 Endelig skal det fastsættes som betingelse i udlændingekontrakten, at  

 ansøgning om familiesammenføring indebærer obligatorisk foretagelse af en  

 DNA-test i de tilfælde, hvor det kan være af betydning for konstatering af  

 slægtskabet.
ad 3 Selv om målet for forslagsstillerne er, at flygtninge skal vende tilbage  

 til deres hjemland, er det nødvendigt, at de lærer dansk, mens de opholder  

 sig her i landet med henblik på, at de kan påtage sig et erhvervsarbejde og i  

 øvrigt forstå, hvad der foregår i deres værtsland.
Retten til gratis danskundervisning skal modsvares af en mødepligt.
I det  

 omfang udlændingen uden gyldig grund forsømmer danskundervisningen, vil  

 vedkommende blive trukket i de offentlige ydelser, han eller hun måtte  

 modtage.
Ud over pligt til at følge danskundervisningen skal det være en betingelse  

 for senere at kunne opnå permanent opholdstilladelse, at udlændingen består  

 en eksamen.
Denne eksamen skal modsvare et sådant niveau, at den pågældene  

 vil være i stand til at klare sig på det danske arbejdsmarked.
Pligten til selv at lære dansk er imidlertid ikke tilstrækkeligt.
For  

 forældre vil det desuden være et krav, at de sørger for, at deres børn kan  

 dansk, når de begynder i skolen.
I det omfang børn af udenlandske forældre  

 ikke kan dansk ved skolestart, skal der indføres obligatorisk  

 ekstraundervisning, betalt af forældrene.
 Endelig skal den nugældende pligt for kommunerne til at udbyde gratis  

 modersmålsundervisning fjernes.
ad 4 Et vigtigt element i den foreslåede udlændingekontrakt er en bestemmelse,  

 der slår fast, at en forudsætning for, at udlændinge kan opnå ret til at  

 opholde sig i Danmark, er, at de kan forsørge sig selv.
Det er  

 forslagsstillernes opfattelse, at et sådant vilkår på lang sigt er til langt  

 mere gavn for den enkelte udlænding end den sociale klientgørelse, der er  

 resultatet af den nuværende lovgivning på området.
Det giver naturligvis ikke mening at kræve denne pligt til selvforsørgelse  

 opfyldt af alle kategorier af udlændinge fra 1. dag i Danmark, og derfor vil  

 det være et af de vilkår, der vil skulle indpasses individuelt til de  

 forskellige kontrakter.
Således vil det for nogle udlændinges vedkommende  

 først være i forbindelse med en forlængelse af udlændingekontrakten, at  

 vilkåret om selvforsørgelse indføjes.
 Et andet væsentligt element i den foreslåede udlændingkontrakt er et  

 vilkår om, at udlændingen har pligt til at tage imod anvist arbejde i det  

 omfang, den pågældende ikke er i stand til selv at skaffe sig et job.
ad 5 Denne bestemmelse skal ses som et middel til at forebygge den situation,  

 at udlændinge overfører store pengebeløb, som stammer fra kriminalitet eller  

 sort arbejde.
Forslagsstillerne finder, at en passende beløbsgrænse for en  

 sådan indberetning til Nationalbanken vil være 5.000 kr.
En sådan  

 indberetningspligt skal kun gælde i det omfang, det ikke strider mod  

 EU-regler på området.
ad 6 Det væsentligste vilkår i en udlændingekontrakt er en klar bestemmelse om,  

 at domme, der lyder på mere end 30 dages ubetinget fængsel, er en  

 misligholdelse af kontrakten og dermed ophør af retten til at opholde sig i  

 Danmark.
Efter afsoning skal den dømte udvises for bestandigt.
Dette kræver  

 en markant stramning af de nugældene udvisningsbestemmelser i  

 udlændingeloven.
I særlige tilfælde, f.eks. hvor den dømte ud fra en  

 veldokumenteret formodning risikerer dødsstraf eller tortur i det land,  

 vedkommende er udvist til, er forslagsstillerne indstillet på at diskutere en  

 mulighed for dispensation.
ad 7 I enkelte områder af Danmark udgør de fremmede op til 10-15 pct. af  

 befolkningen, og i skolerne i disse områder kan der være op til 25-30 pct.  

 fremmede elever.
Det giver en særdeles voldsom belastning i disse områder.
Af  

 den grund har man gennem flere år søgt at fordele flygtningene mere ligeligt  

 i landet.
Fordeling har ydermere den fordel, at virksomhederne i de enkelte  

 områder lettere kan skaffe arbejde til de pågældende.
Samtidig vil de lokale  

 myndigheder have lettere ved at håndtere situationen, når udlændingene  

 ankommer i en kontrolleret mængde.
Intentionen med en sådan bestemmelse i udlændingekontrakten er først og  

 fremmest at dæmme op for den koncentration af flygtninge og indvandrere, som  

 findes i de større byer i dag.
Ganske vist spredes de nye flygtninge over  

 hele landet i den 18 måneder lange integrationsperiode, men herefter kan de  

 flytte frit rundt i landet, og en stor del vælger som nævnt at flytte til de  

 store byer.
Ofte rykker en flygtningefamilie i strid med reglerne ind i en lejlighed  

 hos landsmænd.
Når udlejerne via folkeregistret bliver opmærksomme på det,  

 har de pågældende ganske vist pligt til at flytte ud, men det er nu pludselig  

 blevet den pågældende kommunes problem at finde en anden bolig til  

 flygtningene.
Forslagsstillerne går ikke ind for en stavnsbinding med dette element i  

 forslaget, idet der selvfølgelig skal være en mulighed åben for efter  

 ansøgning at flytte til en anden kommune, når det f.eks. sker i forbindelse  

 med jobskifte m.m.
Det afgørende er imidlertid at sætte ind over for de  

 åbenlyst urimelige konsekvenser af den nuværende ret for udlændinge til frit  

 at kunne vælge bopælskommune.
En problemstilling, der er beslægtet med dette vilkår, er selve  

 anvisningen af flygtninge til de enkelte kommuner.
Her finder  

 forslagsstillerne, at det er vigtigt at respektere den indsats, en kommune  

 allerede måtte have ydet, og dermed undlade at henvise flere flygtninge til  

 en kommune, blot fordi den har gjort det godt med den andel, den allerede har  

 fået tildelt.
Der findes i dag eksempler på små kommuner, som har gjort en  

 kæmpeindsats for at integrere flygtninge, og som belønning herfor får de blot  

 anvist endnu flere.
Dette kan i høj grad svække den opbakning, der hidtil har  

 været omkring integrationsindsatsen i kommunen, og dermed ødelægge resultatet  

 af indsatsen.
ad 8 Forslagsstillerne ønsker udlændingelovgivningen ændret således, at dette  

 forhold kan indgå i en udlændingekontrakt.
Formålet er at understrege over  

 for udlændinge, hvis ophold i Danmark skyldes forfølgelse i hjemlandet, at  

 enhver rejse tilbage til det land, som den danske stat har anerkendt, at de  

 er udsat for forfølgelse i, vil blive anset som en opsigelse af  

 udlændingekontrakten.
Deres hjemrejse har med andre ord skabt en formodning  

 for, at de pågældende personer vil kunne vende tilbage til det land, de er  

 flygtet fra, uden at blive udsat for forfølgelse.
For de udlændinge, som har et dansk konventions- eller fremmedpas, vil det  

 endvidere være en betingelse, at de indberetter alle rejser, som de foretager  

 ud af landet, til de danske udlændingemyndigheder.
Denne indberetning skal  

 for det første forebygge, at modtagere af dagpenge eller sociale ydelser  

 forsømmer deres pligt til at stå til rådighed for arbejdsmarkedet eller gå på  

 danskkursus.
For det andet skal denne indberetning forebygge, at børn tages  

 ud af skolen i lange perioder og opholder sig i udlandet med det resultat, at  

 deres danskkundskaber svækkes yderligere.
En forudsætning for, at denne bestemmelse vil kunne indgå i en  

 udlændingekontrakt, er, at den fortrydelsesret, som udlændingeloven i dag  

 hjemler til genbosatte udlændinge, fjernes.
Det må kunne kræves, at  

 udlændinge, der udtrykker ønske om at vende tilbage til deres tidligere  

 hjemland, og som modtager offentlig hjælp hertil, nøje undersøger og  

 overvejer de politiske forhold i hjemlandet, inden de beslutter sig for at  

 vende tilbage.
Medierne og Udenrigsministeriet kan i dag give en særdeles  

 rammende beskrivelse af de politiske forhold i et givet land, og udlændinge,  

 der opholder sig i Danmark, kan derfor på denne måde orientere sig fuldt ud  

 tilstrækkeligt om disse forhold, før de evt. træffer beslutning om at rejse  

 tilbage.
ad 9 Mange af de udlændinge, der i dag får opholdstilladelse i Danmark, kommer  

 fra højrisikoområder som for eksempel Afrika.
En udlændingekontrakt skal derfor indeholde et obligatorisk krav om, at  

 udlændingen testes for hiv.
Hiv-smittede og aids-ramte skal så vidt muligt  

 nægtes ret til ophold i landet af hensyn til folkesundheden.
Er de allerede i  

 landet, skal der etableres lovhjemmel til iværksættelse af forskellige  

 tvangsforanstaltninger tilsvarende dem, der gælder i lande som f.eks.  

 Storbritannien, Sverige, Irland, Grækenland og Italien.
En sådan bestemmelse falder i tråd med forslagsstillernes generelle  

 aids-politik, som vender sig kraftigt mod det frivillighedsprincip, der  

 hidtil har været herskende på området.
Derfor er det en forudsætning, at  

 aids-politikken i Danmark ændres, og med henblik herpå vil forslagsstillerne  

 senere i denne folketingssamling fremsætte et selvstændigt beslutningsforslag  

 herom.
Skriftlig fremsættelse Tom Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udlændingekontrakter.
(Beslutningsforslag nr.
B 79).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
