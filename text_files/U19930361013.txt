 Virksomhed frifundet for brud på overenskomstbestemmelse om omfanget  

 af overarbejde.
I følge overenskomsten måtte en arbejder ikke udføre mere  

 afspadseringsfrit overarbejde end 12 timer i alt i 4 på hinanden følgende  

 uger.
Dog kunne virksomhedens ledelse og tillidsmanden i forening lokalt give  

 tilladelse til udførelse af overarbejde udover denne grænse.
På en  

 virksomhed, der var omfattet af overenskomsten, var et antal medarbejdere  

 blevet opsagt til senere fratræden på grund af forventning om lavere  

 ordreindgang.
Da det senere viste sig, at arbejdet med en enkelt større ordre  

 ikke gik så hurtigt som planlagt, aftalte virksomheden med  

 fællestillidsmanden, at 7 af de opsagte medarbejdere fik deres fratræden  

 udskudt i ca. en måned.
Samtidig accepterede fællestillidsmanden, at  

 overarbejde for nogle medarbejdere ud over den i overenskomsten fastsatte  

 grænse var nødvendigt, for at virksomheden i videst muligt omfang kunne leve  

 op til indgåede forpligtelser.
Han fastholdt, at det var ønskeligt, at alle  

 opsigelserne blev udskudt, men da virksomheden afviste dette, aftaltes det,  

 at virksomheden skulle varsle de berørte medarbejdere til overarbejde, og at  

 tillidsmanden skulle anbefale dets gennemførelse.
Virksomheden indklagedes for Arbejdsretten med påstand om, at den ved  

 at iværksætte overarbejdet havde brudt overenskomsten, idet det blev gjort  

 gældende, at virksomheden ikke med rette kunne lægge til grund, at  

 fællestillidsmanden gav tilladelse til overarbejdet, med mindre alle  

 afskedigelserne blev udskudt.
Virksomheden blev frifundet, idet det, som det  

 underskrevne mødereferat var formuleret, måtte lægges til grund, at  

 fællestillidsmanden uden at opstille særlige betingelser havde godkendt det  

 omstridte overarbejde som nødvendigt, lige som det ikke kunne afvises, at det  

 ville være umuligt for virksomheden at tilrettelægge arbejdet således, at man  

 i stedet for overarbejdet eller en betydelig del heraf udskød fratrædelsen  

 for de 5 medarbejdere, der ikke havde fået deres afskedigelser udskudt.
 Under sagen er der rejst spørgsmål, om et overarbejde i ugerne 47-50 -  

 d.v.s. fra den 9. november til den 13. december 1992 - på virksomheden Epoke  

 Production A/S fulgte reglerne i § 12 i overenskomsten mellem Industriens  

 Arbejdsgivere og Centralorganisationen af Metalarbejdere i Danmark, der har  

 dette indhold:
»§ 12 Overarbejde Stk. 1 Organisationerne er enige om, at overarbejde så vidt muligt bør undgås,  

 men at der kan forekomme forhold, der nødvendiggør overarbejde af hensyn til  

 virksomhedens drift eller rettidig færdiggørelse af indgåede ordrer,  

 forpligtelser etc.
Stk. 2 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold.
 Den enkelte arbejder må - udover 37 præsterede arbejdstimer pr. uge - ikke  

 udføre mere afspadseringsfrit overarbejde end 12 timer i alt i fire på  

 hinanden følgende uger.
 Den enkelte arbejder kan ikke systematisk nægte at påtage sig overarbejde.
 Tillidsmanden holdes orienteret om overarbejdets omfang.
Stk. 3 Når tvingende grunde foranlediger det, kan virksomhedens ledelse og  

 tillidsmanden i forening lokalt give tilladelse til udførelse af overarbejde  

 ud over den i stk. 2 angivne grænse. .........« PARTERNES PÅSTANDE:
 Klagerne, Landsorganisationen i Danmark for Dansk Metalarbejderforbund og  

 Specialarbejderforbundet i Danmark, har nedlagt påstand om, at indklagede ved  

 at iværksætte det pågældende overarbejde har brudt gældende overenskomsts §  

 12, og at indklagede skal betale en efter Arbejdsrettens skøn fastsat bod til  

 Dansk Metalarbejderforbund og Specialarbejderforbundet i Danmark.
 De indklagede, Dansk Arbejdsgiverforening for Dansk Industri for Epoke  

 Production A/S, har påstået frifindelse.
 SAGSFREMSTILLING:
 Virksomheden Epoke Production A/S fremstiller materiel navnlig til  

 glatførebekæmpelse og har ca. 150 ansatte i produktionen.
 På grund af en forventning om lavere ordreindgang opsagde virksomheden den  

 23. oktober 1992 18 medarbejdere, hvoraf 12 skulle fratræde den 13. november  

 og 6 den 11. december 1992.
Ordrebeholdningen var da på ca. 18 mio.kr., hvoraf en ordre på  

 saltspredere til Italien udgjorde de 5 mio.kr.
Arbejdet med denne ordre gik  

 ikke så hurtigt som planlagt, og ledelsen ønskede, for at gøre forsinkelsen  

 så lille som mulig, at få medarbejderne til at arbejde over i nogle uger.
 Fællestillidsmand Kaj Sørensen blev derfor kontaktet, og på et møde den  

 13. november 1992 og i tiden forud herfor blev det aftalt, at 7 medarbejdere  

 fik udskudt deres fratræden fra den 13. november til den 11. december 1992.
På mødet den 13. november accepterede fællestillidsmanden, at overarbejde  

 for nogle medarbejdere på mere end 12 timer inden for 4 på hinanden følgende  

 uger var nødvendigt for, at virksomheden i videst muligt omfang kunne leve op  

 til indgåede forpligtelser.
Han fastholdt, at det var ønskeligt, at alle  

 opsigelser blev udskudt, idet det ellers hos medarbejderne kunne blive  

 vanskeligt at skabe forståelse for nødvendigheden af at arbejde over.  

 Virksomheden afviste dette og mente ikke, at udskydelse af  

 fratrædelsestidspunktet for de sidste 5 medarbejdere ville påvirke omfanget  

 af overarbejde.
Det aftaltes herefter, at virksomheden skulle varsle de  

 berørte medarbejdere til overarbejde, og at tillidsmanden skulle anbefale  

 dets gennemførelse.
 Fra den 13. november kl. 12.30 blev der på virksomheden etableret en  

 overenskomststridig kollektiv arbejdsnedlæggelse og overarbejdsvægring, og  

 ved et fællesmøde den 16. november blev overenskomststridigheden erkendt af  

 arbejdstagerne, der oplyste, at forholdene var udløst af, at virksomheden  

 ikke ville udsætte afskedigelser, og derved selv havde bragt sig i en  

 situation, hvor der opstod behov for overarbejde.
 Der blev herefter udført overarbejde med op til 19 timer ugentlig for den  

 enkelte medarbejder og i alt 557 timer af 61 medarbejdere i uge 47, 704 timer  

 af 87 medarbejdere i uge 48, 275 timer af 52 medarbejdere i uge 49 og 158  

 timer af 35 medarbejdere i uge 50. Overarbejdet blev til dels udført i  

 afdelinger, hvor de 5 medarbejdere, der fratrådte den 13. november, havde  

 arbejdet.
 Efter en lokal forhandling den 17. november skrev virksomheden den 19.  

 november til medarbejderne og forklarede baggrunden for overarbejdet og  

 appellerede til, at det blev gennemført.
 Der blev i sagen holdt fællesmøde den 24. november 1992 og forberedende  

 retsmøde i Arbejdsretten den 3. december 1992.
 FORKLARINGER:
 Kaj Sørensen har blandt andet forklaret, at han har arbejdet i  

 virksomheden i 27 år, har været tillidsmand i ca. 20 år og fællestillidsmand  

 i ca. 7 år.
 Det var hans og de øvrige medarbejderes opfattelse, at de 5, der fratrådte  

 den 13. november, godt kunne have lavet noget af det arbejde, der blev udført  

 som overarbejde, eller at der kunne være foretaget en midlertidig omplacering  

 af arbejderne, således at en del af overarbejdet kunne være undgået.
 Hvis han havde været klar over, at der for nogle medarbejdere blev tale om  

 40-50 timers overarbejde, ville han ikke som tillidsmand have godkendt  

 overarbejdet.
 Han mener, at han tydeligt protesterede mod overarbejdet, man han har dog  

 underskrevet mødereferaterne, hvor der kun er brugt udtrykket, at han fandt  

 det ønskeligt, at afskedigelserne i stedet blev udskudt.
 Arbejdstagernes protest mod omfanget af overarbejdet fremgår også af  

 referatet fra fællesmødet den 24. november, hvor der henvises til  

 overenskomstens § 12, stk. 1.
 Preben Jørgensen har blandt andet forklaret, at han har været direktør på  

 virksomheden siden februar 1989.
Det var nogle ændringer, som de italienske købere af saltspredere kom med  

 i august-september, som medførte en kritisk situation, da maskinerne  

 naturligvis skulle leveres før vintersæsonen.
Dette blev lysende klart i  

 november.
 Da virksomheden i begyndelse af uge 46 orienterede tillidsmændene om  

 omfanget af det ønskede overarbejde, mødte man som sædvanlig forståelse,  

 selvom tillidsmændene foretrak, at samtlige afskedigelser blev udskudt.
 Det havde også været det billigste for virksomheden at få arbejdet udført  

 i normal arbejdstid, men ledelsen mente, at det var umuligt at bruge uerfarne  

 folk til arbejdet, og maskinkapaciteten satte grænser for, hvor mange der  

 kunne være beskæftiget på samme opgave.
 Man vurderede for hver enkelt af de 5 først afskedigede, om de - eventuelt  

 ved rokeringer - kunne erstatte overarbejdet, men det var ikke muligt.  

 Behovet for overarbejde blev forøget ved arbejdsnedlæggelserne.
 PARTERNES ARGUMENTER:
Klagerne har til støtte for påstandene gjort gældende, at overarbejdet i  

 de uger, sagen drejer sig om, har haft et betydeligt omfang.
Efter hele  

 sagsforløbet må det have stået virksomheden klart, at medarbejderne ikke  

 ville acceptere dette samtidig med afskedigelserne, og at virksomheden derfor  

 ikke med rette kunne lægge til grund, at fællestillidsmanden gav tilladelse  

 til overarbejdet, medmindre alle afskedigelserne blev udskudt.
Det er i  

 øvrigt ikke sandsynliggjort, at de 5 medarbejdere, der fratrådte den 13.  

 november, ikke direkte eller indirekte kunne have udført en del af det  

 arbejde, der faktisk blev lavet som overarbejde.
De indklagede har heroverfor anført, at der var tvingende grunde til, at  

 virksomheden måtte forlange overarbejde.
Det må efter Preben Jørgensens  

 forklaring lægges til grund, at arbejdet ikke kunne tilrettelægges således,  

 at man kunne undgå nogen nævneværdig del af overarbejdet, ved at udskyde  

 fratrædelsestidspunktet for de 5 først fratrådte medarbejdere.
 Fællestillidsmanden havde uden forbehold og betingelser godkendt  

 overarbejdet, og overenskomstens betingelser for at gennemføre det har derfor  

 været opfyldt.
 ARBEJDSRETTENS BEGRUNDELSE OG KONKLUSION:
 Som det underskrevne mødereferat fra den 13. november 1992 er formuleret,  

 må det lægges til grund, at fællestillidsmanden uden at opstille særlige  

 betingelser har godkendt det omstridte overarbejde som nødvendigt, jfr.  

 overenskomstens § 12, stk. 3. Efter de forklaringer, der er afgivet, kan det  

 ikke afvises, at det ville være umuligt for virksomheden at tilrettelægge  

 arbejdet således, at man i stedet for overarbejdet eller en betydelig del  

 heraf udskød fratrædelsen for de 5 medarbejdere, der holdt op den 13.  

 november 1992.
 Herefter er det ikke godtgjort, at overenskomstens betingelser for at  

 gennemføre overarbejdet ikke var opfyldt, og de indklagede frifindes derfor.
 T h i k e n d e s f o r r e t :
 Indklagede, Dansk Arbejdsgiverforening for Dansk Industri for Epoke  

 Production A/S, frifindes.
 I sagsomkostninger skal Landsorganisationen i Danmark for Dansk  

 Metalarbejderforbund og Specialarbejderforbundet i Danmark betale 2.000 kr.  

 til Arbejdsretten.
 (* 1) Henvisninger: Per Jacobsen s.566 ff, Rise, 6.udg. s.305 f,  

 Hasselbalch Tillidsmandsret 1988 s.167 f., K.7681 (A 1987, s.117).
