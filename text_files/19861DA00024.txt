Nr BTB 24 Betænkning over Forslag til folketingsbeslutning om genopretning af  

 Nationalmuseet   

 Nr B 24 1986-87, 1. samling Afgivet af kulturudvalget Afgivet: 19870429 Udvalget har behandlet forslaget til folketingsbeslutning i nogle møder og har herunder stillet spørgsmål til ministeren for kulturelle anliggender, som denne har besvaret skriftligt.
Udvalget har endvidere modtaget en skriftlig henvendelse fra Foreningen Frihedsmuseets Venner vedrørende Frøslevlejrens museum.
Nogle af udvalgets spørgsmål til ministeren for kulturelle anliggender og dennes svar herpå er optrykt som bilag til betænkningen.
Herefter indstiller et mindretal (Socialdemokratiets og Socialistisk Folkepartis medlemmer af udvalget) beslutningsforslaget til vedtagelse uændret med følgende bemærkninger:
Selv om det er blevet ordnet således, at Nationalmuseet har fået kompensation for de stigninger, der er sket i ejendomsskatterne, og selv om nogle af museets opgaver er blevet overført til amts- og primærkommuner, mener mindretallet fortsat, at det er nødvendigt, at museet får bevillinger til at klare den daglige drift med tilstrækkeligt og kvalificeret personale og med de aktiviteter og udstillinger, der har tiltrukket et stort publikum af børn og voksne i de senere år, herunder ikke mindst udstillingerne i Brede, som efter det oplyste over for kulturudvalget for fremtiden kun vil kunne fortsætte med sponsorbidrag.
Dertil kommer, at museet uden rimelige bevillinger næppe vil være i stand til at løse de opgaver, som det er tillagt i museumsloven som »overbygning« på landets kulturhistoriske museer.
Et hul i bevillingerne af den størrelse, som er opstået i 1987, sætter sig spor i arbejdet i lang tid fremover og kan ikke accepteres.
Mindretallet finder endvidere, at det af hensyn til den kommende udbygning af museet (fremtidsprojektet) er afgørende, at der ikke sker nedskæringer, som vil hæmme den daglige drift eller museets muligheder for på kvalificeret måde at løse de mange opgaver, der er forbundet med fremtidsprojektets virkeliggørelse.
Et andet mindretal (Det Konservative Folkepartis, Venstres og Kristeligt Folkepartis medlemmer af udvalget) indstiller beslutningsforslaget til forkastelse ved 2. (sidste) behandling.
Et tredje mindretal (Det Radikale Venstres medlem af udvalget) kan ikke støtte forslaget i den foreliggende form, men ønsker at tilføje, at det for fremtiden må forhindres, at Nationalmuseet og andre statsinstitutioner udsættes for sparekrav, fordi de kulturbudgetter, som godkendes af kommunerne, og hvor statens bidrag ifølge lovbestemmelser udgør 50 pct. af de godkendte budgetter, foreligger for sent.
Det må kunne aftales, at besked om disse budgetter fremsendes af kommunerne senest 15. oktober.
Et fjerde mindretal (Fremskridtspartiets medlem af udvalget) indstiller beslutningsforslaget til forkastelse ved 2. (sidste) behandling med følgende begrundelse:
I beslutningsforslaget står der: »Genopretning af  

 Nationalmuseet«.
Er Nationalmuseet da jævnet med jorden? Det er jo ikke tilfældet, og det er jo heller ikke rigtigt, at hvis Nationalmuseet mangler penge, så er der ikke andre muligheder end statstilskud.
Man kunne jo f.eks. begynde med at opkræve et beløb, der svarede til en biografbillet, for at komme ind og se tingene i Nationalmuseet.
Men alt skal jo betales over skattebilletten, og det er ikke mindretallets holdning.
Annelise Gotfredsen (KF) Connie Hedegaard (KF) Flemming Jensen (KF) Per Stig Møller (KF) Helge Sander (V) Hanne Severinsen (V) nfmd.
Poulsgaard (FP) Inger Stilling Pedersen (KrF) Poul Nielson (S) Søren Hansen (S) Jytte Hilden (S) Qvist Jørgensen (S) Jimmy Stahr (S) Tastesen (S) Birthe Hansen (SF) Ingerlise Koefoed (SF) fmd.
Bernhard Baunsgaard (RV) Partierne CD og VS havde ikke medlemmer i udvalget.
Bilag Nogle af udvalgets spørgsmål til ministeren for kulturelle anliggender og dennes svar herpå Spørgsmål:
»Hvilke af Nationalmuseets nuværende formidlingsopgaver vil ikke kunne videreføres efter den 1. januar 1987?» Svar:
Nationalmuseet har tidligere oplyst, at man i 1987 og de nærmest følgende år må foretage de nedennævnte, midlertidige indskrænkninger på formidlingsområdet, men vedtagelsen af lov nr.
330 af 4. juni 1986 om til- og ombygning m.v. af Nationalmuseet betyder, at en forstærket indsats på formidlingsområdet herefter kan forventes.
I overgangsperioden vil de årlige Brede-udstillinger kun kunne gennemføres, såfremt der tilvejebringes betydelige tilskud udefra, blandt andet på grund af den reducerede bemanding af museets formidlingssektion.
Særudstillingsvirksomheden i Prinsens Palais vil i denne periode så godt som ophøre, idet der dog i forvejen var planlagt en væsentlig reduceret aktivitet på grund af arbejdet med gennemførelsen af Nationalmuseets udbygning.
Formidlingstilbud i øvrigt - omvisninger, museumsundervisning, foredrag, børne- og familiearrangementer året igennem samt aktiviteter i sommer- og efterårsferie - vil blive videreført i begrænset omfang.
 Spørgsmål:
»I fortsættelse af ministerens svar på udvalgets spørgsmål nr. 1 bedes det oplyst:
Hvorfor er museet ikke i stand til at fastslå størrelsen af en fremtidig naturlig afgang? Det bedes desuden oplyst, hvor mange personer af de 27,5, der er afgået i 1986 på grund af naturlig afgang, der som begrundelse har haft henholdsvis aldersbestemt afgang, ansøgt afsked, ansøgt arbejdstidsnedsættelse og ansøgt orlov uden løn.
Hvor mange personer i 1983, 1984 og 1985 er afgået på grund af naturlig afgang? Hvor mange personer er blevet ansat i stillinger, der er blevet ledige ved naturlig afgang? Hvor mange ubesatte stillinger findes der på museet? Hvor mange stillinger er inden for årene 1983, 1984, 1985 og 1986 blevet nedlagt på museet?» Svar:
 Nationalmuseet har besvaret de stillede spørgsmål således:
»Som det fremgår af spørgsmålet består den naturlige afgang af følgende elementer: Aldersbestemt afgang, dvs. når den ansatte har nået en alder, hvor ansættelsesforholdet ifølge tjenstemandsloven og funktionærloven skal ophøre, ansøgt afsked bortset fra den aldersbestemte, ansøgt arbejdstidsnedsættelse og ansøgt orlov.
 Herudover må også dødsfald henføres til naturlig afgang.
Alene den aldersbestemte afgang kan med nogenlunde sikkerhed forudsiges.
Forbeholdet skyldes, at ansatte, som »falder for aldersgrænsen« i et givet år, kan vælge at søge deres afsked på et tidligere tidspunkt, f.eks. i forbindelse med førtidspensionering.
Den aldersbestemte afgang fra Nationalmuseet vil med dette forbehold i de kommende år være følgende:
1987 1988 1989 1990 1991 1992 1 6 7 5 9 3 Dog er der i 1987 to personer, der har søgt om afsked allerede i 1987, som ellers ville afgå aldersbestemt i henholdsvis 1988 og 1991.
De 27,5 personer (eller årsværk), som i 1986 efter direktionens beslutning om reduktion af medarbejderstaben er afgået ved naturlig afgang, og hvis stillinger ikke er blevet genbesat, fordeler sig således:
Aldersbestemt afgang: 1 Ansøgt afsked: 23 Ansøgt arbejdstidsnedsættelse: 0,5 Ansøgt orlov uden løn: 2 Afgået ved dødsfald: 1 I alt: 27,5 Spørgsmålet om den naturlige afgang i årene 1983, 1984 og 1985 samt spørgsmålet om, hvor mange personer der er blevet ansat i de herved ledigblevne stillinger, lader sig ikke umiddelbart besvare på grundlag af eksisterende systematiserede oplysninger i museets personaleadministration, idet der ikke før i 1986 har været anledning til at lave en samlet opgørelse heraf.
Ved museet foretages der årligt ca. 50 ansættelser af mere permanent karakter.
Den naturlige afgang har i årene indtil 1987 svaret til dette tal.
I forbindelse med gennemførelse af besparelser for 1986 blev det besluttet at »indefryse« en del af de stillinger, som blev  

 ledige ved naturlig afgang.
Der er herved i 1986 nedlagt 15 stillinger opgjort som årsværk.
Nationalmuseet havde i 1986 en »årsværksreserve« (svarende til ubesatte fuldtidsstillinger) på 18,9.' Som det fremgår, har museet ikke besvaret de detaljerede spørgsmål vedrørende årene 1983, 1984 og 1985, idet man først fra 1986 har foretaget de dertil fornødne samlede opgørelser.
 Spørgsmål:
»Ad ministerens svar på spm. 7, jf. bilag 5 I svaret er anført, at Frilandsmuseet indtil videre agter at indstille visse indsamlings- og rekonstruktionsopgaver.
Udvalget ønsker en uddybning af udtrykket »indtil videre«.' Svar:
Nationalmuseet har oplyst, at indstillingen af de indsamlings- og rekonstruktionsopgaver, der er nævnt i mit svar på spørgsmål 7, er sket på baggrund af de reduktioner, der er sket i Frilandsmuseets medarbejderstab og driftsbevillinger.
De pågældende opgaver vil først kunne genoptages, når der inden for Nationalmuseets samlede bevillingsramme kan afsættes de fornødne ressourcer hertil.
