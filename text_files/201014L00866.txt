Bilag 1 Bilag 2 Betænkning afgivet af Kulturudvalget den 11. maj 2011 Betænkning over Forslag til lov om ændring af lov om videregående kunstneriske uddannelsesinstitutioner under Kulturministeriet (Ændring af styrelse af visse uddannelsesinstitutioner samt fusion af Det Kongelige Danske Kunstakademis Arkitektskole, Danmarks Designskole og Det Kongelige Danske Kunstakademis Konservatorskole m.v.) [af kulturministeren (Per Stig Møller)] 1. Ændringsforslag Der er stillet 8 ændringsforslag til lovforslaget.
Enhedslistens medlem af udvalget har stillet ændringsforslag nr. 1-4, 6 og 8. Kulturministeren har stillet ændringsforslag nr. 5 og 7.
2. Udvalgsarbejdet Lovforslaget blev fremsat den 23. februar 2011 og var til 1. behandling den 31. marts 2011. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring ad to omgange, og kulturministeren sendte den 11. og 17. januar 2011 disse udkast til udvalget, jf.
KUU alm. del  bilag 61 og 68. Den 17. februar 2011 sendte kulturministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra de studerende ved Det Kongelige Danske Kunstakademis Arkitektskole.
 Kulturministeren har over for udvalget kommenteret den skriftlige henvendelse til udvalget.
Deputationer Endvidere har Danske Studerendes Fællesråd og Kunstakademiets Billedkunstskoler mundtligt over for udvalget redegjort for deres holdning til lovforslaget.
Spørgsmål Udvalget har stillet 14 spørgsmål til kulturministeren til skriftlig besvarelse, som denne har besvaret.
Et af udvalgets spørgsmål til kulturministeren og dennes svar herpå er optrykt som bilag 2 til betænkningen.
3. Tilkendegivelse fra udvalget Udvalget ønsker  på baggrund af bemærkningerne til lovforslaget og ministerens svar på spørgsmål 14  at præcisere, at ændringsforslag nr. 5, der nyaffatter § 11 b, medfører, at bestyrelsernes eksterne flertal udgøres af et antal medlemmer udpeget af ministeren og 1 medlem udpeget af Statens Kunstråd.
Antallet af ministerudpegede medlemmer svarer til antallet af medlemmer udpeget af og blandt medarbejdere og studerende.
4. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med de af kulturministeren stillede ændringsforslag.
Et mindretal i udvalget (EL) indstiller lovforslaget til vedtagelse med det af kulturministeren stillede ændringsforslag nr. 7 og de af mindretallet stillede ændringsforslag.
Hvis mindretallets ændringsforslag ikke vedtages ved 2. behandling, vil mindretallet stemme imod lovforslaget ved. 3. behandling.
Mindretallet vil kunne stemme for kulturministerens ændringsforslag nr. 5, såfremt ændringsforslag nr. 6 ikke vedtages.
 Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af et mindretal (EL):
 1) I det under nr. 6 foreslåede § 11 a, stk. 1, indsættes efter »Billedkunstskoler«: »Det Kongelige Danske Kunstakademis Skoler for Arkitektur, Design og Konservering, Arkitektskolen Aarhus,«.
[Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus ledes af én rektor] 2) I det under nr. 6 foreslåede § 11 a, stk. 3, indsættes efter »rektor«: »bortset fra rektor på Det Kongelige Danske Kunstakademis Skoler for Arkitektur, Design og Konservering, Arkitektskolen Aarhus og Det Kongelige Danske Kunstakademis Billedkunstskoler.« [Kulturministeren ansætter og afskediger ikke rektor på Det Kongelige Danske Kunstakademis Skoler for Arkitektur, Design og Konservering, Arkitektskolen Aarhus og Det Kongelige Kunstakademis Billedkunstskoler] 3) I den under nr. 6 foreslåede § 11 a indsættes efter stk. 3 som nyt stykke:
»Stk. 4. På Det Kongelige Danske Kunstakademis Skoler for Arkitektur, Design og Konservering, Arkitektskolen Aarhus og Det Kongelige Kunstakademis Billedkunstskoler vælges eller ansættes rektor af skolerådet.« Stk. 4 bliver herefter stk. 5.
[Rektor på Det Kongelige Danske Kunstakademis Skoler for Arkitektur, Design og Konservering, Arkitektskolen Aarhus og Det Kongelige Kunstakademis Billedkunstskoler ansættes eller vælges af skolerådet] 4) I den under nr. 6 foreslåede § 11 a indsættes efter stk. 4, som bliver stk. 5, som stk. 6:
»Stk. 6. Skolerådet på Det Kongelige Danske Kunstakademis Billedkunstskoler er institutionens øverste kollegiale organ.
Skolerådet skal 1) godkende rektors forslag til budget, organisation og struktur, studieordning og forskningsplaner, 2) fastsætte retningslinjer for institutionens langsigtede virksomhed og udvikling og 3) fastsætte regler for valg af rektor, skoleråd og studienævn.« [Skolerådets kompetencer på Det Kongelige Danske Kunstakademis Billedkunstskoler] Af kulturministeren, tiltrådt af et flertal (udvalget med undtagelse af EL):
 5) Den under nr. 6 foreslåede § 11 b affattes således:
»§ 11 b.
Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus er statsinstitutioner, hvis overordnede ledelse varetages af en bestyrelse med et ulige antal medlemmer beskikket af kulturministeren.
Kulturministeren fastsætter antallet af medlemmer i bestyrelsen.
Stk. 2. Bestyrelsens sammensætning skal afspejle institutionens samlede opgaver.
Bestyrelsen skal samlet have indsigt i uddannelse, forskning, kunstnerisk udviklingsvirksomhed, videnformidling, ledelse, organisation og økonomi samt de ansættelsesområder og erhverv, som institutionen uddanner til.
Stk. 3. Kulturministeren udpeger et antal eksterne bestyrelsesmedlemmer, heriblandt formanden og næstformanden.
De af kulturministeren udpegede eksterne medlemmer skal tilsammen have erfaring med ledelse, organisation og økonomi og udgør sammen med det af Statens Kunstråd udpegede medlem, jf. stk. 4, et flertal af bestyrelsesmedlemmerne.
 Stk. 4. Statens Kunstråd udpeger et eksternt bestyrelsesmedlem med særlige kunstfaglige kvalifikationer inden for et eller flere af institutionens hovedfagområder.
 Stk. 5. Et mindretal af bestyrelsesmedlemmerne udpeges af og blandt medarbejdere og studerende.
Stk. 6. Eksterne bestyrelsesmedlemmer og medarbejderrepræsentanter beskikkes for en periode på 4 år, jf. stk. 1, mens studenterrepræsentanter beskikkes for en periode på 2 år.
Udtræder et medlem i beskikkelsesperioden, beskikkes et nyt medlem for den resterende del af perioden.
Stk. 7. Kulturministeren kan beslutte, at bestyrelsen skal træde tilbage, hvis ministeren vurderer, at bestyrelsen ikke lever op til sit ansvar, jf. § 11 c, stk. 1. I så fald beskikkes en ny bestyrelse efter reglerne i stk. 2-6.« [Udpegning af bestyrelsesmedlemmer] Af et mindretal (EL):
 6) De under nr. 6 foreslåede §§ 11 b-11 e udgår.
[Konsekvensændring som følge af ændringsforslag nr. 1-4] Til § 2 Af kulturministeren, tiltrådt af udvalget:
 7) Datoen »den 1. juni 2011« ændres til: »dagen efter bekendtgørelsen i Lovtidende«.
[Ændring af lovens ikrafttrædelsesdato] Til § 3 Af et mindretal (EL):
 8) Paragraffen udgår.
[Konsekvensændring som følge af ændringsforslag nr. 1-4] Bemærkninger Til nr. 1-4, 6 og 8 Ændringsforslagene indebærer, at Arkitektskolen Aarhus, Det Kongelige Danske Kunstakademis Skoler for Arkitektur, Design og Konservering og Det Kongelige Danske Kunstakademis Billedkunstskoler ledes af en valgt rektor, og at skolerådets kompetencer på Det Kongelige Danske Kunstakademis Billedkunstskoler opretholdes.
Til nr. 5 Formålet med ændringsforslaget er at fastsætte, at Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus skal ledes af en bestyrelse beskikket af kulturministeren.
Kulturministeren fastsætter med hjemmel i § 11, stk. 1, nærmere regler i bekendtgørelse for styrelse af Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus.
Bestyrelsen skal bestå af et ulige antal personer.
Der kan være grund til, at bestyrelsen for den fusionerede institution Det Kongelige Danske Kunstakademis Skoler for Arkitektur, Design og Konservering umiddelbart får en bredere repræsentation af medarbejdere for derved at bidrage til en øget integration af den hidtidige arkitektskole, designskole og konservatorskole.
På den baggrund forventes det, at bestyrelsen på Det Kongelige Kunstakademis Skoler for Arkitektur, Design og Konservering ved etableringen kommer til at bestå af 13 medlemmer, mens bestyrelsen for Arkitektskolen Aarhus kommer til at bestå af 9 medlemmer.
Det foreslås, at bestyrelsen skal afspejle institutionens samlede opgaver.
Det betyder, at der i bestyrelsen skal være kompetencer til stede, der tilsammen dækker uddannelse, forskning, kunstnerisk udviklingsvirksomhed, ledelse, organisation, økonomi samt det arbejdsmarked og de erhverv, som institutionen uddanner til.
Det foreslås, at de udefrakommende medlemmer skal komme fra forskellige sektorer, f.eks. andre forskningsinstitutioner, kulturlivet, offentlige virksomheder og det private erhvervsliv.
Formålet hermed er at sikre, at bestyrelsen afspejler institutionens samlede profil og opgaver og bliver sammensat så bredt, at der ikke er en ensidig repræsentation af bestemte kompetencer, interesser eller erfaringer.
Eksterne medlemmer af bestyrelsen må ikke være indskrevet ved den pågældende institution eller være ansatte ved institutionen.
Ved bestyrelsens sammensætning skal forvaltningslovens bestemmelser om habilitet iagttages.
Det foreslås, at kulturministeren udpeger et antal eksterne medlemmer, heriblandt formanden og næstformanden, der sammen med et medlem udpeget af Statens Kunstråd udgør flertallet af bestyrelsesmedlemmer.
Ved etableringen udpeger ministeren 6 eksterne medlemmer til bestyrelsen for det Kongelige Danske Kunstakademis Skoler for Arkitektur, Design og Konservering og 4 eksterne medlemmer til bestyrelsen for Arkitektskolen Aarhus.
Det foreslås, at de eksterne medlemmer tilsammen skal have erfaring med ledelse, organisation og økonomi for at sikre, at alle væsentlige ledelseskompetencer er samlet i bestyrelsen.
Den foreslåede bestemmelse skal sikre den kunstfaglige repræsentation i bestyrelserne.
Dette sker, ved at Statens Kunstråd udpeger 1 medlem til bestyrelsen, der har særlige kunstfaglige kvalifikationer inden for arkitektur, design eller konservering.
Dette medlem udgør en del af det eksterne flertal i bestyrelsen.
Det foreslås, at medarbejdere og studerende repræsenteres i bestyrelsen.
Et mindretal af bestyrelsesmedlemmerne udpeges således af og blandt medarbejdere og studerende.
Ved bestyrelsernes etablering vil følgende sammensætning være gældende: For medarbejderne skal både det teknisk-administrative personale og det videnskabelige og kunstfaglige personale repræsenteres.
De studerende og de teknisk administrative medarbejdere udpeger henholdsvis 2 og 1 medlem til bestyrelsen.
På Arkitektskolen Aarhus udpeger de videnskabelige og kunstfaglige medarbejdere også 1 medlem til bestyrelsen, der herved får 4 interne medlemmer fra institutionen i bestyrelsen.
På Det Kongelige Danske Kunstakademis Skoler for Arkitektur, Design og Konservering udpeger de videnskabelige og kunstfaglige medarbejdere 3 medlemmer til bestyrelsen.
De 3 videnskabelige og kunstfaglige medarbejdere i bestyrelsen på Det Kongelige Danske Kunstakademis Skoler for Arkitektur, Design og Konservering skal repræsentere medarbejdere fra de 3 hovedfagområder: Arkitektur, design og konservering.
På Det Kongelige Danske Kunstakademis Skoler for Arkitektur, Design og Konservering er der herved 6 interne medlemmer i bestyrelsen.
De nærmere regler for bestyrelsessammensætningen fastlægges i en bekendtgørelse, jf. § 11, stk. 1. Ministeren kan  på baggrund af dialog med bestyrelserne og efter udløbet af første beskikkelsesperiode  vælge at justere sammensætningen og antallet af bestyrelsesmedlemmer i efterfølgende beskikkelsesperioder, idet det forudsættes, at der opretholdes et flertal af eksterne bestyrelsesmedlemmer.
 Det foreslås, at både de eksterne medlemmer af bestyrelsen og medarbejderrepræsentanterne i bestyrelsen beskikkes af kulturministeren for en periode på 4 år.
 Det foreslås desuden, at de studerendes repræsentant i bestyrelsen beskikkes for en periode på 2 år, fordi de studerende typisk ikke har mulighed for at deltage i bestyrelsen i 4 år, medmindre de udpeges på det første år af deres uddannelse.
 Udtræder et medlem i beskikkelsesperioden, beskikkes et nyt medlem for den resterende del af perioden.
Den foreslåede bestemmelse skal sikre, at kulturministeren kan vælge at afbeskikke bestyrelsen inden udløbet af beskikkelsesperioden og beskikke en ny bestyrelse.
Dette sker, hvis kulturministeren vurderer, at bestyrelsen ikke lever op til sit ansvar, som det er beskrevet i lovens § 11 c, stk. 1, f.eks. ved ikke at udvise økonomisk ansvarlighed.
Det foreslås, at den nye bestyrelse i så fald skal beskikkes efter reglerne i § 11 b, stk. 2-6.
Til nr. 7 Det foreslås, at lovforslaget træder i kraft dagen efter bekendtgørelsen i Lovtidende.
Troels Christensen (V) Ellen Trane Nørby (V) Flemming Damgaard Larsen (V) Preben Rudiengaard (V) nfmd.
Karin Nødgaard (DF) fmd.
Pia Kjærsgaard (DF) Rasmus Jarlov (KF) Per Ørum Jørgensen (KD) Simon Emil Ammitzbøll (LA) Mogens Jensen (S) Lise von Seelen (S) Leif Lahn Jensen (S) Yildiz Akdogan (S) Pernille Frahm (SF) Holger K.
Nielsen (SF) Johs.
Poulsen (RV) Per Clausen (EL) Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 148 Oversigt over spørgsmål og svar vedrørende L 148 Bilag 2 Et af udvalgets spørgsmål til kulturministeren og dennes svar herpå Spørgsmålet og svaret er optryk efter ønske fra S, SF og RV.
 Spørgsmål 14:
Hvordan vil ministeren sikre, at personer med baggrund i kunstnerisk faglighed får vægt i ledelserne på de kunstneriske uddannelser? Svar:
 Som bekendt berører lovforslaget to forskellige styreformer på de kunstneriske uddannelsesinstitutioner, hvorfor jeg vil opdele mit svar i to og svare for Det Kongelige Danske Kunstakademis Billedkunstskoler, dernæst for institutioner ledet af en bestyrelse.
På Det Kongelige Danske Kunstakademis Billedkunstskoler skal rektor ifølge lovforslagets § 11 a, stk. 3, fremover ansættes af kulturministeren.
På baggrund af den konstruktive dialog, der i forligskredsen har været om lovforslaget, vil jeg, for at sikre at kunstfagligheden får vægt i ledelsen af uddannelsen, fastlægge i institutionens styrelsesbekendtgørelse, at der skal nedsættes et ansættelsesudvalg ved ansættelsen af rektor, hvor 2 medlemmer udpeget af Billedkunstskolernes skoleråd deltager.
 På institutioner ledet af en bestyrelse, jf. lovforslagets § 11 b, stk. 1, gives den kunstneriske faglighed vægt i bestyrelserne, dels ved at hvert hovedfagområde (arkitektur, design og konservering) skal repræsenteres af en videnskabelig eller kunstfaglig medarbejder i bestyrelsen, dels ved bestemmelsen om, at der i bestyrelsen skal være kompetencer tilstede, der tilsammen dækker uddannelse, forskning, kunstnerisk udviklingsvirksomhed, ledelse, organisation, økonomi samt det arbejdsmarked og de erhverv, som institutionen uddanner til.
