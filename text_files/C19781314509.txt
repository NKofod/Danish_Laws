(Tilladelse til at tilvirke  

 modermælkserstatninger med større indhold af vegetabilsk fedt) CIRKULÆRE til samtlige autoriserede mælkekonservesvirksomheder.
 Efter bemyndigelse fra Landbrugsministeriet og i henhold til bestemmelsen  

 i § 7 i lov nr. 186 af 30. marts 1973 om tilvirkning og forhandling en gros  

 m.m. af mejeriprodukter samt uanset bestemmelsen i § 7 i bekendtgørelse nr.  

 119 af 19. marts 1971 om modermælkserstatninger meddeles herved, at  

 virksomhederne af statskontrollen kan få tilladelse til at tilvirke  

 modermælkserstatninger, hvori vegetabilsk fedt i større omfang end anført i  

 sidstnævnte bestemmelse erstatter mælkens naturlige fedtindhold.
Sådanne tilladelser vil bl.a. blive gjort betinget af, at tilvirkningen af produkterne foregår tidsmæssigt adskilt fra  

 tilvirkningen af »mælkekonserves«, og at sammenblanding med  

 »mælkekonserves« iøvrigt ikke finder sted, at opbevaring af mælkefremmed fedt, som skal anvendes til formålet,  

 opbevares i lokaler, der er adskilt fra råvarer til tilvirkningen af  

 »mælkekonserves«, samt at tilvirkning, mærkning og forhandling m.v. af produkterne sker i  

 overensstemmelse med tilsvarende retningslinier, som er fastsat i  

 bestemmelserne i fornævnte bekendtgørelse og bekendtgørelse nr. 617 af 15.  

 december 1977 om mælkekonserves med de modifikationer, der følger af  

 produktets karakter af ikke at være »mælkekonserves« i formel  

 forstand.
 I overensstemmelse med, hvad der er foreskrevet i § 11, stk. 1, i nævnte  

 bekendtgørelse om modermælkserstatninger gælder bl.a. bestemmelserne i  

 mælkekonservesbekendtgørelsens § 2, stk. 2, § 19 og § 23 ikke for produkter,  

 der vil blive omfattet af fornævnte tilladelser.
Opmærksomheden henledes på, at produkterne formelt set også er at betragte  

 som ermol, jfr. bekendtgørelse nr. 169 af 2. juni 1931 om tilvirkning og  

 forhandling af ermol (fedtemulsioner) m.m., og som sådan skal de opfylde  

 bestemmelserne i denne bekendtgørelse.
Dog vil der for produkter, som er  

 emballeret i detailpakninger, kunne opnås dispensation fra visse bestemmelser  

 i denne bekendtgørelse, specielt vedrørende påkrævet indhold af sesamolie og  

 varernes mærkning med ermolangivelsen.
