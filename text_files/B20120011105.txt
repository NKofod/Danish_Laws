Bekendtgørelse om ændring af bekendtgørelse om recepter § 1 I bekendtgørelse nr. 1390 af 15. december 2011 om recepter foretages følgende ændringer:
 1. § 10 affattes således:
»§ 10. En recept er gyldig i 2 år efter udstedelsen.
En recept udstedt af en læge i regionernes vagtlægesystem er dog kun gyldig i 7 dage efter udstedelsen.
Stk. 2. Receptudstederen kan ved påtegning på en recept angive, at dens gyldighed skal ophøre på et tidligere tidspunkt.« 2. § 25 affattes således:
 »§ 25. Recepter udstedt af læger, tandlæger eller dyrlæger, der er autoriseret i et EU-land, Norge eller Island, og som uden at have fået autorisation i Danmark under et midlertidigt ophold her i landet udøver læge-, tandlæge- eller dyrlægevirksomhed, er omfattet af bestemmelserne i denne bekendtgørelse.
Stk. 2. Recepter udstedt af læger eller tandlæger, der er autoriseret i et EU-land, Norge eller Island, er omfattet af bestemmelserne i denne bekendtgørelse.
Derudover gælder følgende bestemmelser:
 1) Recepter på de i § 4 nævnte lægemidler må ikke ekspederes.
2) Recepterne må ikke være indtelefoneret.« § 2 Bekendtgørelsen træder i kraft den 10. februar 2012.
