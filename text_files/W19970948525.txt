Ankestyrelsens principafgørelse P-31-97 om bedømmelsesgrundlag - alder - pension - hidtidig beskæftigelse - hidtidig uddannelse Resume:
 En 63-årig gift kvinde, som på grund af hyppige  besvimelsesanfald ikke kunne bestride sit hidtidige deltidsarbejde som turistguide var berettiget til almindelig førtidspension på rent helbredsmæssigt grundlag.
 Ankestyrelsen lagde vægt på, at der under hensyn til lidelsen og til ansøgerens alder ikke var mulighed for beskæftigelse i andet arbejde, herunder kontorarbejde , som hun ikke havde været beskæftiget med siden 1958.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 14 og § 15 Sagsfremstilling:
En nu 63-årig gift kvinde søgte om førtidspension.
Hun led af hyppige og langvarige besvimelsesanfald, ledsaget af kvalme, opkastninger og træthed.
Dertil kom dobbeltsidig tinnitus og slidgigt.
Ansøger var kontoruddannet og havde arbejdet som sådan indtil 1958. Fra 1977 til1994 havde hun arbejdet som freelance, autoriseret engelsk turist guide, mest i sommerperioden.
 Revaliderings- og pensionsnævnet tiltrådte kommunens afgørelse om afslag på førtidspension efter § 14, stk. 3, nr. 1, 2 og 3. Nævnet begrundede afgørelsen med, at der ikke var helbredsmæssigt grundlag for tilkendelse af pension, og at ansøgers forhold i øvrigt ikke begrundede tilkendelse af pension.
Nævnet vurderede ansøgers erhvervsevnenedsættelse i forhold til deltidsarbejde i mindre omfang samt i forhold til det huslige arbejde i eget hjem.
Nævnet lagde desuden vægt på, at ansøgers og ægtefælles samlede indtægter var af en sådan størrelse, at ansøger var afskåret fra at få tilkendt pension med særlig vægt på sociale omstændigheder.
 Sagen blev behandlet i principielt møde til afklaring af spørgsmålet om, hvorvidt ansøger med rimelighed kunne forventes at genoptage sit tidligere erhverv som kontorassistent.
 Afgørelse:
 Ankestyrelsen fandt, at ansøger var berettiget til at få almindelig førtidspension efter § 14, stk. 3, nr. 1.
 Ankestyrelsen lagde vægt på, at ansøger var forhindret i at bestride sit tidligere arbejde som turist-guide, og der under hensyn tilansøgers lidelser og alder ikke fandtes at være mulighed for be skæftigelse i andet arbejde herunder kontorarbejde, som ansøger ikke havde været beskæftiget ved siden 1958.
 Ankestyrelsen bedømte ansøgers erhvervsevne i forhold til supplerende erhverv, idet man lagde vægt på de skattemæssige oplysninger om ansøgers arbejdsindtægter på årsbasis i de respektive år, og det forhold at ansøger i en del af året havde været beskæftiget på fuld tid, kunne ikke begrunde, at erhvervsevnen skulle bedømmes i forhold til fuldt erhverv.
