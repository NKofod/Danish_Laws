 En aftale om en forsøgsordning om arbejdets tilrettelæggelse fortolket  

 således, at arbejdsgiveren ikke var forpligtet til at lade en ordningen  

 ophøre på den aftalte udløbsdato, da den rapport, der skulle udarbejdes over  

 forsøget, endnu ikke var udarbejdet.
På en arbejdsplads blev der under organisationernes medvirken indgået  

 aftale om at gennemføre et forsøg om arbejdsprocessen, der fraveg de gældende  

 aftaler, som på et enkelt område var blevet fastlagt nærmere ved en faglig  

 voldgiftskendelse, der havde givet arbejdersiden medhold.
I følge af-017n  

 udløb forsøgsordningen med udgangen af 1990. I følge et oplæg til aftalen,  

 som forbundet havde tiltrådt, skulle der ved udgangen af 1990 udarbejdes en  

 rapport over forsøget, og der skulle tages stilling til, om forsøget skulle  

 fortsætte i faste rammer, eller om man skulle gå tilbage til de aftaler, der  

 havde været gældende før iværksættelsen af forsøget.
Denne rapport forelå  

 endnu ikke ved udgangen af 1990. Arbejdsretten fandt herefter ikke grundlag  

 for at fastslå, at arbejdsgiveren havde haft pligt til allerede fra den 1/1  

 1991 at vende tilbage til de tidligere aftaler, hvorfor arbejdsgiveren og  

 arbejdsgiverforeningen blev frifundet for en påstand om bod for  

 overenskomstbrud ved også efter den 1/1 1991 at have tilrettelagt arbejdet  

 efter forsøgsordningen.
 Under denne har klagerne, Landsorganisationen i Danmark for Dansk  

 Typograf-Forbund, nedlagt påstand om, at de indklagede, Papirvareindustriens  

 Arbejdsgiverforening og Bjørnbaks Konvolutfabrik A/S, handler  

 overenskomststridigt ved ikke at anerkende, at aftalen af 23. januar 1989  

 gyldigt er opsagt til udløb den 31. december 1990, og at såvel  

 Papirvareindustriens Arbejdsgiverforening som Bjørnbaks Konvolutfabrik A/S i  

 den anledning tilpligtes til Dansk Typograf-Forbund at betale en efter  

 rettens skøn fastsat bod.
 De indklagede har påstået frifindelse.
 Sagens omstændigheder er følgende:
 Ved opmandskendelse af 12. april 1988 i en faglig voldgift mellem  

 Papirvareindustriens Arbejdsgiverforening for Bjørnbaks Konvolutfabrik A/S og  

 Dansk Typograf-Forbund blev Dansk Typograf-Forbund frifundet for en af  

 Papirvareindustriens Arbejdsgiverforening for Bjørnbaks Konvolutfabrik A/S  

 nedlagt påstand om, at Dansk Typograf- Forbund skulle anerkende, at den  

 enkelte trykker var forpligtet til at betjene mere end tre trykværker.
 Dansk Typograf-Forbund og Papirvareindustriens Arbejdsgiverforening  

 underskrev derefter den 23. januar 1989 følgende aftale vedrørende Bjørnbaks  

 Konvolutfabrik A/S:
 »1. Formål:
Ved udvælgelse af de mest hensigtsmæssige produktionsløsninger fra såvel  

 Ljungdahls i Sverige som fra A/S P.
Bjørnbaks Konvolutfabrik i Danmark, søges  

 den danske virksomheds konkurrenceevne øget med det formål at sikre flest  

 mulige arbejdspladser.
 2. Projektgruppe:
 Til at udarbejde oplæg til forsøgsplan og senere følge forsøgets forløb  

 nedsættes en projektgruppe bestående af:
- 1 tillidsmand for typograferne - 1 tillidsmand for smedene - 1 tillidsmand for kartonnagearbejderne samt - 3 repræsentanter for ledelsen 3. Projektplan:
Projektgruppen tilrettelægger projektets forløb.
Oplæg til forsøgsplan  

 forventes klar den 31. januar 1989 til organisationernes godkendelse.
 4. Forsøgsperiode:
Forsøget løber fra tidspunktet for organisationernes godkendelse til  

 udløbet af 1990. I forsøgsperioden dispenseres for gældende  

 overenskomstaftaler.
En endelig forsøgsrapport, kan evt. danne grundlag for  

 en 4- partsoverenskomst (DTF/DB & KF/DM/PA.) 5. Beskæftigelsesforhold:
 Hvis ordresituationen kræver at virksomhedens samlede bemanding skal  

 forøges eller reduceres i forsøgsperioden, sker dette i forhold til de  

 respektive forbunds beskæftigede medlemmer i virksomheden pr. dags dato.
6. Dansk Typograf Forbund indgår ovennævnte aftale under forbehold for at  

 tilsvarende aftale kan indgås med de øvrige implicerede forbund: Dansk  

 Bogbinder- og Kartonnagearbejderforbund og Dansk Metal.« Der blev den 27. januar 1989 og den 3. februar 1989 indgået tilsvarende  

 aftaler med Dansk Metal, Roskilde afdeling, og Dansk Bogbinder- og  

 Kartonnagearbejderforbund.
 Den i pkt. 2 i aftalen af 23. januar 1989 nævnte projektgruppe fremsendte  

 den 24. februar 1989 oplæg til forsøgsplan til organisationernes godkendelse.  

 Oplægget har følgende indhold:
»Med henvisning til aftale af 23. januar 1989 mellem  

 Papirvareindustriens Arbejdsgiverforening og Dansk Typografforbund, og under  

 hensyntagen til pkt. 6 vedrørende godkendelse fra Dansk Bogbinder og  

 Kartonnagearbejder Forbund og Dansk Metal, er der mellem tillidsmænd og tre  

 repræsentanter fra ledelsen hos A/S P.
Bjørnbaks Konvolutfabrik nedsat en  

 projektgruppe bestående af:
Tillidsrepræsentant Viggo Glyng, Typograferne Tillidsrepræsentant Anne Madsen, Kartonnagearbejderne Tillidsrepræsentant Ole Vitoft, Mekanikerne Værkfører Leon Grunberger Fabrikschef Arne Sørensen Personalechef Ole Boye Hansen Projektgruppen har fundet det nødvendigt at inddele forsøgsperioden i 2  

 perioder, de første 6 måneder med opstart og uddannelse og i den resterende  

 periode frem til 31. december 1990, den »eksperimenterende«  

 periode.
 Som start og med justeringer i første periode er aftalt følgende  

 arbejdsfordeling i produktionsområdet:
TYPOGRAFERNES ARBEJDSOMRÅDE Typograferne skal arbejde med de opgaver, som ligger inden for deres  

 fagområde, men da vi forventer en stærk stigning i trykopgaver på konvolut-  

 og tiltrykningsmaskiner, er det nødvendigt, at mekanikerne - af typografer -  

 får den nødvendige uddannelse for at kunne foretage kliche- og valseskift,  

 justeringer m.v. på trykværker i alle maskiner, påfyldning af farve og sprit  

 samt rengøring.
Typograferne skal have mulighed for at lære betjening og  

 omstilling af diverse konvolutmaskiner m.v.
Fordeling af typografer og arbejdsområder 1 typograf til klichefremstilling og farveblanding.
 2 typografer til supervising på rullesiden.
 1 typograf til ark- og indklæbermaskiner.
 1 typograf til tiltrykningsmaskiner.
 1 typograf til aftenskift.
MEKANIKERNES ARBEJDSOMRÅDE Mekanikernes arbejdsområde kan beskrives som følgende:
 Betjene, omstille og vedligeholde konvolutmaskiner.
Vedr. trykværker: vedligeholdelse og montering af valser og klicheer,  

 justering m.v.
Medvirke ved klargøring af papirruller til produktion.
 Værkstedspersonale vedligeholder udsugningsanlæg (Moldow), pumper,  

 kompressorer m.v., slibning af knive og valser, samt foretager i øvrigt alle  

 former for reparationer og vedligeholdelsesarbejder i hele virksomheden.
KARTONNAGEARBEJDERNES ARBEJDSOMRÅDE Kartonnagearbejdernes arbejdsområde kan beskrives som følgende:
 Deltage i betjening af konvolutmaskiner, evt. omstilling og betjening af  

 enkle maskiner, såsom bærebane-, pakke- og tiltrykningsmaskiner, indklæber,  

 hul- og fingerhaksmaskiner.
 Pakning ved konvolutmaskiner. m.v. efter nugældende arbejdsbeskrivelse.
 Vedrørende trykværker: farve- og spritpåfyldning (dog ikke samme  

 kartonnagearbejdere som pakker ved maskinerne). Rengøring af trykværker.
 Intern transport af papiraffald, færdig- og råvaretransport m.v.,  

 stansning af papir og pap, æskefremstilling og diverse pakkeopgaver.
 Omstilling og kørsel med diagonalklipper.
 Projektgruppen er indforstået med, at der skabes fleksibilitet de enkelte  

 faggrupper imellem, for dermed at skabe grundlag for øget produktion, bedre  

 effektivitet og sikring af arbejdspladserne.
 For at skabe fleksibilitet, som er nødvendig for at få en god anvendelse  

 af de ressourcer som Bjørnbak råder over, såvel menneskelige som maskinelle,  

 og i forbindelse med de ændringer som skal finde sted ved forskellige  

 arbejdsopgaver og -områder, skal der iværksættes den nødvendige oplæring.
 De enkelte faggrupper skal arbejde inden for eget arbejdsområde, og kun  

 afløses i situationer, hvor gruppen ikke selv kan klare sine opgaver, med  

 andre ord: alle hjælper alle.
 Ved afvigelse fra normalt fagområde ud over det forannævnte skal det være  

 i overensstemmelse med de implicerede tillidsrepræsentanter.
 Projektgruppen skal følge udviklingen, og skal efter behov afholde møder  

 for opfølgning og eventuelle justeringer.
 Efter opstart- og uddannelsesperiodens udløb vil man på grundlag af  

 foreløbigt indhøstede erfaringer udarbejde en mere detaljeret  

 arbejdsbeskrivelse for de enkelte faggrupper.
 Ved udgangen af 1990 udarbejdes en rapport over forsøget, og der tages  

 stilling til, om det skal fortsætte i faste rammer (lokalaftale grupper  

 imellem / »overenskomst« forbund imellem), eller om man skal gå  

 tilbage til de »gamle« aftaler / arbejdsområder fra før  

 iværksættelsen af projektet.
Der kan endvidere i hele forsøgsperioden forventes justeringer i forhold  

 til dette udgangspunkt, således at grundlaget for den endelige rapport bliver  

 så fyldestgørende som mulig.' Dansk Typograf-Forbund skrev den 14. marts 1989 således til  

 Papirvareindustriens Arbejdsgiverforening:
 »Under henvisning til førte drøftelser vedrørende prøveordning hos  

 Bjørnbak, skal vi meddele, at forbundet kan tiltræde den foreliggende aftale  

 for den anførte periode.
 Skrivelsen af 14. marts 1989 var vedlagt oplægget af 24. februar 1989.
 Dansk Bogbinder- og Kartonnagearbejder Forbund og Dansk Metal, Roskilde  

 afdeling, tiltrådte ved skrivelser af 30. marts 1989 oplægget af 24. februar  

 1989.
 Dansk Typograf Forbund skrev den 27. december 1990 således til  

 Papirvareindustriens Arbejdsgiverforening:
»Vedr.: Bjørnbaks konvolutfabrik Dansk Typograf-Forbund skal herved for god ordens skyld meddele, at den  

 mellem parterne indgåede forsøgsaftale af 23. januar 1989 for ovennævnte  

 virksomhed, i henhold til aftalen, udløber pr. 31.12.90.
 På den baggrund skal vi meddele, at man fra 2. januar 1991 overgår til  

 aftalen som var gældende forud for forsøgsperiodens iværksættelse.
Vi skal venligst anmode om, at virksomheden bliver bekendt med ovennævnte,  

 og kan til orientering meddele, at kopi af nærværende er tilsendt Dansk  

 Bogbinder og Kartonnagearbejder Forbund og Dansk Metal.« Papirvareindustriens Arbejdsgiverforening skrev den 2. januar 1991 således  

 til Dansk Typograf-Forbund:
»Vedr.: Vort medlem A/S P.
Bjørnbaks Konvolutfabrik Vi skal hermed bekræfte modtagelsen af forbundets skrivelse af 27.  

 december 1990, hvori forbundet meddeler, at man fra den 2. januar 1991  

 overgår til den aftale, der var gældende forud for den 23. januar 1989, idet  

 forbundet er af den opfattelse, at aftalen af 23. januar 1989 er udløbet den  

 31. december 1990.
 Vi skal i den anledning meddele, at vi umiddelbart tager forbehold for  

 indholdet af forbundets skrivelse, idet vi finder, at de rejste  

 problemstillinger bør drøftes på et møde mellem de implicerede aftaleparter.
Samtidig skal vi meddele, at vi forventer, at arbejdet - indtil nævnte  

 møde er afholdt - fortsætter sin vante og uforstyrrede gang.« Der blev den 10. januar 1991 afholdt mæglingsmøde på Bjørnbaks  

 Konvolutfabrik A/S.
I mødet deltog Papirvareindustriens Arbejdsgiverforening,  

 Dansk Typograf- Forbund og repræsentanter fra virksomhedsledelsen og  

 medarbejderne.
Referatet fra mæglingsmødet har følgende indhold:
 »Fra forbundets side gjorde man gældende, at virksomheden siden den  

 1. januar 1991 har overtrådt overenskomstens bemandingsregler, idet aftale af  

 23. januar 1989, stk. 4, udløb pr. 31. december 1990, hvilket er  

 tilkendegivet af forbundet ved brev af 27. december 1990. Såfremt  

 virksomheden ikke snarest holder sig til de bemandingsregler, der var  

 gældende forud for aftalens ikrafttræden, vil forbundet gøre  

 organisationsansvar gældende.
 Fra arbejdsgiverside gjorde man gældende, at man ved skrivelse af 2.  

 januar 1991 havde taget forbehold for indholdet af forbundets skrivelse,  

 under hensyntagen til de øvrige aftaleparter.
 Arbejdsgiversiden ønskede derfor problemerne drøftet på et møde med alle  

 aftaleparterne.
 Arbejdsgiversiden gjorde endvidere gældende, at man var af den opfattelse,  

 at aftaler af 23. januar 1989 og 24. februar 1989 fortsat var gældende,  

 indtil der er taget stilling til den rapport, som de lokale parter har  

 forpligtet sig til at udarbejde, jfr. den af organisationerne forudsatte og  

 godkendte aftale af 24. februar 1989.
 Arbejdsgiversiden fandt, at DT-F ikke alene kan bringe aftalen til  

 opsigelse.
 Virksomheden og tillidsmanden oplyste, at man p.t. var gået i gang med at  

 udarbejde rapporten.
Forbundet forbeholdt sig retten til at videreføre sagen fagretlig.« Tvisten blev behandlet på et fællesmøde den 29. januar 1991. Referatet fra  

 fællesmødet har følgende indhold:
»Fra arbejdstagerside blev det påstået, at der siden 2.1.1991 løbende  

 begås overenskomstbrud på den mellem parterne gældende overenskomst.
Bruddet  

 relaterer sig til aftale af 23.1.1989, der i henhold til nævnte aftales stk.  

 4 kun har dispenseret fra overenskomsten til udløb af 1990.
Dansk Arbejdsgiverforening blev opfordret til straks at pålægge  

 Papirvareindustriens Arbejdsgiverforening at få normaliseret arbejdet hos  

 Bjørnbaks Konvolutfabrik A/S i overensstemmelse med overenskomstens  

 bemandingsregler.
Der blev endvidere taget forbehold for at gøre  

 organisationsansvar gældende.
 Fra arbejdstagerside forbeholdt man sig at videreføre sagen ved  

 Arbejdsretten.
Fra arbejdsgiverside blev der taget afstand fra ovenstående.
Der er  

 udelukkende tale om fortolkningstvist, som henhører under faglig voldgift.
Ovennævnte aftale af 23.1.1989 var udelukkende en bemyndigelse til de  

 lokale parter om at kunne indgå oplæg til forsøgsplan, som efterfølgende  

 skulle godkendes af overenskomstparterne (Dansk Metal, Dansk Bogbinder og  

 Kartonnagearbejder Forbund, Dansk Typograf-Forbund og Papirvareindustriens  

 Arbejdsgiverforening). Godkendelsen blev givet i marts måned 1989 og herefter  

 blev aftalen iværksat.
Substansen i aftalen er som følger:
 »Ved udgangen af 1990 udarbejdes en rapport over forsøget, og der  

 tages stilling til, om det skal fortsætte i faste rammer (lokalaftale grupper  

 imellem / »overenskomst« forbund imellem), eller om man skal gå  

 tilbage til de »gamle« aftaler / arbejdsområder fra før  

 iværksættelsen af projektet.
Der kan endvidere i hele forsøgsperioden forventes justeringer i forhold  

 til dette udgangspunkt, således at grundlaget for den endelige rapport bliver  

 så fyldestgørende som mulig.' Fra arbejdsgiverside blev det således præciseret, at dispensationen for så  

 vidt angår overenskomst med Dansk Typograf-Forbund som en selvfølge løber,  

 til en stillingtagen til rapporten forligger.
Rapporten foreligger i færdig  

 form pr. 1.2.1991. Det blev fra arbejdsgiverside understreget, at  

 forsøgsperioden som en selvfølge løber, indtil rapporten er evalueret.
Alt  

 andet vil gøre en evaluering illusorisk.
Fra arbejdsgiverside blev det understreget, at Dansk Typograf-Forbund ikke  

 ensidig kan bringe aftalen til ophør.
Alle berørte parter bør medinddrages.' Projektgruppen godkendte den 1. februar 1991 en rapport over forsøget med  

 fleksibilitetsaftale i produktionen hos Bjørnbaks Konvolutfabrik A/S.  

 Virksomheden fremsendte samme dag rapporten til Papirvareindustriens  

 Arbejdsgiverforening, der ved skrivelse af 5. februar 1991 sendte rapporten  

 til Dansk Typograf-Forbund, Dansk Bogbinder og Kartonnagearbejder Forbund og  

 Dansk Metal, Roskilde afdeling.
Rapporten afsluttes således:
»FLEX-AFTALENS FORLØB I 1990 På grund af lange lønforhandlinger i foråret 1990, blev der først holdt  

 flex-møde i juni måned.
 På mødet gjorde man status over udviklingen i prøveperioden, og alle i  

 flex-gruppen gav udtryk for, at man fandt flex- ordningen positiv, og at man  

 kunne se, at medarbejderne var tilfredse med ordningen, fordi den gav  

 mulighed for at lære andre områder af produktionen at kende, hvilket ikke  

 tidligere havde været muligt.
 Dog blev der givet udtryk for, at der var for lidt tid til en egentlig  

 uddannelse inden for de enkelte faggrupper.
 Der blev også gjort opmærksom på, at man mente, at der manglede mere  

 personale bag maskinerne til at hjælpe med påfyldning af farve/sprit,  

 påsætning af ruller samt påfyldning af lim/latex.
 Det blev foreslået, at farveblanding skulle foregå centralt, og foretages  

 af typograferne, og at farvepåfyldningen af foerfarve foretages af  

 kartonnagearbejderne.
Herefter blev der indrettet et lokale til typograferne, hvor det var  

 meningen, at de kunne foretage central farveblanding samt tilskæring og  

 montering af klicheer.
Man forventede, at rummet kunne blive et  

 »trykforberedelsesområde«.
Dette ville medføre, at arbejdsmængden  

 hos typograferne ville blive betydelig mindre.
 Mekanikerne og kartonnagearbejderne var indforstået med at aflaste  

 typograferne på området med at montere trykvalser i maskinerne og påfyldning  

 af farve/sprit.
 Denne fordeling ville give typograferne større mulighed for at lære mere  

 af mekanikernes tekniske arbejde på maskinerne, lige som det tidligere var  

 blevet fremhævet, at typograferne skulle til at køre »indklæberne«  

 uden mekanikerhjælp, da det ofte var trykopgaver og vinduesmontering, der  

 blev foretaget på disse maskiner, og de kunne godt køre uden mekanikere.
AFSLUTNING PÅ PRØVEPERIODEN To års prøvetid er ikke lang tid til et sådant projekt, hvor man fjerner  

 eksisterende faggrænser, og der gik det meste af et år før man kunne se, at  

 der skete en udvikling i de forskellige faggrupper.
 Der har i prøveperioden været afholdt et antal møder, hvori Dansk  

 Typograf-Forbund også har deltaget, hvorimod der ikke har været afholdt møder  

 omkring flex-aftalen med hverken Dansk Bogbinder og Kartonnagearbejder  

 Forbund eller Dansk Metalarbejderforbund i hele prøveperioden.
 Man er i flex-gruppen enige om, at samarbejdet har fungeret bedre under  

 flex-aftalen, og at effektiviteten i produktionen er blevet forbedret.
 Uddannelsesplanerne har ikke fungeret helt tilfredsstillende, p.g.a. den  

 korte forsøgsperiode.
Gruppen er enig om at anbefale, at flex-ordningen fortsætter efter ny  

 forhandling.' Papirvareindustriens Arbejdsgiverforening meddelte i skrivelserne af 5.  

 februar 1991 til forbundene, at man snarest ville indkalde til et samlet  

 møde, hvor organisationerne fik lejlighed til at drøfte, hvorvidt rapporten  

 og de erfaringer med forsøget, der fremgår heraf, kunne danne basis for en  

 permanent fleksibilitetsaftale.
Sagen blev domsforhandlet i Arbejdsretten den  

 13. marts 1991. Mødet med organisationerne havde indtil da beroet på  

 overenskomstforhandlingerne, men var aftalt til påbegyndelse den 14. marts  

 1991.
 Der er under domsforhandlingen afgivet vidneforklaring af personalechef  

 Ole Boye Hansen, teknisk chef Ole Vitoft og maskinmontør Jan Andersen,  

 Bjørnbaks Konvolutfabrik A/S, direktør John Niklasson, Papirvareindustriens  

 Arbejdsgiverforening, og sekretær i Dansk Typograf-Forbund Preben Hansen.
Personalechef Ole Boye Hansen har forklaret, at han har været ansat i  

 virksomheden siden 1984. Baggrunden for fleksibilitetsaftalen var, at  

 virksomhedens markedsandel i en årrække havde været faldende.
Den var således  

 faldet fra omkring 60% i 1975 til omkring 30% i 1985-86. Man måtte derfor  

 effektivisere produktionen.
Det gjorde man ved at begrænse den skarpe  

 adskillelse mellem faggrupperne.
Forsøget har været en succes.
Det ville være  

 uhensigtsmæssigt at gå tilbage til ordningen fra før fleksibilitetsaftalen,  

 før spørgsmålet er blevet forhandlet med forbundene.
Markedsandelen er i 1990  

 steget til 42%. Virksomheden har i dag 114 ansatte, hvoraf 41 er  

 funktionærer, 41 er kartonnagearbejdere, 17 er mekanikere og 5 er typografer.
Teknisk chef Ole Vitoft har forklaret, at han har været ansat i  

 virksomheden fra 1973, indtil 1989 som mekaniker og tillidsmand, derefter som  

 værkfører og fra 1991 som teknisk chef.
Der var opstået problemer grupperne  

 imellem, idet de ikke måtte hjælpe hinanden.
Det ønskede de ansatte, og  

 derfor fik man fleksibilitetsaftalen.
Man kan ikke forestille sig at gå  

 tilbage til den tilstand, der var før fleksibilitetsaftalen.
Maskinmontør Jan Andersen har forklaret, at han har været ansat i  

 virksomheden siden 1984 og været tillidsmand siden efteråret 1989. Forsøget  

 med fleksibilitetsaftalen er gået positivt.
Det har medført en personlig  

 udvikling for medarbejderne, og virksomhedens markedsandel er steget.
Han har  

 opfattet de 2 år som en optakt til noget nyt, og det ligger udenfor hans  

 tankegang at vende tilbage til ordningen før forsøget.
Forsøget er fortsat,  

 indtil drøftelserne med forbundene har fundet sted, og han håber, at disse  

 drøftelser fører til en forlængelse af fleksibilitetsaftalen.
Direktør John Niklasson har forklaret, at han har konciperet  

 fleksibilitetsaftalen.
Han var da overbevist om, at den ikke medførte  

 problemer, hvis forsøget blev startet rigtigt.
Ingen kunne forestille sig at  

 vende tilbage til den gamle tilstand.
Sekretær Preben Hansen har forklaret, at han har forhandlet aftalen af 23.  

 januar 1989. De øvrige forbund fik herved tilladelse til at gå ind på  

 typografområdet.
Han har ikke forestillet sig, at modparten ensidigt kunne  

 forlænge forsøgsperioden.
 Parterne har under domsforhandlingen været enige om, at det den 23. januar  

 1989 aftalte forsøg udløb den 31. december 1990. Parterne er imidlertid  

 uenige om retsstillingen fra den 1. januar 1991. Klagerne gør her gældende,  

 at man fra den 1. januar 1991 er gået tilbage til retsstillingen før aftalen  

 af 23. januar 1989, hvorimod indklagede gør gældende, at denne retsstilling  

 først indtræder, når forsøgsrapporten er udarbejdet, og parterne har  

 forhandlet spørgsmålet om, hvilken ordning der derefter skal være på  

 virksomheden.
Klagerne har gjort gældende, at Dansk Typograf-Forbund ved at indgå  

 aftalen af 23. januar 1989 har meddelt dispensation fra sin overenskomst.  

 Dispensationen er tidsbegrænset og er efter aftalens pkt. 4 udløbet med  

 udgangen af 1990. Fra dispensationens ophør har Dansk Typograf-Forbund på ny  

 de rettigheder, overenskomsten hjemler forbundet.
At andre forbund har  

 tiltrådt aftalen af 23. januar 1989, medfører ikke, at aftalen er blevet en  

 fællesaftale.
 De indklagede har gjort gældende, at overenskomsten af 23. januar 1989 må  

 fortolkes under hensyn til oplægget af 24. februar 1989. Hertil kommer, at  

 ingen af parterne på noget tidspunkt har forestillet sig at gå tilbage til  

 ordningen fra før aftalen af 23. januar 1989, og at Dansk Typograf- Forbund  

 ikke har kompetence til ensidigt at gå tilbage til den gamle ordning, idet  

 aftalen af 23. januar 1989 er en aftale mellem tre forbund og virksomheden.
 Arbejdsretten skal udtale:
 Aftalen af 23. januar 1989 må efter dens pkt. 3 fortolkes under hensyn til  

 oplægget af 24. februar 1989, som Dansk Typograf-Forbund tiltrådte ved  

 skrivelse af 14. marts 1989. Det næstsidste afsnit af oplægget udtaler, at  

 der ved udgangen af 1990 udarbejdes en rapport over forsøget, og der tages  

 stilling til, om forsøget skal fortsætte i faste rammer, eller om man skal gå  

 tilbage til de »gamle« aftaler fra før iværksættelsen af projektet.  

 Da der herefter ikke er grundlag for at fastslå, at man allerede fra den 1.  

 januar 1991 har haft pligt til at gå tilbage til de »gamle«  

 aftaler, må de indklagede frifindes.
 T h i k e n d e s f o r r e t :
 De indklagede, Papirvareindustriens Arbejdsgiverforening og Bjørnbaks  

 Konvolutfabrik A/S, frifindes.
 I sagsomkostninger skal klagerne, Landsorganisationen i Danmark for Dansk  

 Typograf-Forbund, inden 14 dage fra denne doms afsigelse betale 2.000 kr. til  

 Arbejdsretten.
