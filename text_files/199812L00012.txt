Fremsat den 8. oktober 1998 af  

 udenrigsminister (Niels Helveg Petersen) Forslag til Lov om afgrænsning af  

 søterritoriet § 1. Danmarks søterritorium udgøres af ydre og  

 indre territorialt farvand.
 § 2. Det ydre territoriale farvand omfatter de områder  

 af havet, som indadtil er begrænset af de i stk. 3 nævnte  

 til enhver tid gældende basislinjer og udadtil er begrænset af  

 linjer trukket således, at afstanden fra ethvert punkt på disse  

 linjer til det nærmeste punkt på basislinjen er 12 sømil  

 (22.224 m).
 Stk. 2. Ydergrænsen for det ydre territoriale farvand  

 kan i mangel af anden aftale i forhold til fremmede stater, hvis kyster  

 ligger over for det danske riges kyster i en afstand, der er mindre end 24  

 sømil, eller som grænser op til Danmark, ikke overskride den  

 midtlinje, som i ethvert punkt ligger lige langt fra de nærmeste  

 punkter på de basislinjer, hvorfra bredden af de to landes  

 søterritorier måles, medmindre særlige  

 omstændigheder nødvendiggør en anden  

 linjeføring.
 Stk. 3. Udenrigsministeren fastlægger og  

 bekendtgør det ydre territorialfarvands ydergrænser samt de  

 basislinjer, som i henhold til stk. 1 lægges til grund ved  

 beregningen heraf.
 Stk. 4. I farvande, hvor særlige forhold gør sig  

 gældende, kan udenrigsministeren bestemme, at ydergrænsen for det  

 ydre territoriale farvand fastlægges i en kortere afstand fra  

 basislinjerne end 12 sømil.
 § 3. Det indre territoriale farvand omfatter de  

 vandområder såsom havne, havneindløb, rede, bugter,  

 fjorde, sunde og bælter, som er beliggende inden for de i § 2,  

 stk. 3, nævnte basislinjer.
 § 4. Den bestående ret for fremmede skibe til passage  

 gennem de dele af det indre territoriale farvand i Lillebælt,  

 Storebælt og Øresund, der normalt anvendes til sådan  

 passage, opretholdes uændret.
 § 5. Loven træder i kraft den 1. januar 1999, jf. dog  

 stk. 2.
 Stk. 2. Pligten til at anvende lods i medfør af  

 lodslovens § 8, jf. lovbekendtgørelse nr. 529 af 4. august 1989,  

 i den del af det ydre territoriale farvand, som før den 1. januar 1999  

 ikke var territorialt farvand, indtræder først den 1. januar  

 2001.
 Stk. 3. Den 1. januar 1999 ophæves anordning nr. 437 af  

 21. december 1966 om afgrænsningen af søterritoriet.
 § 6. Loven gælder ikke for Færøerne og  

 Grønland, men kan ved kongelig anordning sættes i kraft for  

 disse rigsdele med de afvigelser, som de særlige færøske  

 og grønlandske forhold tilsiger.
 Stk. 2. For Grønlands vedkommende kan ydergrænsen  

 for det ydre territoriale farvand fastlægges i en kortere afstand fra  

 basislinjerne end 12 sømil.
Bemærkninger til lovforslaget Almindelige bemærkninger 1. Under de langstrakte forhandlinger i 1970'erne og  

 1980'erne om FN's nye Havretskonvention var der bred tilslutning til  

 anerkendelse af et søterritorium på 12 sømil.
Dette  

 synspunkt fandt da også udtryk i den endelige Havretskonvention, der  

 blev vedtaget i 1982, og som trådte i kraft den 16. november 1994. I  

 konventionens art. 3 hedder det således: »Enhver stat har ret til at fastsætte bredden af sit  

 søterritorium op til en grænse på højst 12  

 sømil målt fra de i overensstemmelse med denne konvention  

 fastsatte basislinier. « Allerede ved konventionens vedtagelse havde over 100 lande  

 udvidet deres søterritorium til 12 sømil.
Af Danmarks nabolande  

 udvidede Polen i 1978, Sverige i 1979, det tidligere DDR i 1985 og UK i 1987.  

 Senest har Tyskland udvidet søterritoriet med virkning fra 1. januar  

 1995. Norge overvejer at udvide.
 Retten til at udvide søterritoriet til 12  

 sømil har således længe været almindeligt anerkendt  

 i folkeretten.
 En udvidelse af Danmarks søterritorium fra de  

 nuværende 3 til 12 sømil, der således kan ske, uanset  

 Danmark endnu ikke har ratificeret Havretskonventionen, indebærer en  

 geografisk udstrækning af Danmarks højhedsret  

 (suverænitet). Dette åbner mulighed for at fastsætte og  

 håndhæve danske regler - både offentligretlige  

 regelsæt, herunder straffeloven, og privatretlige regelsæt - i et  

 bredere bælte af farvandene omkring Danmark.
En sådan udvidelse af Danmarks søterritorium  

 er navnlig forbundet med fordele i henseende til bekæmpelse af  

 overtrædelser af bl.a. straffeloven, lov om euforiserende stoffer,  

 udlændingelovgivningen og natur- og  

 miljøbeskyttelseslovgivningen.
Hertil kommer forsvarsmæssige  

 fordele.
 Hvad angår bekæmpelsen af overtrædelser  

 af straffeloven, lov om euforiserende stoffer og  

 udlændingelovgivningen, vil udvidelse af søterritoriet bl.a.  

 betyde øgede muligheder for at gribe ind over for narkotikasmugling og  

 organiseret menneskesmugling ad søvejen.
En stat har en noget videre adgang til ensidigt at  

 fastsætte og håndhæve miljøregler inden for  

 søterritoriet end inden for en eksklusiv økonomisk zone, som  

 Danmark oprettede den 1. juli 1996, jf. lov nr. 411 af 22. maj 1996 om  

 eksklusive økonomiske zoner.
En udvidelse af søterritoriet vil  

 derfor principielt give Danmark mulighed for yderligere at styrke såvel  

 den forebyggende som den genoprettende indsats over for miljøfarer og  

 forurening.
 Som en langsigtet sikkerheds- og forsvarsmæssig  

 foranstaltning må det anses for naturligt for Danmark at foretage en  

 udvidelse af søterritoriet i overensstemmelse med folkeretten.  

 Udvidelsen vil således indebære en geografisk indskrænkning  

 af fremmede orlogsfartøjers og militære luftfartøjers  

 bevægelsesfrihed i og over farvandene omkring Danmark.
En udvidelse af søterritoriet vil som udgangspunkt  

 kunne forbedre sejladssikkerheden med hensyn til transport af særligt  

 farlige laster, eftersom skibe, der er omfattet af lodspligt ved besejling af  

 danske havne, vil være forpligtet til at have dansk lods ombord under  

 en større del af sejladsen end tilfældet er i dag.
I visse  

 farvandsområder vil en udvidelse af området for lodspligt i  

 realiteten ikke medføre forbedring af sejladssikkerheden, ligesom en  

 flytning af de eksisterende på- og afsætningssteder for lods ud  

 til 12 sømil fra kysten ud fra sejladssikkerhedsmæssige hensyn i  

 visse tilfælde vil være uforsvarlig.
Forsvarsministeren har  

 derfor til hensigt at fritage disse farvande for lodspligt, jf. lodslovens  

 § 8, stk. 4, hvorefter forsvarsministeren under særlige  

 omstændigheder kan fritage for lodspligt i visse farvande.
 2. I visse tilfælde vil det ikke være  

 hensigtsmæssigt at udvide til de fulde 12 sømil eller, hvor der  

 ikke er 2 x 12 sømil mellem Danmark og nabostaterne, helt ud til  

 midtlinjen.
En fuld udvidelse ville i visse områder i Kattegat  

 og Østersøen indebære, at farvande, der hidtil har  

 været åbent hav, ville blive helt dækket af dansk,  

 respektive svensk eller tysk territorialfarvand.
Der ville herved opstå  

 nye internationale stræder i Havretskonventionens forstand.
Ved et  

 internationalt stræde forstås et stræde, som benyttes i  

 international sejlads fra en del af det åbne hav eller en eksklusiv  

 økonomisk zone til en anden del af det åbne hav eller en  

 eksklusiv økonomisk zone.
Sådanne nye stræder vil blive  

 underlagt Havretskonventionens regler om transitpassage, der er mere liberale  

 for skibsfarten end reglerne om uskadelig passage i territorialfarvandet,  

 bl.a. derigennem at alle skibe, incl. neddykkede ubåde, har ret til  

 uhindret passage i hele det internationale strædes bredde helt ind til  

 kysten under forudsætning af hurtig og uafbrudt transit.
Endvidere har  

 luftfartøjer ret til overflyvning uden tilladelse.
En sådan  

 transitpassage i et internationalt stræde kan i modsætning til  

 den såkaldt uskadelige passage gennem territorialfarvandet ikke  

 midlertidigt suspenderes.
Disse situationer vil imidlertid kunne undgås, hvis  

 udvidelsen af søterritoriet i havområder af den ovennævnte  

 art begrænses, således at der bevares en korridor af åbent  

 hav, der er tilstrækkelig bred til at tilgodese skibsfartens behov.
En  

 løsning af denne art er allerede forudset i forbindelse med den  

 svenske udvidelse af søterritoriet i 1979 ved aftale af 25. juni 1979  

 med Sverige om begrænsning af territorialfarvandene mellem Danmark og  

 Sverige.
En lignende korridorløsning er forudset i  

 Østersøen som resultat af en dansk-tysk forståelse fra  

 1994 om at opretholde en korridor af åbent hav omkring sejlruterne i  

 Østersøen, særlig den af Den Internationale Maritime  

 Organisation (IMO) godkendte storskibsrute (rute T). Såvel Sverige som  

 Tyskland har i overensstemmelse hermed begrænset udvidelsen af deres  

 søterritorium i de berørte områder.
De danske stræder - Lillebælt, Storebælt  

 og den danske del af Øresund - er i dag dansk territorialfarvand  

 bortset fra en snæver tragt i den nordlige del af Storebælt og  

 enkelte mindre områder i Øresund.
Stræderne er omfattet af  

 et særligt stræderegime, der er baseret på  

 København-traktaten fra 1857 om Sund- og Bælttoldens  

 afløsning og nærmere fastlagt i Anordning nr. 73 af 27. februar  

 1976 om fremmede orlogsfartøjers og militære  

 luftfartøjers adgang til dansk område under fredsforhold.  

 Forsvarsministeren vil i tilknytning til udvidelsen af søterritoriet  

 tilpasse anordningen i det omfang, folkeretten tilsiger, uden at  

 stræderegimet berøres heraf.
Dette historiske stræderegime  

 giver Danmark særlige muligheder for at kontrollere de gennemsejlende  

 orlogsfartøjer, byggende på de folkeretlige regler om uskadelig  

 passage.
Havretskonventionens strædebestemmelser, herunder  

 transitpassageregimet, finder ifølge Konventionens art. 35 c ikke  

 anvendelse på "stræder", i hvilke passage er reguleret helt eller  

 delvis af mangeårige internationale konventioner, som stadig er i  

 kraft.
Danmark har under FN's havretskonference uimodsagt givet udtryk for,  

 at de danske bælter og Sundet er omfattet af denne  

 undtagelsesbestemmelse på grundlag af København-traktaten fra  

 1857, der stadig er i kraft.
Sverige har for så vidt angår  

 Øresunds svenske del ved sin undertegnelse/ratifikation af FN's  

 Havretskonvention afgivet erklæring af tilsvarende indhold.
 Ved at begrænse udvidelsen af søterritoriet  

 noget nord og syd for Storebælt, således at der opretholdes en  

 korridor af åbent hav ind til det farvand, hvor det historiske  

 stræderegime begynder og tilsvarende syd for Lillebælt og nord og  

 syd for Øresund understreges det yderligere, at der ikke er tale om  

 dannelse af nye stræder, men om opretholdelse af de eksisterende.
3. I forbindelse med en udvidelse af søterritoriet  

 er det hensigten at gennemføre en moderat revision af de eksisterende  

 basislinjer.
Det drejer sig om at etablere en kontinuerlig basislinje langs  

 Jyllands vestkyst ved Nissum Fjord og Ringkøbing Fjord og eventuelt en  

 ny basislinje mellem Als og Ærø. Samtidig tilstræbes at  

 gennemføre en generel teknisk ajourføring af  

 basislinjesystemet.
Man vil i videst mulig udstrækning gå over  

 til koordinatsætning ved hjælp af satellitpositioneringsmetoder  

 og digital kortlægning.
 4. Lovforslagets gennemførelse medfører  

 ingen direkte statsfinansielle eller administrative konsekvenser.
Lovforslaget indebærer, at overvågning og  

 suverænitetshævdelse må varetages for et større  

 område.
Langs Jyllands vestkyst er overvågningen i dag  

 primært baseret på visuel overvågning fra kysten.
Hvis  

 territoriet ud til 12 sømil her skal kunne dækkes som i  

 øvrige danske farvandsområder, må den visuelle  

 overvågning suppleres med radarovervågning og en vis udvidet  

 sø- og luftbåren tilstedeværelse.
Regeringen vil  

 nærmere vurdere nødvendigheden heraf.
 Lovforslaget har ikke direkte miljømæssige  

 konsekvenser, men, som anført i bemærkningerne ovenfor, skaber  

 det mulighed for i overensstemmelse med folkeretten på et større  

 geografisk område at fastsætte og håndhæve  

 miljøbeskyttelsesregler i videre omfang, end det er muligt i den  

 eksklusive økonomiske zone.
Under forudsætning af, at udvidelsen af lodspligten  

 begrænses, jf. ovenfor under pkt. 1, sidste afsnit, vurderes de  

 yderligere driftsudgifter til Lodsvæsenet at andrage godt 4 mio. kr.  

 årligt, og hertil må forudses investeringer over forventelig 2-3  

 år, som vurderes til ca. 20 mio.kr.
Såfremt der ikke fritages for  

 lodspligt i de farvande, hvor det er uden betydning for sejladssikkerheden,  

 vil driftsudgifterne blive ca. 1 mio. kr. højere og investeringerne  

 ca. 25 mio.kr. højere.
De anførte skøn over udgifterne  

 er behæftet med nogen usikkerhed.
Da Lodsvæsenet er selvbærende og  

 selvfinansierende, vil udgifterne i forbindelse med en udvidelse af  

 søterritoriet blive pålagt skibsfartserhvervet.
For  

 Lodsvæsenets vedkommende svarer dette under de angivne  

 forudsætninger om lempelse af lodspligten således til en stigning  

 i lodstaksterne på ca. 3%.
 For så vidt angår Lodsvæsenet må  

 investeringsomkostningerne finansieres ved en midlertidig forøgelse af  

 Lodsreguleringsfondens mellemregningsgæld til staten, (kontonr.  

 12.31.12. Lodsreguleringsfondens mellemregningsgæld).
 Såfremt der sker havarier eller hændelser med  

 udenlandsk registreret fly i det udvidede søterritorium, vil forslaget  

 indebære udgifter for Havarikommissionen for Civil Luftfart til  

 undersøgelsen af havariet eller hændelsen.
5. Rådets forordning 2913/92/EØF om  

 indførelse af en EF-toldkodeks fastlægger, at  

 Fællesskabets toldområde omfatter (bl.a.) Danmarks område,  

 med undtagelse af Færøerne og Grønland.
Forordningen  

 fastlægger endvidere, at Fællesskabets toldområde ligeledes  

 omfatter (bl.a.) Danmarks søterritorium, indre farvande og luftrum,  

 med undtagelse af Færøerne og Grønland.
I henhold til  

 toldloven omfatter det danske toldområde de danske landområder,  

 de indre territoriale farvande, de ydre territoriale farvande i en afstand af  

 4 sømil (7.408 m) fra kystlinjen eller sådanne rette  

 basislinjer, som er eller bliver fastsat, og luftrummet over de nævnte  

 områder.
Udvidelsen af søterritoriet fra 3 til 12  

 sømil indebærer, at det danske toldområde samtidig skal  

 udvides fra 4 til 12 sømil.
Dette vil ske ved en ændring af  

 toldloven.
Tilsvarende skal der ske en ændring af  

 merværdiafgiftsloven (momsloven), idet det danske afgiftsområde  

 skal udvides svarende til toldområdet.
Bestemmelsen om det danske  

 afgiftsområde svarer til bestemmelsen om det danske toldområde.  

 Skatteministeren vil fremsætte forslag om ændring af toldloven og  

 merværdiafgiftsloven med henblik på at udvide toldområdet  

 og afgiftsområdet.
Udvidelsen af toldområdet og  

 afgiftsområdet vil ske samtidig med udvidelsen af  

 søterritoriet.
Høring Forslaget har været sendt i høring hos:
 Danmarks Rederiforening, Rederiforeningen for Mindre  

 Skibe, Rederiforeningen af 1895, Bilfærgernes Rederiforening, Danmarks  

 Fiskeriforening, Fiskernes Forbund, Hotel-, Restaurant- og Turisterhvervets  

 Arbejdsgiverforening, Scandlines, Dansk Navigatørforening, Metal  

 Søfart, Radiotelegrafistforeningen af 1917, Specialarbejderforbundet i  

 Danmark, Specialarbejderforbundet i Danmark- Hanstholm afdeling,  

 Sømændenes Forbund i Danmark, Maskinmestrenes Forening, Dansk  

 Sørestaurationsforening, Restaurations- og Bryggeriforbundet i  

 Danmark, Danmarks Skibsmæglerforening, Funktionærernes og  

 Tjenestemændenes Fællesråd, Dansk Arbejdsgiverforening,  

 Landsorganisationen i Danmark, Arbejderbevægelsens Erhvervsråd,  

 Amtsrådsforeningen i Danmark, Kommunernes Landsforening, Erhvervenes  

 Transportudvalg, Foreningen af Danske Privathavne, Sammenslutningen af Danske  

 Havne, Københavns Havnevæsen, Københavns Kommune,  

 Århus Havn, Aalborg Havn, Statshavneadministrationen i Esbjerg,  

 Statshavneadministrationen i Frederikshavn, Kystinspektoratet,  

 Arbejdsministeriet, Boligministeriet, Erhvervsministeriet, Finansministeriet,  

 Forskningsministeriet, Forsvarsministeriet, Indenrigsministeriet,  

 Justitsministeriet, Kirkeministeriet, Kulturministeriet, Ministeriet for  

 Fødevarer, Landbrug og Fiskeri, Skatteministeriet, Socialministeriet,  

 Statsministeriet, Sundhedsministeriet, Trafikministeriet,  

 Undervisningsministeriet, Økonomiministeriet, Skibs- og  

 Bådebyggeriernes Arbejdsgiverforening, Foreningen af Skibs- og  

 Bådebyggere i Danmark, Søtransportens Brancheforening, Det  

 Norske Veritas, Lloyd's Register of Shipping, ABS Europe Ltd, Bureau Veritas,  

 Germanischer Lloyd, Nippon Kaiji Kyokai, Assurandør-Sociétetet,  

 Assurandørernes Hus, Assuranceforeningen SKULD, Foreningen af Danske  

 Søassurandører, Skibsbevaringsfonden, Sø- og  

 Handelsretten, Advokatrådet, Danmarks Fiskeriundersøgelser,  

 Dansk Ornitologisk Forening, Danske Vognmænd, Forbrugerrådet,  

 Friluftsrådet, Kort- og Matrikelstyrelsen, Mærsk Olie & Gas  

 A/S, Danmarks Naturfredningsforening, Dansk Sejlunion, Farvandsvæsenet,  

 Foreningen af Danske Ral- og Sandsugere, Greenpeace Danmark,  

 Miljøklagenævnet, Oliebranchens  

 Fællesrepræsentation, Rigsombudsmanden i Grønland,  

 Danmarks Sportsfiskerforbund, Færøernes Landsstyre,  

 Miljøstyrelsen, Energistyrelsen, Rigsombudsmanden på  

 Færøerne, Grønlands Hjemmestyre, Verdensnaturfonden,  

 Dansk Industri, Entreprenørforeningen,  

 Ingeniørsammenslutningen, Sundhedsstyrelsen, Told- og Skattestyrelsen,  

 Skov- og Naturstyrelsen, Søfartsstyrelsen, Foreningen af danske  

 Eksportvognmænd, Dansk Speditørforening, Foreningen af  

 Statsautoriserede Revisorer, Erhvervenes Transportudvalg, Det Danske  

 Handelskammer, Told- og Skattestyrelsen, Landbrugsraadet, Foreningen af  

 Registrerede Revisorer, Politidirektøren, Rigspolitichefen,  

 Politimesterforeningen, Rigsadvokaten, Danske Lodser, Sammenslutningen af  

 mindre Erhvervsfartøjer, Dansk Vandski Forbund, Dansk Kano og Kajak  

 Forbund, Danske Fritidssejlere, DMU, Dansk Forening for Rosport, Danmarks  

 Jægerforbund, Dansk Amatørfiskerforening, Dansk Sportsdykker  

 Forbund, Danmarks Tursejlerforening, Foreningen til Langturssejladsens Fremme  

 og Falcks Redningskorps A/S.
Skibsfartens erhvervsorganisationer har i deres  

 høringssvar tilkendegivet ønske om, at udvidelsen af  

 lodspligten til sin tid begrænses til de tilfælde, hvor det er  

 rimeligt begrundet, og gerne mest muligt under hensyn til de betydelige  

 merudgifter, der vil blive tale om for erhvervet.
Bl.a. har Danmarks  

 Rederiforening således foreslået, at lodslovens § 8  

 ændres, så den generelle lodspligt kun gælder inden for 3  

 sømil, men således at der i konkrete tilfælde, hvor dette  

 findes påkrævet, kan pålægges lodspligt på det  

 udvidede søterritorium.
Forsvarsministeren vil til sin tid tage  

 stilling hertil.
Bemærkninger til lovforslagets enkelte  

 bestemmelser Til § 1 Bestemmelsen opregner bestanddelene af Danmarks  

 søterritorium, som er nærmere defineret i henholdsvis § 2,  

 stk. 1 og § 3.
Til § 2 Ved bestemmelsen udvides Danmarks ydre territoriale  

 farvand til en bredde af 12 sømil med virkning fra lovens  

 ikrafttræden.
For Færøerne og Grønland skaber loven  

 i § 6 hjemmel for, at en tilsvarende udvidelse senere kan ske ved  

 kongelig anordning.
Bestemmelsen om søterritoriets udstrækning  

 er udformet i overensstemmelse med folkeretlig praksis, som nu er  

 nedfældet i FN's Havretskonvention af 1982. Det ydre  

 territorialfarvands bredde må herefter ikke strække sig ud over  

 12 sømil fra de fastlagte basislinjer.
 Bestemmelsen i stk. 2 bygger på det  

 folkeretlige princip, hvorefter ydergrænsen for det ydre  

 territorialfarvand mellem stater, hvis kyster ligger over for eller  

 grænser op til hinanden, ikke må strække sig ud over  

 midtlinjen, medmindre der foreligger en anden aftale, eller hvor  

 særlige omstændigheder gør sig gældende.  

 Bestemmelsen er relevant for de havområder, hvor der ikke er plads til  

 fuld udstrækning af det ydre territorialfarvand samt ved den  

 dansk-tyske grænse i Lister Dyb og Flensborg Fjord.
 Afgrænsningen af Danmarks søterritorium i  

 forhold til Sverige og Tyskland er reguleret ved:
 Deklaration af 30. januar 1932 mellem Danmark og Sverige  

 angående grænseforholdene i Sundet med senere ændringer,  

 jf. bekendtgørelse nr. 41 af 22. februar 1932 som ændret ved  

 bekendtgørelse nr. 117 af 5. oktober 1995, Lovtidende C.
 Protokol af 3. september 1921 vedrørende afstikningen af  

 grænsen mellem Danmark og Tyskland (optrykt i Danmarks Traktater,  

 Årgang 1921, nr. 15), jf. hertil bekendtgørelse nr. 497 af 21.  

 december 1923 angående grænsen mellem Danmark og Tyskland  

 således som denne er fastsat af den i henhold til bestemmelsen i  

 Versaillestraktatens art. 111 nedsatte  

 grænseafstikningskommission.
 Den dansk-tyske grænse i Lister Dyb og i Flensborg  

 Fjord er baseret på ovennævnte protokol fra 1921.
 Hvor der ikke er indgået aftaler med nabostaterne om  

 afgrænsningen af søterritoriet, men er indgået aftaler om  

 afgrænsningen af kontinentalsoklen og fiskerizonen i de berørte  

 områder, vil ydergrænsen for det ydre territorialfarvand  

 følge de herved fastlagte grænselinjer, medmindre særlige  

 forhold gør sig gældende, jf. stk. 4.
 For Danmarks vedkommende er følgende aftaler  

 relevante:
 Overenskomst af 9. november 1984 med Sverige vedrørende  

 afgrænsning af kontinentalsoklen og fiskerizonerne mellem Danmark og  

 Sverige.
 Overenskomst af 9. juni 1965 med Forbundsrepublikken Tyskland om  

 afgrænsning af den kontinentale sokkel i Nordsøen i  

 kystområdet med tilhørende protokol af samme dato om  

 Østersøen.
Traktat af 14. september 1988 med Den Tyske Demokratiske Republik om  

 afgrænsningen af kontinentalsoklen og fiskerizonerne.  

 (Forbundsrepublikken Tyskland har succederet i traktaten ved genforeningen  

 med DDR fra og med den 3. oktober 1990.) Hvor der ikke er indgået nogen aftale om  

 afgrænsning af søterritoriet, og hvor der heller ikke er  

 fastlagt nogen sokkel- og fiskerigrænse, vil afgrænsningen  

 følge midtlinjen, medmindre særlige forhold gør sig  

 gældende, jf. stk. 4. Dette gælder dele af grænselinjen  

 mellem Danmark og Tyskland i Østersøen.
Bestemmelsen i stk. 2 åbner mulighed for  

 indgåelse af aftaler, hvorved grænsens endelige forløb kan  

 komme til at afvige fra midtlinjen.
Dette vil efter omstændighederne  

 kunne komme på tale i relation til Lister Dyb og Flensborg Fjord, hvor  

 grænselinjens forløb i øjeblikket er genstand for  

 drøftelser mellem Danmark og Tyskland.
Bestemmelsen i stk. 3 bemyndiger udenrigsministeren  

 til at fastlægge og udstede bekendtgørelser om  

 ydergrænserne for det ydre territorialfarvand samt om basislinjerne og  

 revision af disse, jf. stk. 1, med angivelse af geodætisk datum og  

 koordinater.
Udvidelsen som sådan, jf. bemærkningerne til  

 stk. 1, sker direkte ved loven.
For Færøernes og  

 Grønlands vedkommende vil udvidelsen kunne ske ved kongelig anordning  

 i medfør af lovens § 6.
Ved stk. 4 bemyndiges udenrigsministeren til at  

 bestemme, at ydergrænsen for det ydre territorialfarvand, hvor  

 særlige forhold gør sig gældende, fastlægges i en  

 kortere afstand fra basislinjerne end 12 sømil.
Om de »særlige forhold«, der motiverer denne bemyndigelse,  

 henvises til de almindelige bemærkninger ovenfor.
Bestemmelsen i  

 stk. 4 åbner også mulighed for i andre situationer,  

 såsom i farvande omfattet af forhandlinger med nabostater om  

 afgrænsningen af søterritoriet, midlertidigt at fastholde  

 ydergrænser for det territoriale farvand i overensstemmelse med hidtil  

 gældende grænser.
En sådan situation foreligger i relation  

 til Tyskland, jf. bemærkningerne til stk. 2.
Til § 3 De indre farvande berøres ikke af udvidelsen.  

 Bestemmelsen svarer til § 2 i Anordning nr. 437 af 21. december 1966 om  

 afgrænsningen af søterritoriet.
En revision af basislinjerne vil  

 dog medføre en tilsvarende forskydning af grænsen mellem indre  

 og ydre territorialfarvand.
Til § 4 Bestemmelsen modsvarer § 3 i Anordning nr. 437 af 21.  

 december 1966 om afgrænsningen af søterritoriet og omhandler den  

 traditionelle adgang til uskadelig passage under stræderegimet.
Til § 5 Lovens ikrafttrædelse er i stk. 1 fastsat til  

 den 1. januar 1999. Bestemmelsen i stk. 2 giver imidlertid  

 Farvandsvæsenet mulighed for at anskaffe nødvendige  

 lodsfartøjer og at uddanne ekstra bådmænd og lodser, inden  

 det geografiske område for lodspligten udvides.
Ved bestemmelsen i  

 stk. 3 ophæves den hidtil gældende anordning om  

 afgrænsningen af søterritoriet med virkning fra lovens  

 ikrafttræden.
Til § 6 Bestemmelsen er en sædvanlig  

 ikrafttrædelsesbestemmelse for Færøernes og  

 Grønlands vedkommende.
Bestemmelsen sikrer, at loven ved kongelig  

 anordning senere efter forelæggelse for det færøske og det  

 grønlandske hjemmestyre kan sættes i kraft for disse dele af  

 Riget samtidig eller hver for sig.
Bestemmelsen giver tillige adgang til  

 sådanne afvigelser, som de særlige færøske og  

 grønlandske forhold tilsiger.
Ved stk. 2 skabes hjemmel for, at  

 der for Grønlands vedkommende eventuelt bliver tale om en udvidelse af  

 søterritoriet helt eller delvis til mindre end 12 sømil.
