 I medfør af § 4, stk. 2, § 15 og § 35, stk. 2, i lov nr. 814 af 21.
 december 1988 om husdyrsygdomme, fastsættes:
 § 1.  Som følge af udbrud af sygdommen VHD (Viral  

 haemorrhagic disease) hos kaniner i Sønderjylland forbydes afholdelse af  

 markeder, udstillinger og skuer for kaniner, samt andre samlinger af  

 sammenbragte kaniner i Sønderjyllands amt.
 § 2.  Det er ikke tilladt at føre kaniner fra  

 Sønderjylland til markeder, udstillinger, dyrskuer og andre samlinger af dyr  

 i andre egne af landet.
 § 3.  Såfremt der blandt kaniner indtræffer udbredt  

 sygelighed med høj og pludselig dødelighed, skal der tilkaldes en dyrlæge.
 Stk. 2.  En dyrlæge som tilkaldes til et tilfælde som  

 nævnt i stk. 1, eller som i øvrigt i forbindelse med sit veterinære arbejde  

 får mistanke om, at kaniner kan lide af eller være døde som følge af VHD hos  

 kaniner skal indberette forholdet til kredsdyrlægen og indsende  

 undersøgelsesmateriale (syge og aflivede eller selvdøde kaniner) til Statens  

 Veterinære Institut for Virusforskning, Lindholm, 4771 Kalvehave.
 § 4.  Overtrædelse af §§ 1-3 i denne bekendtgørelse  

 straffes med bøde.
 § 5.  Bekendtgørelsen træder i kraft den 9. februar  

 1990.
