Ankestyrelsens principafgørelse O-64-97 om vurderingsgrundlag - hjælpemiddel - afdragsfrihed - højeste førtidspension - uddannelsesbil - renteindtægter - bil Resume:
 Renteindtægter udelukkede ikke afdragsfrihed under uddannelse, idet renteindtægter ikke kunne sidestilles med erhvervsindtægter.
 Ankestyrelsen fandt, at en bilansøgning skulle vurderes på uddannelsesmæssigt grundlag, selvom ansøgers forsørgelsesgrundlag var højeste førtidspension, idet der var tale om et normalt forløb af en uddannelse, der sigtede mod fremtidige arbejds- og indtægtsmuligheder.
 Kassation:
Principafgørelsen har ikke længere vejledningsværdi Kassationsdato:
15-06-2009 Love:
Lov om social bistand - lovbekendtgørelse nr. 110 af 26. februar 1996 - § 58, stk. 3 Sagsfremstilling:
 En 29-årig mand fik afslag på afdragsfrihed under uddannelse på grund af en årlig renteindtægt på ca. 42.000 kr.
Ansøger modtog højeste førtidspension og bistandstillæg på grund af lammelse i underkroppen som følge af en ulykke i barnealderen.
Ansøger læste på universitetet, og uddannelsen forventedes færdiggjort i 1997.
Ansøger blev ved nævnets afgørelse af 26. marts 1996 tilkendt bilstøtte i henhold til bistandslovens § 58, stk. 3 på uddannelsesmæssigt grundlag.
Ansøger blev samtidig bevilget afdragsfrihed indtil den 1. juli 1997, hvor uddannelsen forventedes afsluttet.
 Kommunen gjorde efterfølgende den 25. april 1996 nævnet opmærksom på, at ansøger foruden sin førtidspension havde renteindtægter på ca. 42.000 kr. årligt.
 Renteindtægterne stammede fra en ménerstatning, som ansøger var blevet tilkendt som følge af ulykken i barnealderen.
Nævnet meddelte herefter i brev af 6. maj 1996 ansøger, at man var blevet opmærksom på, at han foruden sin pension havde renteindtægter.
Afgørelsen om afdragsfrihed blev derfor ændret, således at bestemmelsen om afdragsfrihed bortfaldt.
Sagen blev behandlet i et principielt møde med henblik på afklaring af, hvorvidt renteindtægter kan sidestilles med erhvervsindtægter i henhold til bilbekendtgørelsens § 4, stk. 4, samt om en bilansøgningkan bedømmes på uddannelsesmæssigt grundlag, hvis forsørgelses grundlaget under uddannelsen er højeste førtidspension.
 Afgørelse:
 Ankestyrelsen fandt, at højeste førtidspension ikke i sig selv udelukkede, at ansøgningen blev bedømt på uddannelsesmæssigt grundlag.
 Ankestyrelsen fandt efter en konkret vurdering, at der var tale om en uddannelse, der sigtede mod fremtidige arbejds- og indtægtsmuligheder.
 Ankestyrelsen lagde vægt på, at ansøger kun var 29 år gammel og på uddannelsesforløbet, herunder at ansøger forventede at afslutte uddannelsen i juli 1997.
 Ankestyrelsen fandt endvidere, at renteindtægterne ikke kunne betragtes som erhvervsindkomst i henhold til § 4, stk. 4, i Socialministeriets bilbekendtgørelse.
 Ankestyrelsen lagde vægt på, at renteindtægterne ikke var erhvervet i forbindelse med lønmodtagerarbejde/selvstændig virksomhed.
 Ankestyrelsen ændrede således revaliderings- og pensionsnævnets afgørelse om afslag på afdragsfrihed under uddannelse.
