Fremsat den 3. november 1999 af justitsministeren (Frank  

 Jensen) Forslag til Lov om retshjælp til indgivelse og  

 førelse af klagesager for internationale klageorganer i henhold til  

 menneskerettighedskonventioner § 1. Retshjælp kan ydes til indgivelse og førelse  

 af klagesager mod Danmark for internationale klageorganer, som i henhold til  

 konventioner om beskyttelse af menneskerettigheder, som Danmark har  

 tiltrådt, skal behandle klager fra en person over en krænkelse af  

 vedkommendes rettigheder efter konventionen.
 § 2. Justitsministeren yder efter ansøgning  

 retshjælpen til den person, der har klaget, såfremt det  

 internationale klageorgan har anmodet om den danske regerings retlige  

 bemærkninger til klagen.
 Stk. 2. Retshjælpen omfatter alene de omkostninger, som  

 det ikke er muligt at få godtgjort af det internationale  

 klageorgan.
§ 3. Justitsministeren kan, når særlige grunde  

 taler derfor, yde retshjælp, selv om betingelserne i § 2,  

 stk. 1, ikke er opfyldt.
Dette gælder navnlig i sager, som er af  

 principiel karakter eller af almindelig offentlig interesse, eller som har  

 væsentlig betydning for ansøgerens sociale eller  

 erhvervsmæssige situation.
§ 4. Retshjælpen omfatter godtgørelse fra  

 statskassen af 1)	rimelige udgifter til advokat, og 2)	øvrige rimelige udgifter, der er nødvendige for  

 førelse af sagen.
 Stk. 2. Når særlige grunde taler derfor, kan  

 udgifter til andre procesfuldmægtige end advokater  

 godtgøres.
Stk. 3. Retshjælp kan begrænses til visse  

 udgiftsposter.
Der kan endvidere fastsættes en  

 beløbsgrænse for godtgørelsen fra statskassen.
Stk. 4. Retshjælp kan tilbagekaldes, når klager  

 ikke længere har rimelig grund til at føre klagesagen.
Når  

 retshjælpen tilbagekaldes, ophører virkningerne af  

 retshjælpen.
 Stk. 5. I det omfang, det internationale klageorgans  

 behandling af en klagesag fortsætter trods klagers død, kan  

 virkningerne af retshjælpen opretholdes.
 § 5. Loven træder i kraft den 1. april 2000.
Stk. 2. Loven finder anvendelse på klager, der indgives  

 til et internationalt klageorgan efter lovens ikrafttræden.
Loven  

 finder endvidere anvendelse på klager, der er indgivet før  

 lovens ikrafttræden, men hvor det internationale klageorgan anmoder om  

 den danske regerings retlige bemærkninger til klagen efter lovens  

 ikrafttræden.
 § 6. Loven gælder ikke for Færøerne og  

 Grønland, men kan ved kongelig anordning helt eller delvis  

 sættes i kraft for disse landsdele med de afvigelser, som de  

 særlige færøske og grønlandske forhold  

 tilsiger.
Bemærkninger til lovforslaget Almindelige bemærkninger Indholdsfortegnelse 1.	Baggrunden for forslaget 		3 2.	Menneskerettighedskonventioner med individuel klageadgang  

 		3 2.1.	Generelle bemærkninger 		3 2.2.	Den Europæiske Menneskerettighedskonvention 		3 2.3.	Den valgfri protokol til FN's konvention om borgerlige og  

 politiske   

 rettigheder 		4 2.4.	Den anden valgfri protokol til FN's konvention om borgerlige og  

 politiske   

 rettigheder 		4 2.5.	FN's Racediskriminationskonvention 		4 2.6.	FN's Torturkonvention 		5 2.7.	Andre konventioner m.m. 		5 3.	De nationale muligheder for at få økonomisk bistand  

 		6 3.1.	Retsplejelovens kapitel 31 om fri proces 		6 3.2.	Reglerne om offentlig retshjælp 		6 4.	Retstilstanden i de øvrige nordiske lande  

 		6 4.1.	Norge 		6 4.2.	Sverige 		7 4.3.	Finland 		7 4.4.	Island		7 5.	De internationale muligheder for at få økonomisk  

 bistand 		7 6.	Statistiske oplysninger om danske klagesager 		8 6.1.	Den Europæiske Menneskerettighedskonvention 		8 6.2.	FN's Menneskerettighedskomité 		9 6.3.	FN's Racediskriminationskomité 		9 6.4.	FN's Torturkomité 		9 7.	Vurdering af behovet for økonomisk bistand 		9 8.	Justitsministeriets overvejelser 		10 9.	Forslagets økonomiske og administrative konsekvenser m.v.  

 		12 10.	Hørte myndigheder m.v. 		13 1. Baggrunden for forslaget I flere af de konventioner om menneskerettigheder, som  

 Danmark har tiltrådt, er der oprettet særlige klageorganer,  

 hvortil private kan klage over påståede krænkelser af  

 konventionernes bestemmelser.
Det er karakteristisk for behandlingen af  

 klagesagerne, at den har karakter af en retssagsbehandling, der blot finder  

 sted for et internationalt organ.
 Efter de gældende bestemmelser i retsplejeloven om  

 fri proces og offentlig retshjælp er der imidlertid ikke mulighed for  

 at få økonomisk bistand fra danske myndigheder til indgivelse og  

 førelse af sådanne klagesager, og der er kun i meget  

 begrænset omfang mulighed for at få økonomisk bistand fra  

 de internationale klageorganer.
 Justitsministeriet finder derfor, at der bør  

 indføres en ordning om økonomisk bistand til indgivelse og  

 førelse af klagesager mod Danmark ved internationale klageorganer,  

 hvor behandlingen har karakter af en egentlig retssagsbehandling, som f.eks.  

 Den Europæiske Menneskerettighedsdomstol.
2. Menneskerettighedskonventioner med individuel klageadgang 2.1. Generelle bemærkninger Menneskerettighedskonventioner indeholder almindeligvis  

 kontrolmekanismer, der skal sikre, at medlemsstaterne overholder deres  

 forpligtelser i henhold til konventionerne.
 Nogle af de menneskerettighedskonventioner, som Danmark  

 har tiltrådt, indeholder regler om, at private, når visse  

 betingelser er opfyldt, kan klage til særlige klageorganer, der har  

 kompetence til at tage stilling til, hvorvidt der foreligger krænkelser  

 af rettighederne i konventionerne (den såkaldte individuelle  

 klageadgang).
 Individuel klageadgang findes i dag i Den Europæiske  

 Menneskerettighedskonvention, FN's konvention om borgerlige og politiske  

 rettigheder med tilhørende valgfrie protokoller, FN's  

 Racediskriminationskonvention og FN's Torturkonvention.
2.2. Den Europæiske Menneskerettighedskonvention Danmark har tiltrådt Den Europæiske  

 Menneskerettighedskonvention med tilhørende protokoller (i alt 11), og  

 konventionskomplekset blev inkorporeret ved lov i 1992, jf.  

 lovbekendtgørelse nr. 750 af 19. oktober 1998.
Konventionen indeholder nogle kontrolmekanismer.
Den  

 individuelle klageadgang er en af disse.
Efter konventionens artikel 34 kan  

 Domstolen modtage klager fra private vedrørende medlemsstaters  

 påståede krænkelser af konventionens rettigheder og  

 friheder.
Domstolen skal realitetsbehandle en klage fra private,  

 når visse procesbetingelser er opfyldt.
Når disse betingelser er  

 opfyldt, foreligger der en pligt for Domstolen til at behandle klagen.  

 Procesbetingelserne er følgende:
 1)	Klagen skal være indgivet af en person, en ikke-statslig  

 organisation eller en gruppe af enkeltpersoner, jf. artikel 34.
 2)	Klager skal være blevet krænket af en medlemsstat, jf.  

 artikel 34.
 3)	Klagen skal vedrøre de rettigheder, der er anerkendt i  

 konventionen eller de dertil knyttede protokoller, jf. artikel 34.
 4)	Nationale retsmidler skal være udtømt, jf. artikel 35,  

 stk. 1.
 5)	Klagen skal være indgivet inden 6 måneder, fra den  

 endelige nationale afgørelse blev truffet, jf. artikel 35,  

 stk. 1.
 6)	Klagen må ikke være anonym, jf. artikel 35, stk. 2,  

 litra a.
 7)	Klagen må ikke være identisk med en sag, der allerede er  

 blevet undersøgt af Domstolen eller allerede har været  

 underkastet anden form for international undersøgelse eller  

 afgørelse, og som ikke indeholder nye oplysninger af betydning, jf.  

 artikel 35, stk. 2, litra b.
 8)	Domstolen skal afvise en klage, når den anser den for  

 uforenelig med bestemmelserne i konventionen eller de dertil knyttede  

 protokoller, for åbenbart ugrundet eller for at være misbrug af  

 klageadgangen, jf. artikel 35, stk. 3.
Når Domstolen har modtaget og registreret en  

 individuel klage, er dens første opgave at undersøge, om klagen  

 skal afvises, eller om den skal behandles i realiteten.
Domstolen skal  

 påse, at de formelle krav er overholdt, før den kan behandle  

 klagen i realiteten.
I sager, der efter Domstolens opfattelse giver anledning  

 til spørgsmål i forhold til konventionen, indhentes skriftlige -  

 og i visse tilfælde tillige mundtlige - bemærkninger fra sagens  

 parter, herunder regeringen, inden Domstolen tager stilling til, om klagen  

 skal antages til realitetsbehandling.
Hvis Domstolen antager klagen til realitetsbehandling, er  

 dens opgave for det første at fastlægge sagens faktiske  

 omstændigheder og klagerens og regeringens argumenter.
For det andet  

 skal Domstolen stille sig til rådighed for klager og regering med  

 henblik på at opnå et forlig i sagen.
 Hvis der indgås forlig mellem klager og regering, og  

 Domstolen ikke har indvendinger mod indholdet, slettes sagen af sagslisten  

 ved en afgørelse, som indskrænker sig til en kort konstatering  

 af kendsgerningerne og den løsning, der er opnået.
Hvis det derimod ikke er muligt at forlige en sag, der er  

 blevet antaget til realitetsbehandling, tager Domstolen stilling til, om der  

 foreligger en krænkelse af konventionen.
En dom er bindende for  

 medlemsstaten, og Ministerkomitéen påser dens fuldbyrdelse.
I den ovenævnte korte gennemgang af den individuelle  

 klageadgang henvises der generelt til »Domstolen«.
Når Domstolen, der  

 består af 41 dommere, behandler klagesager, er den imidlertid delt op i  

 mindre enheder.
Der findes således komitéer med tre dommere,  

 kamre med 7 dommere og et Storkammer med 17 dommere.
En komité med tre  

 dommere kan med énstemmighed beslutte at afvise en klage, og en  

 sådan afgørelse er endelig.
Hvis klagen ikke afvises af en  

 komité, overgår den til behandling i et kammer.
Nogle klager  

 overgår direkte til behandling i et kammer uden først at have  

 været behandlet af en komité. Kammeret skal herefter tage  

 stilling til, om klagen skal afvises eller realitetsbehandles, og hvis klagen  

 antages til realitetsbehandling, tager kammeret også stilling til, om  

 der foreligger en krænkelse.
Et kammer har i visse tilfælde  

 mulighed for at afgive jurisdiktion til Storkammeret, der herefter overtager  

 behandlingen af sagen.
En afgørelse fra et kammer kan under visse  

 betingelser indbringes for Storkammeret.
En afgørelse fra et kammer,  

 der ikke indbringes for Storkammeret, og Storkammerets afgørelser er  

 endelige og bindende.
2.3. Den valgfri protokol til FN's konvention om borgerlige og  

 politiske rettigheder Danmark har tiltrådt og ratificeret FN's konvention  

 af 16. december 1966 om borgerlige og politiske rettigheder med  

 tilhørende valgfri protokol, jf. således bekendtgørelse  

 nr. 30 af 29. marts 1976 (Lovtidende C).
 Ved tillægsprotokollen er der etableret en  

 kontrolprocedure, hvorefter en særlig komité (FN's  

 Menneskerettighedskomité) kan modtage og behandle klager fra fysiske  

 personer over påståede krænkelser af konventionen.
 Protokollen trådte i kraft for Danmark samtidig med  

 konventionen den 23. marts 1976.
Komitéen skal realitetsbehandle en klage fra  

 private, når visse procesbetingelser er opfyldt.
Når disse  

 betingelser er opfyldt, foreligger der en pligt for komitéen til at  

 behandle klagen.
Procesbetingelserne er følgende:
 1)	Komitéen kan kun modtage henvendelser fra enkeltpersoner, jf.  

 artikel 1.
 2)	Klagerne skal være undergivet den indklagede stats  

 jurisdiktion, jf. artikel 1.
 3)	Klagerne skal være ofre for en krænkelse, jf. artikel  

 1.
 4)	Der skal være tale om en påstået krænkelse  

 af en af konventionens rettigheder, jf. artikel 1.
 5)	Nationale retsmidler skal være udtømt, jf. artikel 2 og  

 artikel 5, stk. 2, litra b.
 6)	Henvendelsen skal være skriftlig, jf. artikel 2.
 7)	Henvendelsen må ikke være anonym, jf. artikel 3.
 8)	Henvendelsen må ikke være udtryk for misbrug af  

 klageretten, jf. artikel 3.
 9)	Klagen må ikke være uforenelig med konventionens  

 bestemmelser, jf. artikel 3.
 10)	Klagen må ikke være eller have været genstand for  

 behandling ved andet internationalt kontrolorgan, jf. artikel 5, stk. 2,  

 litra a.
 Når disse procesbetingelser er opfyldt, underretter  

 komitéen den indklagede stat om henvendelsen, jf. artikel 4,  

 stk. 1.
 Den indklagede medlemsstat får en frist til at komme  

 med bemærkninger, jf. artikel 4, stk. 2.
 Proceduren slutter med, at komitéen underretter den  

 indklagede medlemsstat og klageren om sine synspunkter, jf. artikel 5,  

 stk. 4.
2.4. Den anden valgfri protokol til FN's konvention om borgerlige og  

 politiske rettigheder Danmark har tiltrådt og ratificeret den anden  

 valgfri protokol af 15. december 1989 til den internationale konvention om  

 borgerlige og politiske rettigheder, der sigter mod afskaffelse af  

 dødsstraf, jf. bekendtgørelse nr. 17 af 9. februar 1995  

 (Lovtidende C).
 Ved den anden valgfri protokol udvides den i første  

 valgfri protokol hjemlede individuelle klageadgang til også at omfatte  

 bestemmelserne i den anden valgfri protokol, jf. således artikel 5.
 Protokollen trådte i kraft for Danmark den 24. maj  

 1994.
2.5. FN's Racediskriminationskonvention Danmark har tiltrådt og ratificeret FN's konvention  

 af 21. december 1965 om afskaffelse af alle former for racediskrimination,  

 jf. bekendtgørelse nr. 55 af 4. august 1972 (Lovtidende C).
Ved artikel 14 i konventionen er der etableret en  

 kontrolprocedure, hvorefter en særlig komité (FN's  

 Racediskriminationskomité) kan modtage og behandle klager fra fysiske  

 personer over påståede krænkelser af konventionen.
Danmark  

 har afgivet en erklæring i henhold til artikel 14, stk. 1,  

 vedrørende anerkendelse af komitéens kompetence til at modtage  

 og behandle henvendelser fra enkeltpersoner, som hævder at være  

 ofre for en deltagerstats krænkelser af bestemmelser i konventionen,  

 jf. bekendtgørelse nr. 91 af 15. oktober 1986 (Lovtidende C).  

 Konventionens artikel 14 trådte i kraft for Danmark den 11. oktober  

 1985.
Komitéen skal realitetsbehandle en klage fra  

 private, når visse procesbetingelser er opfyldt.
Når disse  

 betingelser er opfyldt, foreligger der en pligt for komitéen til at  

 behandle klagen.
Procesbetingelserne er følgende:
 1)	Komitéen kan kun modtage henvendelser fra enkeltpersoner  

 eller grupper af enkeltpersoner.
 2)	Klagerne skal være undergivet den pågældende  

 medlemsstats jurisdiktion.
 3)	Klagerne skal hævde at være ofre for en  

 krænkelse.
 4)	Klagen skal vedrøre en eller flere af de rettigheder, der er  

 omfattet af konventionen.
 5)	Klagen må ikke være anonym.
 6)	Klagerne skal have udtømt nationale retsmidler.
 Når disse procesbetingelser er opfyldt, underretter  

 komitéen medlemsstaten om klagen, ligesom medlemsstaten får en  

 frist til at fremkomme med bemærkninger.
 Klagesagen resulterer i eventuelle forslag og  

 henstillinger, der sendes til den indklagede stat og klageren.
2.6. FN's Torturkonvention Danmark har tiltrådt og ratificeret FN's konvention  

 af 10. december 1984 mod tortur og anden grusom, umenneskelig eller  

 nedværdigende behandling eller straf, jf. bekendtgørelse nr. 88  

 af 23. oktober 1987 (Lovtidende C). Konventionen trådte i kraft for  

 Danmarks vedkommende den 26. juni 1987.
 Ved artikel 22 i konventionen er der etableret en  

 kontrolprocedure, hvorefter en særlig komité (FN's  

 Torturkomité) kan modtage og behandle klager fra fysiske personer over  

 påståede krænkelser af konventionen.
 Danmark har afgivet en erklæring i henhold til  

 artikel 22, stk. 1, vedrørende anerkendelse af komitéens  

 kompetence til at modtage og behandle henvendelser fra enkeltpersoner, som  

 hævder at være ofre for en deltagerstats krænkelser af  

 bestemmelser i konventionen, jf. bekendtgørelse nr. 97 af 11. oktober  

 1990 (Lovtidende C).
Komitéen skal realitetsbehandle en klage fra  

 private, når visse procesbetingelser er opfyldt.
Når disse  

 betingelser er opfyldt, foreligger der en pligt for komitéen til at  

 behandle klagen.
Procesbetingelserne er følgende:
 1)	Komitéen kan kun behandle klager fra eller på vegne af  

 enkeltpersoner.
 2)	Klagerne skal være undergivet den pågældende  

 medlemsstats jurisdiktion.
 3)	Klagerne skal hævde at være ofre for en medlemsstats  

 krænkelse af bestemmelser i konventionen.
 4)	Klagen må ikke være anonym, udtryk for misbrug af  

 klageadgangen eller uforenelig med konventionen.
 5)	Klagen må ikke være eller have været under  

 behandling i andet internationalt forum.
 6)	Klager skal have udtømt nationale retsmidler.
Når disse procesbetingelser er opfyldt, underretter  

 komitéen medlemsstaten om klagen.
Medlemsstaten får mulighed for  

 at komme med eventuelle bemærkninger.
 Hvis klagen antages til realitetsbehandling af  

 komitéen, vil klagesagen ende med en udtalelse fra komitéen,  

 hvor den underretter den pågældende medlemsstat og klageren om  

 dens synspunkter, jf. artikel 22, stk. 7.
 2.7. Andre konventioner m.m.
I artikel 24-33 i Den internationale Arbejdsorganisation  

 (ILO), jf. bekendtgørelse nr. 12 af 29. marts 1949, som ændret  

 senest ved bekendtgørelse nr. 84 af 24. juli 1975, findes der regler  

 om klageadgang.
Efter disse regler er der en klageret for organisationer af  

 arbejdsgivere og arbejdstagere.
Enkeltpersoner har imidlertid ikke adgang til  

 at indgive klage.
I mandatet for Østersøkommissæren  

 (Østersørådets kommissær for demokratiske  

 institutioner og menneskerettigheder, herunder rettigheder for personer  

 tilhørende mindretal) er det bl.a. anført, at kommissæren  

 har ret til at modtage henvendelser fra enkeltpersoner, grupper og  

 organisationer vedrørende menneskerettighedsspørgsmål.  

 Der er ikke tale om nogen formaliseret klageadgang, og mandatet indeholder  

 ikke nærmere regler om betingelser for at kunne klage til  

 kommissæren.
Det følger af mandatet, at kommissæren skal  

 lade sig lede af de formål, principper og regler, der er  

 nedfældet i bl.a.
De Forenede Nationers Pagt, i Europarådets  

 normer og i andre relevante internationale menneskerettighedsnormer.
Europarådets Ministerkomité har ved en  

 resolution af 7. maj 1999 (resolution (99) 50) oprettet Europarådets  

 kommissær for menneskerettigheder.
Kommissæren er en ikke-retlig  

 institution, der skal fremme uddannelse i, bevidsthed omkring samt respekt  

 for menneskerettighederne, således som disse er kommet til udtryk i  

 Europarådets retsakter.
Kommissæren skal fungere uafhængigt  

 og upartisk.
Kommissæren kan ikke behandle individuelle klager.  

 Kommissæren kan imidlertid handle på baggrund af enhver  

 information af relevans for kommissærens arbejde, herunder oplysninger  

 fra private og organisationer.
Kommissæren kan bl.a. påpege  

 utilstrækkeligheder i medlemsstaternes lovgivning og praksis  

 vedrørende efterlevelsen af menneskerettighederne.
3. De nationale muligheder for økonomisk bistand 3.1. Retsplejelovens kapitel 31 om fri proces Området for reglerne i retsplejelovens kapitel 31 om  

 fri proces er borgerlige sager, der behandles efter retsplejelovens regler,  

 herunder boligretssager, jf. lejelovens § 112, stk. 5. Herudover  

 findes der i et vist omfang hjemmel for meddelelse af bevilling til fri  

 proces i andre tilfælde.
Der er imidlertid ikke i retsplejeloven hjemmel til at  

 meddele fri proces til sagsanlæg ved udenlandske domstole.
Der er  

 heller ikke hjemmel til at meddele fri proces til indgivelse og  

 førelse af klagesager for internationale kontrolorganer, der i henhold  

 til menneskerettighedskonventioner har kompetence til at modtage og behandle  

 klager fra private.
3.2. Reglerne om offentlig retshjælp Efter retsplejelovens § 128, stk. 1, skal  

 advokater, der er antaget til at udføre sager for parter, der har fri  

 proces, yde retshjælp til personer, der opfylder de økonomiske  

 betingelser, som fastsættes i medfør af retsplejelovens  

 § 330, stk. 3. Efter samme lovs § 128, stk. 2, kan  

 advokater, der ikke er omfattet af bestemmelsens stk. 1, ved anmeldelse  

 til den myndighed, som justitsministeren bestemmer, påtage sig en  

 tilsvarende forpligtelse.
 De nærmere regler om retshjælp  

 fastsættes administrativt i medfør af retsplejelovens  

 § 128, stk. 3 og 4, jf. senest bekendtgørelse nr. 888 af 14.  

 december 1998 om offentlig retshjælp ved advokater.
 I bekendtgørelsen fastsættes de  

 økonomiske betingelser, der skal være opfyldt, jf. §§ 2-5,  

 og retshjælpens område og omfang fastlægges, jf.  

 §§ 6-7.
Efter bekendtgørelsens § 6, stk. 1,  

 omfatter retshjælp rådgivning og udfærdigelse af enkelte  

 skriftlige henvendelser af sædvanlig art, herunder ansøgning om  

 fri proces, processkrifter i retssager, udfærdigelse af  

 bodelingsoverenskomster, enkle testamenter og ægtepagter samt  

 deltagelse i møder.
Foreligger der en tvist, kan advokaten give  

 yderligere retshjælp, hvis særlige forhold taler derfor, herunder  

 især at der skønnes at være udsigt til, at sagen ved  

 yderligere bistand fra advokat kan afsluttes forligsmæssigt, jf.  

 bekendtgørelsens § 6, stk. 2.
Efter bekendtgørelsens § 7, stk. 1, kan  

 advokaten give almindelig retshjælp efter § 6, stk. 1, for et  

 vederlag af indtil 800 kr. (inkl. moms). Heraf betaler staten 75 pct., mens  

 den retshjælpssøgende betaler resten.
Advokaten kan give udvidet  

 retshjælp efter § 6, stk. 2, for et vederlag af yderligere  

 indtil 1.830 kr. (inkl. moms), jf. bekendtgørelsens § 7,  

 stk. 2. Heraf betaler staten og den retshjælpssøgende hver  

 halvdelen.
 Der er ikke hjemmel til at yde retshjælp til  

 indgivelse og førelse af klagesager for internationale klageorganer.  

 Baggrunden herfor er, at der ikke efter retsplejeloven er mulighed for at  

 meddele fri proces hertil, og som følge heraf heller ikke mulighed for  

 at yde retshjælp.
4. Retstilstanden i de øvrige nordiske lande 4.1. Norge I Norge findes der en retshjælpsordning, der  

 omfatter Den Europæiske Menneskerettighedsdomstol.
 Efter norsk ret kan der således - efter en konkret  

 vurdering - ydes økonomisk bistand til indgivelse og førelse af  

 klagesager for Den Europæiske Menneskerettighedsdomstol.
 Ved vurderingen af, om en ansøgning skal  

 imødekommes, lægges der vægt på sagens personlige og  

 velfærdsmæssige betydning for ansøgeren, sagens art og  

 eventuelle principielle betydning, samt ansøgerens mulighed for at  

 få medhold.
De sager, hvor der i praksis ydes økonomisk  

 bistand, vedrører uden undtagelse vigtige og principielle  

 spørgsmål.
I praksis er det blevet lagt til grund, at der ikke  

 bør bevilliges økonomisk bistand før det tidspunkt, hvor  

 Den Europæiske Menneskerettighedsdomstol antager en sag til  

 realitetsbehandling.
Denne praksis er begrundet i, at de fleste klagesager  

 afvises på et tidligere tidspunkt uden en egentlig sagsbehandling.
 I praksis er der blevet bevilliget økonomisk  

 bistand med tilbagevirkende kraft, således at den fri proces også  

 dækker allerede afholdte udgifter.
Det er først og fremmest udgifter til  

 advokatbistand, der dækkes.
Efter en konkret vurdering kan  

 ansøgerens egne væsentlige og nødvendige udgifter  

 imidlertid også dækkes.
Dette kan f.eks. være udgifter til  

 fotokopiering, rejseudgifter, telefonudgifter m.m.
Med hensyn til  

 sådanne udgifter føres en restriktiv praksis.
Udgifter til  

 ophold, kost og repræsentation vil derimod kun helt undtagelsesvist  

 kunne dækkes.
Støtten vil efter en konkret vurdering af  

 nødvendigheden og rimeligheden kunne omfatte udgifter til sagkyndig  

 bistand.
 Den retshjælp, der eventuelt modtages fra  

 Europarådet, skal fratrækkes den retshjælp, der kan ydes  

 efter den norske lov om fri retshjælp.
4.2. Sverige Efter svensk ret kan der, når der foreligger  

 særlige grunde, ydes retshjælp til behandling af sager i  

 udlandet.
Bestemmelsen tager først og fremmest sigte på sager,  

 som skal behandles af en udenlandsk domstol eller myndighed.
Det er kun  

 personer, der har bopæl i Sverige, der kan få retshjælp til  

 behandling af sager i udlandet.
Kravet om, at der skal foreligge  

 særlige grunde, er i praksis blevet fortolket meget restriktivt.  

 Retshjælp er således alene blevet ydet i sager, der har rejst  

 spørgsmål om personers familieretlige status, sager om  

 varetagelse af børns interesser eller sager, hvor der har foreligget  

 humanitære grunde.
Som udgangspunkt ydes der ikke retshjælp til  

 behandling af sager for Den Europæiske Menneskerettighedsdomstol (og  

 den tidligere Kommission). I 1997 blev der dog i et enkelt tilfælde  

 ydet retshjælp med den begrundelse, at sagen vedrørte et barns  

 ret til at vokse op med begge forældre, ligesom den tidligere  

 Kommission havde tilkendegivet, at sagen ville blive antaget til  

 realitetsbehandling.
Hvis den retshjælpssøgende ikke har  

 udtømt de svenske retsmidler, kan der ikke ydes retshjælp.
4.3. Finland Der findes ikke udtrykkelige regler om økonomisk  

 bistand ved indgivelse eller førelse af klagesager ved Den  

 europæiske Menneskerettighedsdomstol.
 De gældende regler om fri proces og beskikkelse  

 finder kun anvendelse ved førelse af sager for finske myndigheder og  

 tillempes ikke ved indgivelse af klage i henhold til Den europæiske  

 Menneskerettighedskonvention.
De finske regler om offentlig retshjælp er  

 imidlertid i praksis blevet fortolket således, at de også finder  

 anvendelse på førelse af sager i udlandet.
Retshjælp kan  

 bestå i at etablere kontakt til juridisk bistand i det  

 pågældende land, men reglerne er også blevet anvendt  

 på egentlig førelse af sager i udlandet.
 Efter det oplyste er der i praksis meget begrænsede  

 muligheder for at få dækket udgifter til juridisk bistand ved  

 behandling af klagesager i Strasbourg, og det er kun udgifter, der er  

 forbundet med Domstolens behandling, der kan dækkes.
4.4. Island Efter islandsk ret er der ikke mulighed for at få  

 økonomisk bistand til indgivelse eller efterfølgende  

 førelse af klagesager for Den europæiske  

 Menneskerettighedsdomstol.
5. De internationale muligheder for økonomisk bistand Der er ikke etableret retshjælpsordninger, der  

 omfatter indgivelse og førelse af klager i henhold til FN's konvention  

 om borgerlige og politiske rettigheder med tilhørende valgfrie  

 protokoller, FN's Racediskriminationskonvention og FN's Torturkonvention.
Derimod er der mulighed for i visse tilfælde at  

 få retshjælp til førelse af klagesager for Den  

 Europæiske Menneskerettighedsdomstol.
Retshjælpen gives dog  

 hverken forud for, at klage indgives, eller i forbindelse med selve  

 indgivelsen af en klage.
Det er først på et senere tidspunkt  

 under klagesagens behandling, at det er muligt at få  

 retshjælp.
 Reglerne om retshjælp findes i regel 91-96 i  

 Domstolens procesreglement.
På begæring fra en klager eller af egen drift  

 kan præsidenten for det kammer, der behandler klagen, træffe  

 beslutning om ydelse af retshjælp til førelse af klagesagen.
En  

 sådan beslutning kan dog først træffes fra det tidspunkt,  

 hvor medlemsstaten har afgivet skriftlige bemærkninger til  

 spørgsmålet om, hvorvidt klagen kan antages til  

 realitetsbehandling (admissibilitet), eller fra udløbet af den frist,  

 som Domstolen har fastsat for regeringens afgivelse af skriftlige  

 bemærkninger, jf. regel 91, stk. 1. Hvis der er meddelt  

 retshjælp til førelse af klagesagen for et kammer,  

 fortsætter retshjælpen som udgangspunkt, hvis sagen indbringes  

 for Storkammeret, jf. regel 91, stk. 2.
 Det er en forudsætning for at kunne få  

 retshjælp, at dette er nødvendigt for en forsvarlig  

 førelse af sagen (»necessary for the proper conduct of the case«), jf.  

 regel 92, stk. 1. Det er endvidere en betingelse, at klager ikke har  

 tilstrækkelige midler til helt eller delvist at dække de  

 omkostninger, der er forbundet med klagesagen, jf. regel 92.
Det skal dokumenteres over for Domstolen, at de  

 økonomiske betingelser er opfyldt.
Dette sker ved at udfylde et skema  

 med oplysning om indtægt og formue m.m.
Dette skema fås hos  

 Domstolen.
Oplysningerne i skemaet skal bekræftes af de nationale  

 myndigheder, og den indklagede stat får mulighed for at udtale sig.
I  

 Danmark skal oplysningerne bekræftes af den lokale skatteforvaltning.  

 Reglerne findes i regel 93 i procesreglementet.
Retshjælpen dækker kun udgifter til  

 repræsentanter, der opfylder visse krav.
Der ydes således kun  

 retshjælp til advokater eller andre, der opfylder procesreglementets  

 krav til, hvem der kan repræsentere en klager, jf. regel 94,  

 stk. 1, sammenholdt med regel 36, stk. 4. Dette indebærer, at  

 der skal være tale om en advokat, der har ret til at udøve  

 advokatvirksomhed i en af Europarådets medlemsstater, og som har  

 bopæl i en medlemsstat.
Præsidenten for det kammer, der behandler  

 sagen, kan dog tillade, at andre optræder som repræsentanter for  

 en klager.
Hvis det vurderes hensigtsmæssigt, kan der ydes  

 retshjælp til mere end én repræsentant, jf. regel 94,  

 stk. 1, in fine.
Retshjælp ydes til dækning af advokatens  

 salær.
Herudover kan der ydes retshjælp til dækning af  

 såvel klagers som advokatens rejseudgifter og udgifter forbundet med  

 opholdet samt andre nødvendige udgifter, jf. regel 94,  

 stk. 2.
Når der er truffet beslutning om at yde  

 retshjælp, fastsætter Domstolens registrar størrelsen af  

 de salærer, der skal udbetales.
Dette sker i henhold til de til enhver  

 tid gældende takster, jf. regel 95, litra a.
Herudover træffer  

 registraren beslutning om, med hvilket beløb andre udgifter kan  

 dækkes af retshjælpen, jf. regel 95, litra b.
 Hvis betingelserne for at yde retshjælp  

 ophører med at være opfyldt, kan præsidenten for det  

 kammer, der behandler klagen, når som helst beslutte at tilbagekalde  

 eller omgøre beslutningen om at yde retshjælp, jf. regel 96.
Den nye Domstol har endnu ikke fastsat de takster, der vil  

 blive benyttet ved tildeling af retshjælp i henhold til  

 procesreglementet.
De nye takster forventes vedtaget om kort tid.
Indtil  

 disse takster er fastsat, benytter den nye Domstol imidlertid de takster, der  

 var gældende pr. 1. januar 1998.
 De takster, der var gældende pr. 1. januar 1998, er  

 følgende (beløbene er angivet i franske francs, og 1 FFR svarer  

 til ca. 1,15 DKR):
Sagsforberedelse indtil	3.000 FFR Skriftlige bemærkninger vedrørende admis  

 sibilitet og/eller materie	indtil 2.000 FFR Supplerende bemærkninger eller bemærkninger  

 vedrørende erstatningskrav	indtil 1.200 FFR Deltagelse i mundtlige forhandlinger (incl. forberedelse) 	indtil 2.000 FFR/dag Frivilligt forlig (skriftlige forslag)	900 FFR Deltagelse i   

 forligsforhandlinger 	indtil 1.200 FFR/dag Domstolen er selv af den opfattelse, at der alene er tale  

 om bidrag og ikke om fuld dækning af en klagers faktiske omkostninger  

 ved indgivelse og førelse af en klagesag.
Selv om retshjælp fra  

 Domstolen først kan ydes på det tidspunkt, hvor Domstolen har  

 modtaget den indklagede regerings skriftlige bemærkninger til klagen,  

 eller når fristen for indgivelse af sådanne bemærkninger er  

 udløbet, ydes retshjælpen dog med tilbagevirkende kraft,  

 således at den også dækker sagens oprindelige  

 forberedelse.
6. Statistiske oplysninger om danske klagesager 6.1. Den Europæiske Menneskerettighedskommission Med virkning fra den 1. november 1998, da 11.  

 tillægsprotokol til Den Europæiske Menneskerettighedskonvention  

 trådte i kraft, blev den tidligere Kommission og Domstol sammenlagt til  

 én permanent Domstol.
De følgende statistiske oplysninger  

 vedrører imidlertid den tidligere Kommissions behandling af danske  

 klagesager, men der er grund til at antage, at det mønster, der har  

 vist sig, vil fortsætte, selv om sagerne nu behandles af den nye  

 Domstol.
I perioden fra den 1. januar 1989 til den 31. december  

 1997 modtog Den Europæiske Menneskerettighedskommission 827  

 henvendelser fra personer, der klagede over Danmark.
Dette resulterede i  

 oprettelse af et tilsvarende antal foreløbige sagsakter.
I samme  

 periode blev der registreret 233 egentlige klagesager.
Forskellen mellem en  

 foreløbig sagsregistrering og en registreret klage er den, at alle  

 henvendelser til den tidligere Kommission i første omgang blev  

 modtaget og behandlet af Kommissionens sekretariat.
Sådanne  

 henvendelser kunne resultere i, at sekretariatet anmodede om yderligere  

 oplysninger, der skulle indsendes, før klagen kunne blive registreret.  

 Sekretariatet kunne endvidere vejlede klagere i tilfælde, hvor klagen  

 faldt uden for konventionens anvendelsesområde eller af anden grund  

 ikke ville kunne behandles i realiteten.
Hvis klageren var indforstået  

 hermed, sluttede sagen.
Når sekretariatet havde fået de  

 nødvendige oplysninger, eller hvis klager fastholdt sin klage, trods  

 sekretariatets oplysning om, at den ikke kunne forventes behandlet, sendte  

 sekretariatet en klageformular, der skulle udfyldes og returneres.
Når  

 sekretariatet havde modtaget den korrekt udfyldte klageformular, skete der en  

 egentlig registrering af klagesagen, ligesom den tidligere Kommission blev  

 underrettet om klagen.
Den tidligere Kommission gik herefter over til at behandle  

 spørgsmålet om klagens admissibilitet.
I den nævnte  

 periode blev 7 klager antaget til realitetsbehandling (»declared  

 admissible«), mens 212 blev afvist (»declared inadmissible«). Af de 212  

 klager, der blev afvist, blev 206 afvist uden at have været forelagt  

 for den danske regering med anmodning om bemærkninger, mens 6 blev  

 afvist efter at de havde været forelagt for den danske regering med  

 anmodning om bemærkninger. 2 klagesager blev slettet af listen.
Af de 7 klagesager, der var blevet antaget til  

 realitetsbehandling i perioden, blev 2 sager indbragt for Domstolen.  

 Kommissionen udfærdigede en rapport i 7 klagesager.
I 4 af disse sager  

 blev der udfærdiget en rapport efter den tidligere artikel 28,  

 stk. 2, hvilket vil sige, at sagen blev forligt mellem klager og den  

 danske regering.
I 1 sag blev der udarbejdet en rapport efter den tidligere  

 artikel 30, hvilket indebærer, at klagesagen blev slettet af  

 sagslisten.
I 2 sager udarbejdede Kommissionen en rapport efter den tidligere  

 artikel 31. Heri ligger, at Kommissionen i rapporten tog stilling til,  

 hvorvidt der forelå en krænkelse eller ej.
De statistiske oplysninger kan sammenfattes på den  

 nedenfor anførte måde.
Det skal dog bemærkes, at der er  

 tale om en oversigt over sagsbehandlingsskridt i en bestemt periode, og ikke  

 om udviklingen i et bestemt antal klagesager.
Det betyder, at det ikke er de  

 enkelte klager, der følges.
Tallene giver derimod et indtryk af, hvad  

 den tidligere Kommission har foretaget sig i danske klagesager i  

 perioden.
Generelle oplysninger Foreløbige sagsmapper	827 Registrerede klagesager	233 Admissibilitetsbehandlingen Klagesager der antages til realitetsbehandling	7 Klagesager der afvises	212 uden anmodning om bemærkninger		206 efter anmodning om bemærkninger	6 Klagesager der slettes af sagslisten	2 Realitetsbehandlingen af klagesager Antal sager indbragt for Domstolen	2 Antal udarbejdede rapporter	7 efter artikel 28, stk. 2	4 efter artikel 30	1 efter artikel 31	2 Det bemærkes, at der i det ovenfor anførte  

 henvises til bestemmelserne i konventionen, således som den var  

 gældende før den 1. november 1998, hvor 11.  

 tillægsprotokol trådte i kraft.
 Samlet kan det oplyses, at der i perioden fra den 1.  

 januar 1989 til den 31. december 1997 var i alt 19 sager, hvor den tidligere  

 Kommission bad om den danske regerings bemærkninger.
I de senere år har der været en stigning i  

 antallet af klagesager, hvor regeringen er blevet anmodet om at komme med  

 retlige bemærkninger.
I 1998 blev regeringen således anmodet om  

 retlige bemærkninger i 6 klagesager, og indtil oktober 1999 er  

 regeringen blevet anmodet om retlige bemærkninger i 5 klagesager.
 I perioden fra den 1. januar 1989 og indtil oktober 1999  

 er regeringen således blevet anmodet om at komme med retlige  

 bemærkninger i 30 klagesager.
6.2. FN's Menneskerettighedskomité Siden den 23. marts 1976, hvor reglerne om den  

 individuelle klageadgang trådte i kraft for Danmark, har FN's  

 Menneskerettighedskomité færdigbehandlet 8 klager mod Danmark. 7  

 klagesager endte med at blive afvist (»declared inadmissible«), mens  

 behandlingen af 1 sag blev afsluttet, uden at der blev truffet nogen egentlig  

 afgørelse (»discontinued«). I ét tilfælde har  

 komitéen anmodet om den danske regerings bemærkninger til en  

 klage.
6.3. FN's Racediskriminationskomité Siden den 11. oktober 1985, hvor reglerne om den  

 individuelle klageadgang trådte i kraft for Danmark, har FN's  

 Racediskriminationskomité kun afsluttet behandlingen af to klager mod  

 Danmark.
Den første sag endte med at blive afvist (»declared  

 inadmissible«) efter, at den danske regering havde afgivet skriftlige  

 bemærkninger.
Den anden sag, der blev antaget til realitetsbehandling  

 (»declared admissible«), efter at regeringen havde afgivet skriftlige  

 bemærkninger, endte med, at komitéen fastslog, at Danmark havde  

 overtrådt konventionen.
I 1999 er regeringen blevet anmodet om at komme  

 med bemærkninger i to klagesager, der endnu ikke er blevet afgjort af  

 komitéen.
6.4. FN's Torturkomité Siden den 26. juni 1987, hvor reglerne om den individuelle  

 klageadgang trådte i kraft for Danmark, har FN's Torturkomité  

 afsluttet behandlingen af én klage mod Danmark.
Sagen blev afsluttet  

 uden, at der blev truffet nogen egentlig afgørelse (»discontinued«).  

 Den danske regering blev anmodet om at komme med bemærkninger, men  

 disse blev aldrig afgivet, og behandlingen af klagen blev afsluttet, da det  

 over for komitéen blev oplyst, at Danmark havde besluttet ikke at  

 udvise klager.
I 1999 er regeringen blevet anmodet om at komme med  

 bemærkninger i to klagesager, der endnu ikke er blevet afgjort af  

 komitéen.
7. Vurdering af behovet for økonomisk bistand Som nævnt er der ikke efter de gældende danske  

 regler i retsplejeloven om fri proces eller offentlig retshjælp  

 mulighed for at få økonomisk bistand til indgivelse og  

 førelse af klagesager for internationale klageorganer, der i henhold  

 til konventioner er tillagt kompetence til at behandle klager fra  

 private.
 Som udgangspunkt vil det heller ikke være muligt at  

 få økonomisk bistand fra det internationale klageorgan, og i  

 tilfælde, hvor det rent faktisk er muligt at få økonomisk  

 bistand, er der i praksis alene tale om delvis dækning af de faktiske  

 omkostninger til advokatsalær og øvrige udgifter.
 Justitsministeriet finder på den baggrund, at der  

 bør indføres en retshjælpsordning i forbindelse med klage  

 til internationale klageorganer, der i henhold til  

 menneskerettighedskonventioner har kompetence til at modtage og behandle  

 klager fra private.
 Alle de instanser, der er blevet hørt over  

 lovforslaget (se pkt. 10), har i øvrigt tilsluttet sig, at der er  

 behov for at indføre en mulighed for at yde retshjælp.
8. Justitsministeriets overvejelser 8.1. Det fremgår af de statistiske oplysninger (se pkt. 6),  

 at der i praksis er stor forskel på de enkelte klageadganges betydning.  

 Den individuelle klageadgang i henhold til Den Europæiske  

 Menneskerettighedskonvention er uden sammenligning den mest benyttede.
 Da de internationale menneskerettighedskonventioner  

 principielt er ligestillede, bør anvendelsesområdet for en  

 retshjælpsordning imidlertid ikke kun omfatte den individuelle  

 klageadgang i henhold til Den Europæiske  

 Menneskerettighedskonvention.
 En retshjælpsordning bør derfor også  

 omfatte den individuelle klageadgang i henhold til FN's konvention om  

 borgerlige og politiske rettigheder, FN's Torturkonvention og FN's  

 Racediskriminationskonvention.
 Det er karakteristisk for de nævnte individuelle  

 klageadgange (Den Europæiske Menneskerettighedskonvention, den valgfri  

 protokol til FN's konvention om borgerlige og politiske rettigheder, FN's  

 Torturkonvention og FN's Racediskriminationskonvention), at behandlingen af  

 klagesagerne har karakter af en retssagsbehandling, der finder sted for et  

 internationalt klageorgan, der er kollegialt sammensat.
Der findes således præcise processuelle regler  

 for, hvordan disse klagesager skal behandles.
Endvidere er der klare regler  

 for, under hvilke betingelser et klageorgan kan behandle en klage.  

 Klageorganerne skal vurdere, om den indklagede stat har handlet i strid med  

 bindende konventioner, og der findes i almindelighed en omfattende praksis  

 fra det pågældende klageorgan, som vil indgå i vurderingen.  

 Klageorganets afgørelse vil blive truffet på baggrund af en  

 kontradiktorisk procedure, hvilket vil sige, at både den indklagede  

 regering og klager får mulighed for at kommentere hinandens  

 indlæg.
Den kontradiktoriske procedure vil almindeligvis foregå  

 skriftligt, men klageorganet har i visse tilfælde mulighed for at  

 afholde en mundtlig forhandling (se f.eks. regel 54, stk. 4, i Den  

 Europæiske Menneskerettighedsdomstols procesreglement og regel 94,  

 stk. 5, i FN's Racediskriminationskomités procesreglement).
I forbindelse med høringen over lovforslaget har  

 Østersørådets kommissær for demokratiske  

 institutioner og menneskerettigheder foreslået, at klager til  

 kommissæren også bliver omfattet af den foreslåede  

 retshjælpsordning.
Efter mandatet har »Kommissæren ... ret til at  

 modtage henvendelser fra enkeltpersoner, grupper og organisationer  

 vedrørende menneskerettighedsspørgsmål«.
Det er  

 kommissærens opfattelse, at der reelt består en egentlig  

 individuel klageadgang for enkeltpersoner, grupper og organisationer til  

 Østersøkommissæren.
Den ordning, der gælder for  

 Østersøkommissæren (se pkt. 2.7), adskiller sig  

 imidlertid fra de tidligere nævnte klageadgange derved, at  

 Østersøkommissæren ikke har pligt til at behandle en  

 klage, men kan vælge at gøre det.
Efter det nugældende  

 mandat for Østersøkommissæren skal en klager endvidere  

 ikke opfylde bestemte og formelt vedtagne betingelser, som f.eks. at have  

 udtømt de nationale retsmidler, for at kunne klage.
Klagesagerne skal  

 efter mandatet heller ikke behandles efter bestemte og formelt vedtagne  

 processuelle regler.
Efter det oplyste kræver  

 Østersøkommissæren i praksis, at en række  

 nærmere angivne forudsætninger skal være opfyldt, for at  

 klagen behandles.
Disse forudsætninger har visse lighedspunkter med de  

 procesbetingelser, der gælder ved klage til Den Europæiske  

 Menneskerettighedsdomstol.
Efter sit mandat skal  

 Østersøkommissæren »lade sig lede af de formål,  

 principper og regler, der er nedfældet i De Forenede Nationers Pagt, i  

 Europarådets normer, og i andre relevante internationale  

 menneskerettighedsnormer ...« Dette indebærer, at  

 Østersøkommissæren bl.a. kan vurdere forholdet til en  

 bindende konvention, i tilknytning til hvilken der allerede er oprettet et  

 særligt og kollegialt klageorgan, f.eks.
Den Europæiske  

 Menneskerettighedsdomstol, der er blevet tillagt kompetence til at modtage og  

 behandle klager fra private.
 Justitsministeriet finder herefter, at den  

 foreslåede retshjælpsordning ikke bør omfatte  

 Østersøkommissæren, i hvert fald ikke på  

 nuværende tidspunkt.
Spørgsmålet om, hvorvidt der bør kunne  

 ydes retshjælp til indgivelse og førelse af klager for  

 Østersøkommissæren bør efter Justitsministeriets  

 opfattelse drøftes nærmere inden for rammerne af det samarbejde,  

 der foregår i Rådet for de baltiske lande.
I tilknytning hertil  

 kan det overvejes, om der bør vedtages formelle klagebetingelser samt  

 formelle processuelle regler for behandlingen af klagesager for  

 Østersøkommissæren, og om  

 Østersøkommissæren selv bør have mulighed for at  

 yde retshjælp, således at der ikke gælder forskellige  

 ordninger inden for det nærområde, som er omfattet af  

 Østersøkommissærens mandat.
 Tilsvarende vil en klage til Europarådets nyligt  

 oprettede kommissær for menneskerettigheder (se ligeledes pkt. 2.7)  

 heller ikke være omfattet af den foreslåede  

 retshjælpsordning.
Da det kun er organisationer af arbejdstagere og  

 arbejdsgivere, der er klageberettigede i henhold til ILO-statutten (se  

 også her pkt. 2.7), og under hensyn til karakteren af disse klagesager,  

 er der ikke på samme måde behov for at yde retshjælp til  

 disse klagesager.
Justitsministeriet finder derfor, at klager til ILO ikke  

 skal være omfattet af den foreslåede retshjælpsordning.
Retshjælpsordningen finder anvendelse på de  

 eksisterende individuelle klageadgange.
Den omfatter derfor de klageadgange,  

 der gælder i henhold til Den Europæiske  

 Menneskerettighedskonvention, den valgfri protokol til FN's konvention om  

 borgerlige og politiske rettigheder, FN's Torturkonvention og FN's  

 Racediskriminationskonvention.
Hvis Danmark på et senere tidspunkt  

 tiltræder konventioner, der indeholder lignende individuelle  

 klageadgange, eller hvis der på et senere tidspunkt indføres  

 individuelle klageadgange i tilknytning til eksisterende konventioner, bliver  

 sådanne klageadgange efter forslaget omfattet af ordningen.
Som  

 eksempel herpå kan nævnes, at FN's Generalforsamling forventes at  

 vedtage en tillægsprotokol til FN's konvention om afskaffelse af alle  

 former for diskrimination mod kvinder, hvorved der indføres en  

 individuel klageadgang over påståede krænkelser af  

 konventionen.
 8.2. Efter lovforslaget er det som nævnt en betingelse, at  

 der er tale om en egentlig klageret, hvor det internationale klageorgan,  

 når procesbetingelserne herfor i øvrigt er opfyldt, har pligt  

 til at behandle en klage og har kompetence til at fastslå, om der  

 foreligger en krænkelse af konventionen.
Det er derimod ikke afgørende, om organet med  

 bindende virkning kan statuere en krænkelse, som tilfældet er for  

 Den Europæiske Menneskerettighedsdomstols afgørelser (se  

 konventionens artikel 46, stk. 1), eller om organet alene kan komme med  

 en ikke-bindende tilkendegivelse, jf.
FN's Menneskerettigheds-, Race- og  

 Torturkomitéers afgørelser i henhold til den valgfri protokol  

 til FN's konvention om borgerlige og politiske rettigheder (se artikel 5,  

 stk. 4), FN's konvention om afskaffelse af alle former for  

 racediskrimination (se artikel 14, stk. 7, litra b) og FN's konvention  

 mod tortur og anden grusom, umenneskelig eller nedværdigende behandling  

 eller straf (se artikel 22, stk. 7).
8.3. Efter lovforslaget gælder (§ 1), at Danmark skal  

 have anerkendt klageorganets kompetence til at behandle individuelle klager,  

 og at klagen vedrører Danmark.
Den foreslåede ordning kan derfor  

 ses som et middel til at sikre Danmarks overholdelse af internationale  

 forpligtelser.
Dette vil indebære, at en person, der er bosiddende i  

 Danmark, men som ønsker at indgive en klage mod en anden stat, ikke  

 vil kunne få retshjælp til indgivelse og førelse af en  

 sådan klagesag.
 8.4. Det forhold, at de fleste klager rent faktisk afvises af de  

 internationale organer, giver anledning til at overveje, om en  

 retshjælpsordning bør omfatte alle klager.
For så vidt angår Den Europæiske  

 Menneskerettighedskommission var der (fra 1989 til 1997) kun 7 henvendelser,  

 der endte med at blive antaget til realitetsbehandling.
Dette skal ses i  

 lyset af, at Kommissionen i samme periode modtog ikke færre end 827  

 henvendelser, og at 233 henvendelser blev registreret som egentlige  

 klagesager.
Antallet af henvendelser, der blev antaget til  

 realitetsbehandling, udgjorde ca. 1 pct. af det samlede antal henvendelser i  

 perioden og ca. 3 pct. af det samlede antal registrerede klager i perioden.
I  

 samme periode anmodede Kommissionen om den danske regerings  

 bemærkninger i 19 klagesager, hvilket svarer til ca. 2 pct. af det  

 samlede antal henvendelser i perioden og ca. 8 pct. af antallet af  

 registrerede klager i perioden.
I perioden fra den 1. januar 1989 til oktober  

 1999 blev regeringen anmodet om retlige bemærkninger i 30 klagesager,  

 heraf 11 sager i 1998 og 1999.
For så vidt angår FN-komitéerne, er der  

 foreløbig kun to klager, der er blevet antaget til  

 realitetsbehandling.
De vedrører begge FN's  

 Racediskriminationskonvention.
FN-komitéerne har anmodet om  

 regeringens retlige bemærkninger i 8 klagesager.
 Samlet er regeringen således blevet anmodet om  

 retlige bemærkninger i knap 40 klagesager i perioden fra 1989 til  

 oktober 1999.
Hvis et klageorgan overvejer, om en klage kan antages til  

 realitetsbehandling, anmoder det om den danske regerings bemærkninger  

 hertil.
Da der ofte vil gå nogen tid, førend klageorganet  

 træffer afgørelse herom, vil denne del af sagsbehandlingen kunne  

 være forbundet med ikke ubetydelige omkostninger for klager til  

 advokatsalær m.m.
 Hvis retshjælpsordningen derfor skal være en  

 hjælp til borgere, der ønsker at klage, bør det ikke  

 være en betingelse for at få retshjælp, at klagen er  

 antaget til realitetsbehandling.
 På den anden side er det ikke hensigtsmæssigt,  

 hvis det offentlige skal betale udgifterne til åbenbart  

 grundløse klager.
Justitsministeriet har overvejet, om det blotte forhold,  

 at en klage bliver registreret som en klagesag hos f.eks.
Den  

 Europæiske Menneskerettighedsdomstol, burde være  

 tilstrækkeligt til, at klager fik mulighed for at få  

 retshjælp.
Justitsministeriet mener imidlertid ikke, at tidspunktet for  

 en klages registrering er et egnet kriterium.
Langt de fleste klager, der  

 registreres som egentlige klagesager hos Den Europæiske  

 Menneskerettighedsdomstol, afvises efterfølgende som »åbenbart  

 ugrundede«, uden at regeringen er blevet anmodet om at komme med  

 bemærkninger.
Hertil kommer, at en klager, der retter henvendelse til  

 Den Europæiske Menneskerettighedsdomtol med en klage, og som insisterer  

 på at få sin klage behandlet, selv om klager får oplyst af  

 sekretariatet, at klagen ikke opfylder betingelserne i konventionen, vil  

 få sin klage registreret og behandlet af Domstolen.
Justitsministeriet foreslår derfor, at der skal ydes  

 retshjælp, når klageorganet anmoder om den danske regerings  

 retlige bemærkninger til klagen, herunder om klagen overhovedet kan  

 realitetsbehandles.
Hvis et internationalt klageorgan anmoder om den danske  

 regerings retlige bemærkninger i anledning af en klage, vil dette i  

 almindelighed være udtryk for, at klager har rimelig grund til at  

 føre klagesagen.
Herved sikres, at de klagesager, der giver anledning  

 til mere væsentlige spørgsmål, får mulighed for at  

 opnå økonomisk bistand.
 Såfremt de internationale klageorganers praksis  

 måtte udvikle sig således, at anmodning om bemærkninger  

 sker automatisk og uden nærmere overvejelser af klagebetingelserne  

 eller klagens genstand, vil dette naturligvis ændre  

 forudsætningerne for det valgte kriterium, og der vil derfor være  

 behov for at tage det op til fornyet overvejelse med henblik på en  

 eventuel lovrevision.
 Hvis det internationale klageorgan har valgt at anmode om  

 den danske regerings retlige bemærkninger, skal der efter den  

 foreslåede retshjælpsordning ikke foretages en vurdering af, om  

 klager i øvrigt har rimelig grund til at føre klagesagen.  

 Såfremt det internationale klageorgan har anmodet om retlige  

 bemærkninger, har den person, der klager, således krav på  

 at få retshjælp (lovforslagets § 2, stk. 1).
Justitsministeriet finder samtidig, at der i særlige  

 situationer bør kunne ydes retshjælp, selv om det internationale  

 klageorgan (endnu) ikke har anmodet om den danske regerings retlige  

 bemærkninger.
Det foreslås derfor (se forslagets § 3 og  

 bemærkningerne til denne bestemmelse), at det i særlige  

 tilfælde skal være muligt at yde retshjælp allerede i  

 forbindelse med klagesagens indgivelse.
I disse tilfælde vil det  

 være en betingelse, at klager har rimelig grund til at føre  

 klagesagen.
8.5. I tilfælde, hvor det internationale klageorgan anmoder  

 om retlige bemærkninger, har klager ofte været nødt til at  

 afholde advokatudgifter til klagens indgivelse.
Det foreslås derfor, at  

 en beslutning om tildeling af retshjælp, der træffes efter  

 organets anmodning om retlige bemærkninger, skal gives med  

 tilbagevirkende kraft, således at retshjælpen også kommer  

 til at dække det allerede udførte arbejde.
Også  

 retshjælp, der ydes efter § 3, gives med tilbagevirkende  

 kraft.
 8.6. Efter lovforslaget er det en betingelse, at en klager  

 forsøger at udnytte de internationale retshjælpsordninger, og  

 den danske retshjælp vil blive reduceret i det omfang, klager har  

 modtaget retshjælp fra et internationalt klageorgan (lovforslagets  

 § 2, stk. 2).
 9. Forslagets økonomiske og administrative konsekvenser m.v.
Den foreslåede retshjælpsordning vil  

 medføre udgifter for det offentlige.
Det drejer sig om udgifter til  

 retshjælp i henhold til lovforslaget.
Hertil kommer, at der skal  

 afsættes personale til at behandle ansøgninger om  

 retshjælp.
 Det vurderes, at det merarbejde, der vil være  

 forbundet med behandlingen af ansøgninger om retshjælp, vil  

 kunne klares inden for rammerne de eksisterende bevillinger.
For så vidt angår udgifter til selve  

 retshjælpsordningen er det vanskeligt nøjagtigt at anslå  

 de forventede udgifter.
De fleste klager afvises som åbenbart ugrundede  

 uden at klageorganet har anmodet om den danske regerings bemærkninger,  

 og vil derfor ikke medføre udgifter til retshjælp efter de  

 foreslåede kriterier.
I perioden frem til den 31. december 1997 blev  

 regeringen anmodet om retlige bemærkninger i ca. 3 klagesager om  

 året.
I 1998 var antallet imidlertid steget til 7 klagesager, heraf 6  

 vedrørende Den Europæiske Menneskerettighedskonvention og 1  

 vedrørende FN's Racediskriminationskonvention.
I 1999 (indtil oktober)  

 er regeringen blevet anmodet om retlige bemærkninger i 9 klagesager,  

 heraf 5 vedrørende Den Europæiske Menneskerettighedskonvention,  

 2 vedrørende FN's Racediskriminationskonvention og 2 vedrørende  

 FN's Torturkonvention.
Der er grund til at tro, at antallet af klagesager vil  

 stige.
Størrelsen af de årlige udgifter til en  

 retshjælpsordning vil naturligvis også afhænge af, hvor  

 langt klagesagerne kommer i klagesystemet.
Klagers udgifter til advokat m.v.  

 har i de hidtil afgjorte sager været af meget variende størrelse  

 (fra 12.000 kr. til 500.000 kr.). Skønsmæssigt må  

 udgifterne til advokat m.v. antages at ligge omkring 100.000 kr. pr. sag.
Ud fra et forsigtigt skøn kan det anslås, at  

 der vil blive tale om udgifter til ca. 10 klagesager om året, der som  

 ovenfor anført skønnes at ligge på omkring 100.000 kr.  

 pr. sag.
På baggrund af dette skøn, der er forbundet med  

 betydelig usikkerhed, vil de samlede udgifter til retshjælp kunne  

 udgøre ca. 1 mio. kr. om året.
Lovforslaget har ingen økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser, og det indeholder ikke EU-retlige  

 aspekter.
Vurdering af konsekvenser af lovforslaget Positive konsekvenser/mindre udgifter Negative konsekvenser/ merudgifter Økonomiske konsekvenser for stat, kommuner og  

 amtskommuner Ingen 1,0 mill. kr.
Der henvises til punkt 9.
Administrative konsekvenser for stat, kommuner og  

 amtskommuner Ingen Der henvises til punkt 9.
Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter Ingen EU-retlige aspekter 10. Hørte myndigheder m.v.
 Lovforslaget har været sendt til høring  

 hos:
 Præsidenten for Østre Landsret,  

 Præsidenten for Vestre Landsret, Præsidenten for  

 Københavns Byret, Præsidenten for retten i Århus,  

 Præsidenten for retten i Odense, Præsidenten for retten i  

 Aalborg, Præsidenten for retten i Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen,  

 Politidirektøren i København, Foreningen af Politimestre i  

 Danmark, Politifuldmægtigforeningen, Politiforbundet i Danmark,  

 Advokatrådet, Det Danske Center for Menneskerettigheder,  

 Dokumentations- og Rådgivningscenteret om Racediskrimination,  

 Nævnet for Etnisk Ligestilling, Amtsrådsforeningen i Danmark,  

 Kommunernes Landsforening, Københavns Kommune, Frederiksberg Kommune,  

 Aarhus Universitet (Juridisk Institut), Københavns Universitet  

 (Retsvidenskabeligt Fakultet), Landsorganisationen i Danmark (LO), Dansk  

 Arbejdsgiverforening (DA), Specialarbejderforbundet i Danmark (SID), Dansk  

 Industri og Østersørådets Kommissær for  

 Demokratiske Institutioner og Menneskerettigheder.
Bemærkninger til lovforslagets enkelte  

 bestemmelser Til § 1 Efter forslaget kan der ydes retshjælp til  

 indgivelse og førelse af klager mod Danmark for internationale  

 klageorganer, som i henhold til internationale konventioner om  

 menneskerettigheder er tillagt kompetence til at modtage og behandle klager  

 fra personer, der klager over en krænkelse af vedkommendes rettigheder  

 efter konventionen.
Danmark skal ikke alene have tiltrådt den  

 pågældende konvention, men skal også have anerkendt  

 klageorganets kompetence til at modtage og behandle sådanne  

 individuelle klagesager.
 Lovforslaget omfatter de individuelle klagesystemer, som  

 er etableret i henhold til Den Europæiske Menneskerettighedskonvention,  

 den valgfri protokol til FN's konvention om borgerlige og politiske  

 rettigheder, FN's Torturkonvention og FN's Racediskriminationskonvention.
Hvis Danmark på et senere tidspunkt tiltræder  

 andre konventioner om menneskerettigheder, der har lignende klagesystemer,  

 vil disse også være omfattet af lovforslaget.
Det samme  

 gælder, hvis Danmark tiltræder f.eks. tillægsprotokoller,  

 hvorved der indføres individuelle klageadgange til allerede  

 gældende konventioner om menneskerettigheder.
Som eksempel herpå  

 kan nævnes, at FN's Generalforsamling forventes at vedtage en  

 tillægsprotokol til FN's konvention om afskaffelse af alle former for  

 diskrimination mod kvinder, hvorved der indføres en individuel  

 klageret over påståede krænkelser af konventionen.
Til § 2 Efter bestemmelsen er det kun fysiske personer, der kan  

 få retshjælp.
Denne afgrænsning er i visse tilfælde  

 snævrere end konventionernes afgrænsning af kredsen af  

 klageberettigede.
Efter artikel 34 i Den Europæiske  

 Menneskerettighedskonvention kan Domstolen modtage klager fra »enhver person,  

 enhver ikke-statslig organisation eller gruppe af enkeltpersoner«.
I  

 tilfælde, hvor andre end fysiske personer er klageberettigede og klager  

 til det internationale klageorgan, vil en ansøgning om retshjælp  

 skulle behandles efter § 3.
 Efter bestemmelsen i § 2 er det Justitsministeriet,  

 der træffer beslutning om ydelse af retshjælp.  

 Justitsministeriets (Civilretsdirektoratets) afgørelser vil ikke kunne  

 påklages til anden administrativ myndighed, men vil i overensstemmelse  

 med de almindelige regler herom kunne indbringes for domstolene, jf.  

 grundlovens § 63, ligesom Justitsministeriets (Civilretsdirektoratets)  

 afgørelser vil kunne indbringes for Folketingets Ombudsmand efter de  

 almindelige regler herom.
Det er ligeledes Justitsministeriet  

 (Civilretsdirektoratet), der træffer beslutning om, med hvilket  

 beløb der kan ydes retshjælp, jf. § 4. På dette punkt  

 adskiller ordningen sig fra den ordning, der gælder efter  

 retsplejelovens kapitel 31. Efter retsplejelovens § 336 c, stk. 4,  

 er det den ret, der har foretaget beskikkelsen, der fastsætter  

 salær og godtgørelse.
Da de af lovforslaget omhandlede  

 klagesager ikke behandles ved domstolene, bør det ikke være  

 domstolene, der fastsætter salær og godtgørelse i disse  

 klagesager.
Det foreslås, at Justitsministeriet (Civilretsdirektoratet)  

 træffer afgørelse om godtgørelse af udgifter.
Hvis den klagesag, der ønskes indbragt for det  

 internationale klageorgan, udspringer af en sag, hvor Civilretsdirektoratet  

 som myndighed tidligere har behandlet sagen, kan der opstå visse  

 habilitetsproblemer.
Dette gælder navnlig i tilfælde, hvor der  

 indgives ansøgning om retshjælp efter § 3, og det skal  

 vurderes, om der foreligger særlige grunde.
Sådanne sager  

 forventes behandlet på samme måde som ved ansøgning om fri  

 proces efter retsplejelovens bestemmelser herom.
Efter praksis anser  

 Civilretsdirektoratet sig for inhabil ved behandlingen af ansøgninger  

 om fri proces i sager, som ansøgeren ønsker at anlægge  

 mod Civilretsdirektoratet.
Sådanne ansøgninger videresendes  

 derfor efter fast praksis til Justitsministeriets departement til  

 afgørelse.
Ansøgninger om fri proces i sager, som  

 ansøgeren ønsker at anlægge mod Justitsministeriet eller  

 styrelser under ministeriets område, behandles derimod af  

 Civilretsdirektoratet, idet direktoratet ikke som myndighed har truffet en  

 afgørelse i den sag, som ansøgeren ønsker at indbringe  

 for domstolene. Ønsker ansøgeren at anlægge en sag  

 både mod Civilretsdirektoratet og Justitsministeriet overføres  

 sagen i praksis til Indenrigsministeriet.
En tilsvarende fremgangsmåde  

 vil blive fulgt ved behandlingen af ansøgninger om retshjælp til  

 førelse af klagesager ved internationale klageorganer.
Når det internationale klageorgan anmoder om den  

 danske regerings retlige bemærkninger, sendes en sådan anmodning  

 til Udenrigsministeriet, der fungerer som regeringens repræsentant  

 (agent) i alle klagesager bortset fra klager over for lang sagsbehandlingstid  

 ved domstolene, hvor Justitsministeriet (departementet) er agent.
Den danske  

 regerings svar udarbejdes i samarbejde mellem Udenrigsministeriet og  

 Justitsministeriet samt tillige det fagministerium, hvis lovgivning en klage  

 vedrører.
Med de ovennævnte undtagelser vil en ansøgning  

 om retshjælp efter de foreslåede regler skulle behandles af  

 Justitsministeriet (Civilretsdirektoratet). Dette gælder også i  

 tilfælde, hvor en klage udspringer af forhold, der henhører  

 under Justitsministeriets område.
 Stk. 1. Efter bestemmelsen er det en  

 betingelse for at få retshjælp, at det internationale klageorgan  

 har anmodet om den danske regerings retlige bemærkninger til en  

 klage.
Det vil derfor som udgangspunkt ikke være muligt at  

 få retshjælp til indgivelse af en klage, jf. dog undtagelsen i  

 § 3, men først på det senere tidspunkt, hvor organet  

 anmoder om regeringens retlige bemærkninger.
Herved sikres, at alene de  

 klagesager, der giver anledning til mere væsentlige  

 spørgsmål, får mulighed for at opnå økonomisk  

 bistand.
Såfremt der på et senere tidspunkt ydes retshjælp,  

 dækker retshjælpen også de udgifter, der har været  

 forbundet med klagens indgivelse.
Hvis det internationale klageorgan anmoder om den danske  

 regerings retlige bemærkninger, skal der ikke herudover foretages en  

 vurdering af, om klager har rimelig grund til at føre klagesagen.
Hvis  

 det internationale klageorgan anmoder om den danske regerings retlige  

 bemærkninger i anledning af en klage, vil dette i almindelighed  

 være udtryk for, at klager har rimelig grund til at føre  

 klagesagen.
Når Den Europæiske Menneskerettighedsdomstol anmoder  

 om den danske regerings retlige bemærkninger, er der allerede på  

 det tidspunkt foretaget en vis vurdering af klagen, idet de fleste klagesager  

 bliver afvist, uden at regeringen bliver anmodet om bemærkninger.
Efter  

 bestemmelsen i § 3 kan der dog ydes retshjælp, selv om det  

 internationale klageorgan ikke har anmodet om den danske regerings retlige  

 bemærkninger.
For så vidt angår Den Europæiske  

 Menneskerettighedsdomstol har den rapporterende dommer, der er ansvarlig for  

 klagesagens forberedelse, mulighed for at anmode den indklagede regering om  

 at fremkomme med faktuelle oplysninger, dokumenter eller andet materiale af  

 relevans (se regel 49, stk. 2, litra a, i Domstolens procesreglement).  

 En sådan anmodning er ikke det samme som en anmodning om retlige  

 bemærkninger til klagesagen (se regel 54, stk. 3, litra b, i  

 Domstolens procesreglement), og skal alene ses som et led i Domstolens  

 sagsoplysning.
En anmodning om faktuelle oplysninger m.m. (efter regel 49,  

 stk. 2, litra a, i procesreglementet) er derfor ikke omfattet af  

 lovforslagets § 2, stk. 1.
Stk. 2. Retshjælp efter lovforslaget  

 foreslås kun givet i det omfang, det ikke er muligt at få  

 dækket omkostningerne af det internationale klageorgan.  

 Menneskerettighedsdomstolen har efter sit procesreglement mulighed for at  

 give retshjælp.
Det vil derfor være en betingelse, at disse  

 muligheder søges udnyttet, og en retshjælp efter de danske  

 regler dækker kun udgifter, der ikke dækkes af den internationale  

 retshjælp.
Til § 3 Bestemmelsen svarer til retsplejelovens § 331,  

 hvorefter justitsministeren, når særlige grunde taler derfor, kan  

 meddele fri proces, selv om de almindelige betingelser herfor ikke er  

 opfyldt.
Dette gælder navnlig i sager, som er af principiel karakter  

 eller af almindelig offentlig interesse, eller som har væsentlig  

 betydning for ansøgerens sociale eller erhvervsmæssige  

 situation.
Bestemmelsen vil bl.a. kunne anvendes i tilfælde, hvor det  

 ikke er fysiske personer, der ønsker at klage til et internationalt  

 klageorgan.
Det er dog en forudsætning, at der skal foreligge  

 særlige grunde.
Når der foreligger særlige grunde, vil  

 bestemmelsen således kunne benyttes til at yde retshjælp til en  

 juridisk person eller en gruppe af personer, der er klageberettiget i henhold  

 til konventionens bestemmelser.
Baggrunden for, at juridiske personer i  

 modsætning til fysiske personer ikke umiddelbart kan få  

 retshjælp, når klageorganet har anmodet om regeringens retlige  

 bemærkninger, jf. lovforslagets § 2, stk. 1, er, at det ofte  

 vil give anledning til tvivl, om den juridiske person eller gruppen af  

 personer overhovedet er klageberettiget.
Den Europæiske  

 Menneskerettighedsdomstols praksis er således restriktiv med hensyn til  

 juridiske personers klageadgang.
Hertil kommer, at der i disse tilfælde  

 ofte ikke er det samme behov for retshjælp som for fysiske  

 personer.
 Når der foreligger særlige grunde, vil  

 bestemmelsen endvidere kunne benyttes til at yde retshjælp til fysiske  

 personer eller juridiske personer, selv om det internationale klageorgan  

 (endnu) ikke har anmodet om den danske regerings bemærkninger til  

 klagen, jf. betingelsen i § 2, stk. 1. Dette indebærer, at  

 når der foreligger særlige grunde, vil det være muligt at  

 få retshjælp allerede i forbindelse med indgivelsen af en klage  

 til et internationalt klageorgan.
 Anmodning om retshjælp i disse sager vil som  

 udgangspunkt skulle behandles på samme måde som ved  

 ansøgninger om fri proces, jf. retsplejelovens § 331, og  

 Civilretsdirektoratets restriktive praksis ved administrationen af  

 retsplejelovens § 331 forventes videreført ved behandlingen af  

 ansøgninger om retshjælp efter § 3.
Ved vurderingen af, om der i disse sager foreligger  

 »særlige grunde«, skal der lægges vægt på, om  

 ansøgeren vurderes at have rimelig grund til at føre  

 klagesagen.
Dette svarer til Civilretsdirektoratets praksis ved  

 administrationen af retsplejelovens § 331. Dette vil f.eks. kunne  

 være tilfældet, hvis klager vurderes at have udsigt til at  

 få medhold i sin klage, eller hvis klagen er af principiel karakter.  

 Hvis en klage vedrører et principielt spørgsmål, skal der  

 ikke lægges vægt på, om klager i øvrigt vil få  

 medhold i sin klage.
Det er Justitsministeriet (Civilretsdirektoratet), der  

 skal foretage en vurdering af, om klager har »rimelig grund til at  

 føre klagesagen«.
Vurderingen heraf kan evt. ske på baggrund af  

 en udtalelse fra Udenrigsministeriet, Justitsministeriet (departementet) og  

 eventuelt tillige det fagministerium, hvis lovgivning en klage  

 vedrører.
Såfremt Justitsministeriet (Civilretsdirektoratet)  

 ikke vurderer, at en ansøger har rimelig grund til at føre  

 klagesagen, og dermed meddeler et afslag på en ansøgning om  

 retshjælp til indgivelse af klagen, og det internationale klageorgan  

 efterfølgende anmoder om den danske regerings retlige  

 bemærkninger, vil en retshjælp blive givet med tilbagevirkende  

 kraft, jf. bemærkningerne til § 4, stk. 1.
Til § 4 Stk. 1. Stk. 1 skal ses i sammenhæng  

 med stk. 3, hvorefter retshjælpen kan begrænses til visse  

 udgiftsposter, ligesom der kan fastsættes en beløbsgrænse  

 for godtgørelsen fra statskassen.
Ved administrationen af den  

 foreslåede retshjælpsordning forudsættes det, at en  

 meddelelse om ydelse af retshjælp som udgangspunkt kommer til at  

 indeholde en beløbsmæssig begrænsning af den mulige  

 retshjælp.
I en meddelelse om ydelse af retshjælp vil det  

 således blive oplyst, at retshjælpen omfatter godtgørelse  

 fra statskassen af rimelige udgifter til advokat og øvrige rimelige  

 udgifter, der er nødvendige for førelse af sagen.
Det vil  

 samtidig blive oplyst, at retshjælp foreløbig kan ydes indtil et  

 vist beløb.
Såfremt klagers udgifter til klagesagens  

 førelse kommer til at overstige det således fastsatte maksimale  

 beløb, vil klager være nødt til at ansøge om en  

 forhøjelse af den beløbsmæssige begrænsning.
Det  

 vil herefter skulle vurderes, om det er rimeligt begrundet at forhøje  

 beløbsgrænsen.
Selv om der er fastsat en  

 beløbsgrænse efter stk. 3, og klagers økonomiske  

 krav er mindre end det fastsatte maksimale beløb, vil det kun  

 være rimelige og nødvendige udgifter, der kan opnås  

 dækket.
 Det bør som udgangspunkt ikke være muligt at  

 få dækket udgifterne til mere end én advokat.
 Advokatens arbejde vil navnlig kunne omfatte møde  

 med klager, udarbejdelse af skriftlig klage, udarbejdelse af skriftlige  

 bemærkninger til regeringens processkrifter, eventuel mundtlig  

 forhandling for Domstolen, eventuel skriftlig opgørelse af  

 erstatningskrav, og deltagelse i eventuelle forligsforhandlinger.
Retshjælp medfører endvidere  

 godtgørelse af øvrige rimelige udgifter, der er  

 nødvendige til førelse af sagen.
Som eksempel herpå kan  

 nævnes advokatens og klagers udgifter til rejse, ophold m.m. i  

 forbindelse med mundtlige forhandlinger for Domstolen.
Udgifterne skal have været nødvendige for  

 sagsbehandlingen.
Hvis der berammes mundtlig forhandling i en sag, vil de  

 hermed forbundne rejseudgifter m.m. have været nødvendige.  

 Udgifterne skal imidlertid ikke alene have været nødvendige, men  

 der skal endvidere være tale om rimelige udgifter.
Herudover kan der  

 blive tale om udgifter til tolk, oversættelse og  

 vidneførelse.
Det må bero på en konkret vurdering i hver  

 enkelt sag, om en udgift er nødvendig og rimelig.
Det er kun udgifter,  

 der har direkte tilknytning til klagesagsbehandlingen, der kan dækkes  

 efter reglerne om retshjælp.
Afledede krav, herunder klagers eventuelle  

 tabte arbejdsfortjeneste i forbindelse med en mundtlig forhandling for et  

 klageorgan, vil derfor ikke kunne dækkes.
Retshjælpen dækker også de udgifter, der  

 er afholdt forud for meddelelsen af retshjælp, når disse  

 omkostninger og udgifter vedrører klagesagen.
Som eksempel herpå  

 kan nævnes advokatens salær til udfærdigelse af den  

 skriftlige klage.
 Hvis en klager vælger at lade sig repræsentere  

 af en advokat, der er etableret i et andet land, og dette er muligt efter det  

 pågældende klageorgans procesreglement, vil det som udgangspunkt  

 kun være muligt at få retshjælp til dækning af  

 udgifterne hertil med et beløb svarende til udgifterne til en advokat,  

 der er etableret i Danmark.
Stk. 2. I de enkelte klageorganers  

 procesreglement er det almindeligvis foreskrevet, hvem der kan  

 repræsentere en klager.
Det er ofte ikke kun advokater, der kan  

 repræsentere en klager.
Efter artikel 36, stk. 4, i Den  

 Europæiske Menneskerettighedsdomstols procesreglement skal klagers  

 repræsentant være en advokat, der har ret til at udøve  

 advokatvirksomhed i en af Europarådets medlemsstater, og som har  

 bopæl i en medlemsstat.
Præsidenten for det kammer, der behandler  

 sagen, kan dog tillade, at andre optræder som repræsentanter for  

 en klager.
 Bestemmelsen forventes administreret således, at det  

 ud over advokater almindeligvis kun vil være vederlag til folk fra  

 universiteter, der har indsigt i menneskerettigheder, der kan dækkes  

 efter reglerne om retshjælp.
Hvis klager er repræsenteret ved en person, der ikke  

 er advokat eller universitetsjurist, eller ved en medarbejder fra en  

 organisation som f.eks.
Dokumentations- og Rådgivningscentret om  

 Racediskrimination, og Den Europæiske Menneskerettighedsdomstol har  

 godkendt den pågældende person i henhold til artikel 36,  

 stk. 4, i Domstolens procesreglement, vil der foreligge sådanne  

 særlige grunde, at udgifterne kan godtgøres.
Stk. 3. I tilfælde, hvor klageorganet  

 anmoder om den danske regerings retlige bemærkninger, afvises klagen  

 ofte efterfølgende.
Advokatens arbejde vil i disse tilfælde ofte  

 have bestået i udfærdigelse af processkrifter og afholdelse af  

 møde med klager.
I tilfælde, hvor klagen antages til  

 realitetsbehandling, kan sagen ende med indgåelse af et forlig.
I disse  

 tilfælde vil advokatens arbejde almindeligvis bestå i  

 udfærdigelse af skriftlige indlæg og møde med klager.
Der kan derfor være grund til at begrænse  

 retshjælpen til sådanne udgifter med mulighed for  

 efterfølgende at godkende andre udgifter, hvis der konkret måtte  

 blive behov derfor.
Der bør endvidere være mulighed for at  

 fastsætte en øvre grænse for advokatudgifter.
I  

 tilfælde, hvor denne mulighed udnyttes, vil det være muligt  

 efterfølgende at forhøje beløbsgrænsen.
En beløbsmæssig begrænsning af  

 retshjælpen kan have den virkning, at advokaten ikke får  

 dækket sit fulde salærkrav.
Delvis dækning af salær  

 fra retshjælpsordningen afskærer imidlertid ikke advokaten fra at  

 søge restkravet dækket hos klager, cf. retsplejelovens  

 § 336 c, stk. 5. Der er således ikke tale om fri proces, men  

 alene om økonomisk bistand til indgivelse og førelse af  

 klagesager for internationale organer, og den økonomiske bistand kan  

 efter omstændighederne antage karakter af delvis dækning af de  

 faktiske udgifter.
Stk. 4. Der er tale om en  

 undtagelsesbestemmelse.
Retshjælpen dækker som udgangspunkt hele  

 klagesagens behandling, det vil sige indtil organet har truffet endelig  

 afgørelse i sagen.
Efter undtagelsesbestemmelsen i stk. 4 kan  

 retshjælpen dog tilbagekaldes med virkning for fremtidige omkostninger  

 og udgifter, når klager ikke skønnes at have rimelig grund til  

 at fortsætte behandlingen af klagesagen.
Bestemmelsen vil f.eks. kunne  

 anvendes i situationer, hvor klager vælger at fortsætte  

 behandlingen af en sag i tilfælde, hvor organet har truffet en for  

 klager ugunstig afgørelse.
Hvis f.eks. et kammer har afsagt en dom,  

 der ikke giver klager medhold i sin klage, og klager efterfølgende  

 anmoder om, at sagen henvises til Storkammeret, jf. artikel 43 i Den  

 Europæiske Menneskerettighedskonvention, kan der efter  

 omstændighederne være grund til at tilbagekalde retshjælpen  

 med virkning for fremtidige omkostninger og udgifter.
Stk. 5. I konventionsorganernes praksis  

 anerkendes det i et vist omfang, at behandlingen af en klagesag kan  

 fortsætte trods klagers død, hvis klagers efterladte eller  

 nærmeste udtrykker ønske herom.
I tilfælde, hvor  

 klageorganet vælger at fortsætte behandlingen af klagen trods  

 klagers død, kan der derfor være grund til at opretholde  

 virkningerne af retshjælpen.
Til § 5 Det foreslås, at loven træder i kraft den 1.  

 april 2000. Loven finder anvendelse på klager, der indgives til et  

 internationalt klageorgan efter lovens ikrafttræden.
Loven finder  

 endvidere anvendelse på klager, der er indgivet før lovens  

 ikrafttræden, men hvor det internationale klageorgan anmoder om den  

 danske regerings bemærkninger til klagen efter lovens  

 ikrafttræden.
Ved afgørelsen af, om en klage er indgivet til et  

 klageorgan inden lovens ikrafttræden, vil tidspunktet for organets  

 modtagelse af klagen være afgørende.
Til § 6 Efter bestemmelsen gælder loven ikke for  

 Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de  

 særlige færøske eller grønlandske forhold tilsiger.  

 De færøske og grønlandske hjemmestyremyndigheder vil  

 således få mulighed for at tage stilling til, om og i givet fald  

 med hvilke afvigelser de ønsker loven sat i kraft for  

 Færøerne og Grønland.
Det bemærkes, at bl.a.
Den  

 Europæiske Menneskerettighedskonvention med tilhørende  

 protokoller gælder for Færøerne og  

 Grønland.
