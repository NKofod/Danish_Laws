Nr LSF 246 Forslag til Lov om ændring af lov om banker og sparekasser m.v., lov om  

 forsikringsvirksomhed og realkreditloven(Partsbegreb og tavshedspligt i den  

 finansielle sektor) Fremsat af Kirsten Jacobsen (FP) Kim Behnke (FP) Tom Behnke (FP) Jan Køpke  

 Christensen (FP) den 24. april 1997 § 1 I lov om banker og sparekasser m.v., jf. lovbekendtgørelse nr. 730 af 6.  

 august 1996, foretages følgende ændringer:
 1. § 50 b, stk. 2, nr. 11, affattes således:
»11) til Folketingets stående udvalg som led i den parlamentariske  

 kontrol med forvaltningen,» 2. § 50 b, stk. 6, affattes således:
»Stk. 6. Som part i forholdet til Finanstilsynet anses det  

 pengeinstitut, som undersøgelsen efter § 49, stk. 2 og 3, vedrører samt den  

 til hvem en af Finanstilsynet truffet afgørelse i øvrigt retter sig.« § 2 I lov om forsikringsvirksomhed, jf. lovbekendtgørelse nr. 746 af 6. august  

 1996, foretages følgende ændring:
 1. I § 240 c, stk. 2, indsættes efter nr. 8 som nyt nummer:
»9) til Folketingets stående udvalg som led i den parlamentariske  

 kontrol med forvalningen,» Nr. 9-11 bliver herefter nr. 10-12.
 2. § 240 c, stk. 6, affattes således:
»Stk. 6. Som part i forholdet til Finanstilsynet anses det  

 forsikringsselskab, som tilsynsvirksomheden efter lovens kapitel 26 vedrører,  

 samt den til hvem en af Finanstilsynet truffet afgørelse i øvrigt retter  

 sig.« § 3 I realkreditloven, jf. lovbekendtgørelse nr. 924 af 23. oktober 1996,  

 foretages følgende ændring:
 1. § 98, stk. 2, nr. 11, affattes således:
»11) til Folketingets stående udvalg som led i den parlamentariske  

 kontrol med forvaltningen,» 2. § 98, stk. 6, affattes således:
»Stk. 6. Som part i forholdet til Finanstilsynet anses det  

 realkreditinstitut, som tilsynsvirksomheden efter lovens kapitel 16 vedrører  

 samt den til hvem en af Finanstilsynet truffet afgørelse i øvrigt retter  

 sig.« § 4 Stk. 1. Loven træder i kraft den 1. juli 1997.
 Stk. 2. Loven har virkning for oplysninger, der er modtaget af  

 Finanstilsynet før lovens ikrafttræden.
 Stk. 3. Loven har virkning for sager, der er påbegyndt og ikke  

 afsluttet af Finanstilsynet før lovens ikrafttræden.
Bemærkninger til lovforslaget Almindelige bemærkninger Lovforslaget indebærer dels, at Folketingets stående udvalg får mulighed  

 for få oplysninger om finansielle institutter, dels at partsbegrebet i de  

 forskellige finansielle love udvides, således at f.eks. kunder i banker og  

 sparekasser, forsikringsselskaber og realkreditinstitutter bliver betragtet  

 som parter i sager, der vedrører kundens forhold i de finansielle  

 institutter.
Baggrunden for lovforslaget er, at siden den særlig skærpede tavshedspligt  

 blev gennemført i de forskellige finansielle love, senest i forsikringsloven,  

 har det gentagne gange vist sig umuligt for Folketingets stående udvalg at få  

 oplysninger vedrørende de finansielle institutter.
Der er tale om  

 oplysninger, der i alle andre sammenhænge betragtes som nødvendige for, at  

 lovgivningsmagten kan udføre den almindelige parlamentariske kontrol med  

 forvaltningen.
Senest har det således vist sig umuligt at få oplysninger om  

 Hafnia-koncernens forhold, uanset der i dette tilfælde ikke længere er tale  

 om at hemmeligholde oplysninger af hensyn til virksomhedens fortsatte  

 eksistens.
Men også i en lang række tidligere sager på det finansielle område  

 har de skærpede tavhedspligtsbestemmelser vist sig at forhindre de ansvarlige  

 ministre i at give de relevante oplysninger videre, som det f.eks. var  

 tilfældet i Lindknud-Hovborg-sagen, i Varde Bank-sagen og i  

 Himmerlandsbank-sagen.
Det er derfor forslagsstillernes opfattelse, at de gældende regler må  

 betragtes som værende både unødigt stramme og retsikkerhedsmæssigt stærkt  

 betænkelige, da de hindrer lovgivningsmagten i at udføre den almindelige  

 parlamentariske kontrol på et enkelt område, nemlig i forhold til  

 lovgivningen vedrørende de finansielle virksomheder.
Dertil kommer, som det  

 fremgår af et svar fra Justitsministeriet fra den 9. december 1993 (ERU, L 37  

 - bilag 21), at den særlig skærpede tavshedspligt ikke er en følge af  

 EU-direktiver, men en særlig dansk variant, som derfor sikkert ikke er  

 gældende over for øvrige EU-landes parlamenter.
Justitsministeriets svar er  

 optaget som bilag til lovforslaget.
Det er endvidere forslagsstillernes opfattelse, at det særlige partsbegreb  

 i de gældende finansielle love, der afskærer kunder i et pengeinstitut,  

 forsikringsselskab samt et realkreditinstitut fra rettigheder, der følger af  

 almindeligt gældende forvaltningsretlige regler, bør ændres.
De gældende  

 regler indebærer f.eks., at en kunde, der klager over et pengeinstituts  

 behandling, ikke kan få adgang til nogen oplysninger overhovedet, selv om det  

 faktisk er kundens oplysninger, der danner grundlag for, at Finanstilsynet  

 iværksætter en nærmere undersøgelse af det finansielle institut.
Samme kunde  

 kan heller ikke klage over Finanstilsynets afgørelse til Erhvervsankenævnet,  

 da vedkommende ikke betragtes som part, endskønt afgørelsen på mange måder  

 også retter sig til kunden.
Særligt rammer disse bestemmelser de mindre  

 erhvervskunder, der heller ikke kan indbringe sagen for de private ankenævn,  

 og som derfor er tvunget til at indbringe sagen for domstolene, hvilket både  

 er tidskrævende og meget byrdefuldt rent økonomisk.
Det er klart, at langt  

 størstedelen af Finanstilsynets afgørelser, f.eks. for så vidt angår  

 solvenskrav, regnskabskrav m.v., alene involverer de finansielle institutter  

 som parter, men det er forslagsstillernes opfattelse, at det ved afgørelser,  

 der også har virkning for andre end det finansielle institut, bør sikres, at  

 elementære rettigheder som klageadgang og aktindsigt gælder for alle, der  

 bliver berørt af afgørelsen.
Dette synspunkt støttes da også af juridiske  

 eksperter; senest har således advokat, dr.jur.
Jan Schans Christensen i  

 »Eneudredning om tavshedspligt og partsbegreb i den finansielle  

 tilsynslovgivning« udgivet af Erhvervsministeriet i september 1996 på  

 side 167 anført følgende betragtning: »På den anden side har indførelsen  

 af det særlige partsbegreb også medført, at man - uden at det er klart, om  

 man har ønsket denne virkning - i meget vid udstrækning har afskåret  

 Finanstilsynet og Erhvervsankenævnet fra på baggrund af et konkret skøn at  

 tillægge andre end de tilsynsbelagte virksomheder selv partsbeføjelser som  

 f.eks. klageadgang m.v.
Dette gælder også, selv om man - som nærmere  

 redegjort for i kapitel V (Eneudredning om tavshedspligt og partsbegreb i den  

 finansielle tilsynslovgivning) - kan pege på en række situationer, hvor der  

 kunne være anledning til at foretage en konkret afvejning af, om en person af  

 særlige grunde bør tillægges visse partsbeføjelser.« Bemærkninger til lovforslagets enkelte bestemmelser Til § 1 Til nr. 1 Det foreslås, at den ansvarlige minister skal kunne videregive fortrolige  

 oplysninger vedrørende pengeinstitutter m.v. til Folketingets stående udvalg  

 som led i den parlamentariske kontrol med forvaltningen.
De pågældende  

 folketingsmedlemmer, der modtager oplysningerne, vil blive omfattet af  

 tavshedspligten efter den gældende § 50, stk. 1 og 4.
Bestemmelsen svarer i øvrigt til den oprindeligt foreslåede bestemmelse,  

 der blev fremsat ved indførelsen af den nugældende tavshedspligtsbestemmelse  

 ved lov nr. 306 af 16. maj 1990. (L 127, folketingsåret 1989-90, FF 4612,  

 Till.
A 3373, FF 5047, Till.
B 793, FF 8764 og 9285, Till.
C 575).
Til nr. 2 Forslaget indebærer, at det ikke kun er pengeinstituttet, der anses som  

 part i sager, hvori Finanstilsynet træffer afgørelser, men at tillige andre,  

 f.eks. kunder i pengeinstituttet, som Finanstilsynets afgørelse retter sig  

 til, er parter i forhold til sagen.
Partsstatus betyder, at de gældende  

 forvaltningsretlige regler om partshøring, partsindsigt og klageadgang også  

 finder anvendelse for disse.
Dette betyder f.eks., at klageren skal betragtes  

 som part i de tilfælde, hvor Finanstilsynet iværksætter en undersøgelse om,  

 hvorvidt et pengeinstitut har overholdt god pengeinstitutpraksis på baggrund  

 af en konkret klage.
Endvidere skal tillige f.eks. kunder, der på grund af en  

 afgørelse fra Finanstilsynet om vurdering af pengeinstituttets engagementer  

 bliver berørt af afgørelsen, også betragtes som part.
Det må i de enkelte  

 sager i øvrigt bero på en konkret vurdering af sagen, herunder afgørelsens  

 art, hvem der i den enkelte sag efter den foreslåede bestemmelse skal  

 betragtes som parter, idet det dog bemærkes, at kunder, der efter  

 forvaltningslovens almindelige partsbegreb ikke ville kunne opnå partsstatus,  

 heller ikke efter lovforslagets bestemmelser vil kunne få det, ligesom det  

 heller ikke er alle, der har en »interesse« i sagen, der vil kunne  

 opnå partsstatus.
Til § 2 Til nr. 1 Der henvises til bemærkningerne til § 1, nr. 1.
Til nr. 2 Parter i sager, hvor Finanstilsynet træffer afgørelse efter  

 forsikringslovens bestemmelser, vil f.eks. være, kunder, der efter  

 forsikringslovens § 157 har adgang til at gøre indsigelse mod overdragelse af  

 en forsikringsbestand fra et selskab til et andet selskab.
Der henvises i  

 øvrigt til bemærkningerne til § 1, nr. 1.
Til § 3 Til nr. 1 Der henvises til bemærkningerne til § 1, nr. 1.
Til nr. 2 Parter i sager, hvor Finanstilsynet træffer afgørelse efter  

 realkreditlovens bestemmelser vil f.eks. være kunder, der som følge af en  

 afgørelse fra Finanstilsynet om overbelåning i kraft af realkreditlovens § 47  

 a må acceptere en omlægning af et realkreditlån, der er ydet i strid med  

 loven.
Der henvises i øvrigt til bemærkningerne til § 1, nr. 2.
Til § 4 Det foreslås, at loven træder i kraft den 1. juli 1997. Lovens  

 bestemmelser har dog virkning fra før dette tidspunkt.
Det foreslås således,  

 at oplysninger om de finansielle institutter, der er modtaget i  

 Finanstilsynet før 1. juli 1997 kan udleveres til Folketingets stående  

 udvalg.
I stk. 3 foreslås det, at også i verserende sager, altså sager, hvor  

 sagsbehandlingen er påbegyndt, men endnu ikke afsluttet, før lovens  

 ikrafttræden, udvides partsbegrebet.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om banker og sparekasser m.v., lov  

 om forsikringsvirksomhed og realkreditloven. (Partsbegreb og tavshedspligt i  

 den finansielle sektor).
(Lovforslag nr.
L 246).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
Bilag JUSTITSMINISTERIET Lovafdelingen Slotsholmsgade 10 33 92 33 40 Telefax 33 93 35 10 Den 9. december 1993 Folketingets Erhvervsudvalg Christiansborg 1240 København K.
 Vedlagt fremsendes i 80 eksemplarer besvarelse af spørgsmål nr. 10 og 11  

 af 7. december 1993 fra Folketingets Erhvervsudvalg vedrørende forslag til  

 lov om ændring af lov om banker og sparekasser m.v. (L 37 - bilag 14).
Erling Olsen Torsten Hesselbjerg JUSTITSMINISTERIET Besvarelse af spørgsmål nr. 10 og 11 af 7. december 1993 fra  

 Folketingets Erhvervsudvalg (L 37 - bilag 14) Spørgsmål nr. 10:
 Udvalget anmoder justitsministeren om teknisk bistand til udarbejdelse af  

 ændringsforslag til bank- og sparekasselovens § 50 b, hvorved den pågældende  

 bestemmelse dels er i overensstemmelse med bestemmelserne i 2.  

 samordningsdirektiv, dels ikke afskærer folketingsudvalg fra at få  

 oplysninger.
 Svar:
 1. Efter bank- og sparekasselovens § 50 b, stk. 2, nr. 10, er  

 tavshedspligt ikke til hinder for, at fortrolige tilsynsoplysninger om  

 pengeinstitutters forhold videregives til Folketingets Ombudsmand eller til  

 en parlamentarisk kommission nedsat af Folketinget.
Bestemmelsen antages at indebære en begrænsning i forhold til den  

 almindelige adgang til at videregive fortrolige oplysninger til  

 folketingsudvalg.
Efter forarbejderne til bestemmelsen vil Folketingets  

 adgang til at få fortrolige tilsynsoplysninger om pengeinstitutter være  

 betinget af, at procedurerne i § 50 b, stk. 2, nr. 10, iværksættes.  

 Industriministeren vil således ikke i almindelighed kunne videregive  

 oplysninger, som ministeren eller Finanstilsynet er blevet bekendt med gennem  

 tilsynsvirksomheden, om bestemte pengeinstitutters drifts- og  

 forretningshemmeligheder eller i øvrigt om det enkelte instituts økonomiske  

 forhold til folketingsudvalg.
 Der henvises til Justitsministeriets besvarelse af 27. oktober 1993 af  

 spørgsmål nr. 3 fra Folketingets Erhvervsudvalg (Alm. del - bilag 9).
 Kopi af besvarelsen vedlægges.
2. I Justitsministeriets besvarelse af 23. september 1993 af  

 spørgsmål nr.
S 1453 fra medlem af Folketinget Kirsten Jacobsen (FP) blev det  

 anført, at en videre adgang for ministre til at videregive den her omhandlede  

 type oplysninger i givet fald vil kunne etableres på flere måder.
En mulighed  

 kunne være - i det omfang det ligger inden for rammerne af den bagvedliggende  

 EF-bestemmelse - at udvide undtagelsesbestemmelsen i lovens § 50 b, stk. 2,  

 nr. 10, til ud over videregivelse af oplysninger til Folketingets Ombudsmand  

 eller til en parlamentarisk kommission nedsat af Folketinget også at omfatte  

 fortrolig videregivelse af oplysninger til Folketingets stående udvalg.
 Kopi af den nævnte besvarelse vedlægges.
 3. Den nugældende bestemmelse i bank- og sparekasselovens § 50 b,  

 stk. 2, nr. 10, blev indsat i loven ved lov nr. 306 af 16. maj 1990 i  

 forbindelse med gennemførelsen i dansk ret af det såkaldte 2.  

 samordningsdirektiv (direktiv af 15. december 1989 om samordning af  

 lovgivningen om adgang til at optage og udøve virksomhed som kreditinstitut  

 og om ændring af direktiv 77/780/EØF).
Bestemmelsen i § 50 b har til formål at gennemføre direktivets art. 16,  

 der regulerer tavshedspligten og dens rækkevidde.
I direktivbestemmelsen er  

 spørgsmålet om videregivelse af fortrolige oplysninger til parlamentet  

 uomtalt.
 I det fremsatte lovforslag foresloges bestemmelsen i § 50 a, stk. 2, nr.  

 10, affattet således:
 »Stk. 2. Bestemmelsen i stk. 1 er ikke til hinder for, at  

 fortrolige oplysninger videregives:
 . . .
10) til Folketinget som led i Folketingets parlamentariske kontrol med  

 forvaltningen, . . .« I bemærkningerne til bestemmelsen anførtes bl.a. (Folketingstidende  

 1989-90, tillæg A, sp. 3428):
»Efter denne bestemmelse kan oplysninger videregives til Folketinget  

 som led i Folketingets parlamentariske kontrol med forvaltningen.  

 Kommissionen og Rådet har erklæret, at direktivet ikke berører de nationale  

 parlamentsudvalgs ret til at stille forespørgsler i medlemsstaterne for at  

 indhente oplysninger i henhold til forfatningen.
Direktivet forpligter på den  

 baggrund ikke medlemsstaterne til at fastsætte regler om tavshedspligt, der  

 udelukker, at der fra Finanstilsynet videregives oplysninger til Folketinget,  

 når Folketinget tager særlige skridt til at få en sag oplyst.
Videregivelse  

 af oplysninger til Folketinget kan således efter stk. 2, nr. 10, ske, hvis  

 Folketinget nedsætter en parlamentarisk kommission efter grundlovens § 51,  

 eller når der ved særlig lov eller i henhold til retsplejelovens § 21  

 nedsættes en kommissionsdomstol til at undersøge bestemte spørgsmål om  

 Finanstilsynets virksomhed.
Oplysninger kan også videregives til Folketingets  

 Ombudsmand efter ombudsmandslovens § 7.« I industriministerens besvarelse af spørgsmål nr. 10 til lovforslaget (L  

 127 - bilag 7) anførtes bl.a. efter indhentet udtalelse fra  

 Justitsministeriet:
»På baggrund af den nævnte rådserklæring og under hensyn til, at  

 formålet med 2. bankharmoniseringsdirektivs regler om tavshedspligt er at  

 sikre, at oplysninger, som stammer fra et EF-lands tilsynsmyndigheder, er  

 undergivet tavshedspligt i et andet EF-land, finder Justitsministeriet det  

 nærliggende at antage, at direktivet ud fra en formålsfortolkning ikke er til  

 hinder for, at der f.eks. til et af Folketingets stående udvalg videregives  

 fortrolige oplysninger vedrørende danske pengeinstitutter.
Bestemmelsen i  

 forslagets § 50 a, stk. 2, nr. 10, er i overensstemmelse hermed.« Under lovforslagets behandling i Erhvervsudvalget blev bestemmelsens  

 formulering ændret, således at det blev præciseret, at Folketingets adgang  

 til at få fortrolige oplysninger vedrørende danske pengeinstitutter er  

 betinget af iværksættelse af særlige procedurer (Folketingstidende 1989-90,  

 tillæg B, sp. 798). Denne ændrede formulering blev vedtaget.
 4. I forbindelse med lovforslagets behandling i 1990 har  

 Justitsministeriet således lagt til grund, at direktivet - selv om  

 spørgsmålet er uomtalt i direktivets tekst - ikke er til hinder for, at  

 fortrolige oplysninger vedrørende danske pengeinstitutter videregives til  

 Folketingets stående udvalg.
 5. På baggrund af det anførte må det antages, at der inden for  

 rammerne af direktivet vil kunne ske en vis udvidelse af adgangen til at  

 videregive oplysninger af den her omhandlede art.
 Såfremt en sådan udvidelse ønskes, kunne en bestemmelse herom f.eks.  

 formuleres ad modum det oprindelige lovforslag på følgende måde:
»10) til Folketingets Ombudsmand, til en parlamentarisk kommission  

 nedsat af Folketinget eller til Folketingets stående udvalg som led i den  

 parlamentariske kontrol med forvaltningen.« Det følger i så fald af bestemmelsen i § 50, stk. 4, at de pågældende  

 folketingsmedlemmer undergives den særlige tavshedspligt efter § 50 b, stk.  

 1, med hensyn til disse oplysninger.
 Spørgsmål nr. 11:
Udvalget anmoder justitsministeren om teknisk bistand til udarbejdelse af  

 ændringsforslag til bank- og sparekasselovens § 50 b vedrørende  

 partsbegrebet, således at også henholdsvis obligationsejere og aktionærer,  

 jf.
Himmerlandsbanksagen og Lagtinget/landsstyret og Finansieringsfonden, jf.  

 sagen om Færøerne, betragtes som parter.
 Svar:
 1. Efter bank- og sparekasselovens § 50 b, stk. 5, anses som part  

 i forholdet til Finanstilsynet alene det pengeinstitut, som undersøgelsen  

 efter § 50, stk. 1, vedrører.
 I forarbejderne til bestemmelsen er anført følgende (Folketingstidende  

 1989-90, tillæg A, sp. 3429):
»Stk. 5 fastsætter regler om, hvem der kan anses som part i forholdet  

 til Finanstilsynet, når tilsynet efter lovens § 50, stk. 1, undersøger  

 enkelte pengeinstitutters forhold.
Der foretages herved en præcisering af  

 forvaltningslovens partsbegreb, således at det alene er det pengeinstitut,  

 hvis forhold undersøges, der kan anses som part.
Dette betyder bl.a., at  

 andre end pengeinstituttet, selv om de pågældende måske har interesser i  

 sagen, ikke har mulighed for f.eks. aktindsigt.
Bestemmelsen er bl.a. foranlediget af, at der efter nogle afgørelser fra  

 Folketingets Ombudsmand og Erhvervsankenævnet er opstået tvivl om  

 partsbegrebets udstrækning i relation til bestemmelsen i lovens § 50, stk. 3.  

 Således har ombudsmanden i en sag fra 1987, jf.
FOB 1978, s. 64 ff, fundet,  

 at en indlånerforening, der ikke var klageberettiget over for tilsynets  

 beslutninger, desuagtet måtte anses som part.
Efter Industriministeriets opfattelse følger det af reglerne i 2.  

 banksamordningsdirektiv, at der i meget vidt omfang skal sikres fortrolighed  

 omkring de oplysninger, som Finanstilsynet gennem sine undersøgelser kommer i  

 besiddelse af.
En sådan fortrolighed kan kun sikres, hvis forvaltningslovens  

 partsbegreb ikke resulterer i, at alle, der har en interesse i sagen, kan få  

 aktindsigt.« 2. Ønskes en bestemmelse med det i spørgsmålet angivne indhold  

 udformet, kan det ske ved en ændring af den nævnte bestemmelse i § 50 b, stk.  

 5.
 For så vidt angår spørgsmålet om at tillægge obligationsejere og  

 aktionærer partsstatus, vil dette imidlertid næppe kunne ske inden for  

 rammerne af 2. banksamordningsdirektiv, jf. det ovenfor i forarbejderne til  

 bestemmelsen anførte.
Hertil kommer, at en sådan ændring også vil indebære en væsentlig  

 udvidelse i forhold til forvaltningslovens partsbegreb.
Hvis hver enkelt  

 aktionær og obligationsejer skal have partsstatus, vil det i princippet  

 indebære, at Finanstilsynet over for hver enkelt skal iagttage  

 forvaltningslovens partsregler, herunder reglerne om partsaktindsigt,  

 partshøring, begrundelse og underretning.
Dette vil formentlig ikke kunne  

 administreres i praksis.
 Justitsministeriet har inden for den korte tid, der har været til rådighed  

 til udarbejdelse af denne besvarelse, ikke haft mulighed for nærmere at  

 overveje de retlige spørgsmål, der knytter sig til spørgsmålet om at tillægge  

 Lagtinget/landsstyret og Finansieringsfonden partsstatus i forhold til  

 Finanstilsynet.
JUSTITSMINISTERIET Den 27. oktober 1993 Lovafdelingen Slotsholmsgade 10 33 92 33 40 Telefax 33 93 35 10 Folketingets Erhvervsudvalg Christiansborg 1240 København K.
 Vedlagt fremsendes i 80 eksemplarer besvarelse af spørgsmål nr. 3 af 8.  

 oktober 1993 fra Folketingets Erhvervsudvalg (Alm. del - bilag 9).
Erling Olsen Torsten Hesselbjerg JUSTITSMINISTERIET Besvarelse af spørgsmål nr. 3 af 8. oktober 1993 fra Folketingets  

 Erhvervsudvalg (Alm. del - bilag 9) Spørgsmål:
Justitsministeriets lovkontor bedes give en uddybende redegørelse for  

 rækkevidden af undtagelsen i § 50 b, stk. 2, nr. 10, i bank- og  

 sparekasseloven.
Herudover ønskes det oplyst, hvorvidt de oplysninger,  

 industriministeren har givet udvalget vedrørende Himmerlandsbanken, er  

 omfattet af undtagelsesbestemmelsen.
 Svar:
 1. Bestemmelsen i § 50 b i bank- og sparekasseloven, jf.  

 lovbekendtgørelse nr. 57 af 2. februar 1993, vedrører tavshedspligt for  

 Finanstilsynets ansatte og eksperter, der handler eller har handlet på  

 Finanstilsynets vegne, samt disses adgang til at videregive oplysninger.
 Bestemmelsen (oprindelig § 50 a), der gennemfører art. 16 i EF's 2.  

 direktiv om samordning af lovgivningen om adgang til at optage og udøve  

 virksomhed som kreditinstitut og om ændring af direktiv 77/780/EØF (2.  

 samordningsdirektiv), blev indsat i loven ved lov nr. 306 af 16. maj 1990.
 Efter bestemmelsen i § 50 b, stk. 1, er Finanstilsynets ansatte og  

 eksperter under ansvar efter straffelovens §§ 152-152 e som udgangspunkt  

 forpligtede til at hemmeligholde, hvad de gennem deres virksomhed bliver  

 vidende om.
 I bestemmelsens stk. 2, nr. 1-12, er foretaget en opregning af undtagelser  

 til denne hovedregel.
 Undtagelsen i § 50 b, stk. 2, nr. 10, har følgende ordlyd:
 »§ 50 b. . .
 Stk. 2. Bestemmelsen i stk. 1 er ikke til hinder for, at fortrolige  

 oplysninger videregives: . . .
10) til Folketingets Ombudsmand eller til en parlamentarisk kommission  

 nedsat af Folketinget,» Bestemmelsen, der blev indsat mellem 1. og 2. behandling af lovforslaget,  

 er ledsaget af følgende bemærkninger, jf. betænkning afgivet af Folketingets  

 Erhvervsudvalg den 19. april 1990, Folketingstidende 1989-90, tillæg B, sp.  

 798:
»Ved den foreslåede ændring præciseres formuleringen af undtagelserne  

 til tavshedspligten for Finanstilsynet.
Folketingets adgang til at få  

 fortrolige oplysninger vedrørende danske pengeinstitutter er således betinget  

 af, at procedurerne som omtalt i den nu foreslåede nr. 10 iværksættes«.
 2. Realkreditlovens § 98 blev ved lov nr. 932 af 27. december 1991  

 affattet på tilsvarende måde som den omtalte bestemmelse i § 50 b i bank- og  

 sparekasseloven.
 Justitsministeriet udtalte i en skrivelse af 28. november 1991 i  

 forbindelse med besvarelse af et spørgsmål fra Folketingets Boligudvalg (L 65  

 - bilag 2) bl.a. følgende om denne bestemmelse:
 »Som det følger af bemærkningerne til lovforslaget, vil Folketingets  

 adgang til at få fortrolige oplysninger vedrørende bestemte danske  

 realkreditinstitutter efter forslaget være betinget af, at de særlige  

 procedurer i § 98, stk. 2, nr. 10 og 11, iværksættes.
 Den nu foreslåede tavshedspligtsbestemmelse svarer til den bestemmelse om  

 tavshedspligt, som ved lov nr. 306 af 16. maj 1990 blev indsat som § 50 a i  

 lov om banker og sparekasser.
 Der henvises i den forbindelse til betænkning afgivet af Folketingets  

 Erhvervsudvalg den 19. april 1990 over forslag til lov om banker og  

 sparekasser m.v. med flere love (L 127 i folketingssamlingen 1989-90). I  

 bemærkningerne til dette ændringsforslag anføres tilsvarende, at Folketingets  

 adgang til at få fortrolige oplysninger vedrørende danske pengeinstitutter er  

 betinget af, at procedurerne i bestemmelserne iværksættes.
 På den baggrund vil forslaget til den ny affattelse af  

 tavshedspligtsbestemmelsen i realkreditlovens § 98 efter Justitsministeriets  

 opfattelse indebære, at Folketinget afskærer sig fra at modtage fortrolige  

 oplysninger om såvel danske som udenlandske realkreditinstitutter fra  

 Finanstilsynet og boligministeren, bortset fra de tilfælde, som udtrykkeligt  

 nævnes i forslagets § 98, stk. 2, nr. 10 og 11.
Det vil efter forslaget ikke være muligt for boligministeren eller  

 Finanstilsynet at videregive konkrete, fortrolige oplysninger vedrørende  

 bestemte realkreditinstitutters forhold til Folketingets stående udvalg,  

 herunder Boligudvalget, som det ellers er praksis i forbindelse med  

 besvarelsen af spørgsmål fra udvalgene under almindelig del eller i  

 forbindelse med lovændringer.« 3. Lovgivningens almindelige regler om tavshedspligt er ikke til  

 hinder for, at en minister af egen drift, eller f.eks. fordi et  

 folketingsudvalg anmoder om det, videregiver fortrolige oplysninger til  

 Folketingsudvalget, når oplysningerne efter ministerens skøn må antages at  

 være af betydning for udvalgets behandling af en sag.
Sådan videregivelse bør  

 ske med fremhævelse af oplysningernes fortrolige karakter.
 Muligheden for at videregive fortrolige oplysninger til et  

 folketingsudvalg gælder i almindelighed også, selv om oplysningerne er  

 omfattet af særlige tavshedspligtsbestemmelser.
Videregivelse vil imidlertid i princippet være udelukket, hvis  

 tavshedspligtsbestemmelsen efter sit indhold på baggrund af klare  

 motivudtalelser eller lignende giver sikre holdepunkter for, at også  

 Folketinget skal være afskåret fra at modtage fortrolige oplysninger.
Et  

 eksempel herpå er bank- og sparekasselovens § 50 b.
Bestemmelsen i bank- og sparekasselovens § 50 b indebærer således en  

 begrænsning i forhold til den almindelige adgang til at videregive fortrolige  

 oplysninger til folketingsudvalg.
Industriministeren vil således ikke i  

 almindelighed kunne videregive oplysningerne, som ministeren eller  

 Finanstilsynet er blevet bekendt med gennem tilsynsvirksomheden, om bestemte  

 realkreditinstitutters drifts- og forretningshemmeligheder eller i øvrigt om  

 det enkelte instituts økonomiske forhold.
Bestemmelsen kan dog ikke antages at indeholde et absolut forbud mod  

 videregivelse af sådanne oplysninger til et folketingsudvalg.
Er der tale om  

 oplysninger, der er offentligt tilgængelige, f.eks. fordi et pengeinstitut  

 selv har stillet disse til rådighed for pressen eller andre, eller fremgår  

 oplysninger af indleverede og offentliggjorte regnskaber eller andre på  

 tilsvarende måde offentliggjorte oplysninger, vil en minister ikke være  

 afskåret fra at give oplysningerne til Folketinget.
Oplysningerne kan i den  

 forbindelse ikke anses for fortrolige.
Det samme må formentlig antages at  

 gælde, hvis et pengeinstitut har givet sit samtykke hertil.
Efter bestemmelsen i § 50 b, stk. 1, gælder tavshedspligten »under  

 ansvar efter straffelovens §§ 152-152 e«.
Efter straffelovens § 152 e  

 omfatter bestemmelserne i straffelovens §§ 152-152 d ikke tilfælde, hvor den  

 pågældende er forpligtet til at videregive oplysningen eller handler i  

 berettiget varetagelse af åbenbar almeninteresse eller af eget eller andres  

 tarv.
Det må bl.a. på den baggrund antages, at der vil kunne forekomme ganske  

 særlige tilfælde, hvor en ministers videregivelse af fortrolige oplysninger  

 vedrørende et nærmere angivet pengeinstitut til et folketingsudvalg ikke vil  

 være retsstridig, og videregivelsen således vil være lovlig.
 4. Hvad angår spørgsmålets anden del, kan det oplyses, at  

 Justitsministeriet ikke har bemærkninger til industriministerens besvarelse  

 af 23. september 1993 af spørgsmål S 1454 vedrørende spørgsmålet om, hvorvidt  

 de meddelte oplysninger om Himmerlandsbanken er omfattet af  

 undtagelsesbestemmelsen i § 50 b, stk. 2.
 Kopi af besvarelsen vedlægges.
København, den 23. september 1993 Folketingets Lovsekretariat Vedlagt fremsender jeg i 85 eksemplarer min besvarelse af S 1454 stillet  

 af Kirsten Jacobsen (FP) den 14. september 1993.
Med venlig hilsen Jan Trøjborg INDUSTRIMINISTEREN Skriftlig besvarelse af spørgsmål S 1454 stillet af Kirsten Jacobsen  

 (FP) den 14. september 1994 Spørgsmål:
Vil ministeren give en redegørelse omkring Bornholmerbankens fusion med  

 Bikuben - før, under og efter fusionen, samt Finanstilsynets rolle heri -  

 svarende til ministerens redegørelse om forholdene omkring Himmerlandsbanken? Svar:
Det følger af § 50 b, stk. 2, nr. 10, i Industriministeriets  

 lovbekendtgørelse nr. 57 af 2. februar 1993 af lov om banker og sparekasser  

 m.v., at det ikke er muligt for industriministeren at videregive konkrete,  

 fortrolige oplysninger til Folketinget vedrørende bestemte pengeinstitutters  

 forhold.
Der henvises herved også til boligministerens besvarelse af  

 spørgsmål nr. 6 fra Folketingets Boligudvalg (L 65 - bilag 2) i 1991.
 Det indebærer, at ministeren ikke lovligt kan videregive oplysninger, som  

 man er blevet bekendt med, om bestemte pengeinstitutters drifts- og  

 forretningshemmeligheder eller i øvrigt om det enkelte instituts økonomiske  

 forhold, som ikke i forvejen er offentligt tilgængelige, f.eks. gennem  

 offentliggjorte regnskaber.
Det følger endvidere af fortolkningen af § 50 b, stk. 2, nr. 10, i bank-  

 og sparekasseloven, at hvis der er tale om oplysninger, der i forvejen er  

 offentligt tilgængelige, f.eks. oplysninger, som et pengeinstitut selv har  

 stillet til rådighed for pressen, eller andre på tilsvarende måde  

 offentliggjorte oplysninger, f.eks. offentliggjorte regnskaber, vil  

 industriministeren ikke være afskåret fra at give oplysningerne til  

 Folketinget.
Oplysningerne kan i den forbindelse ikke længere anses for  

 fortrolige.
 Den 30. august 1993 udsendte Himmerlandsbankens bestyrelse en redegørelse.  

 Redegørelsen var en meget detaljeret gennemgang af bankens og Finanstilsynets  

 dispositioner fra tidspunktet omkring offentliggørelsen af bankens  

 årsregnskab for 1992 til bankens konkurs.
 Industriministerens redegørelse til Folketingets Erhvervsudvalg efter  

 dettes anmodning angår oplysningerne fra redegørelsen fra bestyrelsen.  

 Oplysningerne i redegørelsen var således på nær enkelte opklarende  

 ikketavshedspligtbelagte oplysninger allerede offentligt tilgængelige på  

 tidspunktet for udsendelsen af redegørelsen.
 Redegørelsen er generelt blevet modtaget meget positivt, og jeg finder, at  

 den har været med til at fremme forståelsen for de vanskelige spørgsmål, som  

 må afklares, når en bank går konkurs.
For så vidt angår spørgsmålet omkring Bornholmerbankens fusion med  

 Bikuben, kan jeg oplyse, at bestyrelsen ikke på samme måde som tilfældet  

 Himmerlandsbanken er fremkommet med en redegørelse.
Jeg kan endvidere oplyse,  

 at Bornholmerbankens bestyrelse har anket Finanstilsynets vurderinger af  

 bankens engagementer til Industriministeriets Erhvervsankenævn, hvor sagen  

 for øjeblikket verserer.
Jeg kan derfor alene henvise til vedlagte skriftlige  

 besvarelse af spørgsmål nr. 34 (Alm. del. - bilag 132) stillet af  

 Folketingets Erhvervsudvalg den 12. marts 1992.
JUSTITSMINISTERIET Den 23. september 1993 Lovafdelingen Slotsholmsgade 10 33 92 33 40 Telefax 33 93 35 10 Folketingets Lovsekretariat Christiansborg 1240 København K.
Vedlagt fremsendes i 85 eksemplarer besvarelse af spørgsmål n.
S 1453 fra  

 medlem af Folketinget Kirsten Jacobsen (FP).
Erling Olsen Torsten Hesselbjerg JUSTITSMINISTERIET Besvarelse af spørgsmål nr.
S 1453 fra medlem af Folketinget Kirsten  

 Jacobsen Spørgsmål:
Vil ministeren oplyse, hvilke ændringer der skal foretages, for at  

 industriministerens oplysninger om Himmerlandsbanken, jf. bilag fra  

 Erhvervsudvalgets alm. del - bilag 293, ikke er en overskridelse af  

 tavshedspligtsbestemmelserne i bank- og sparekasseloven? Svar:
 Industriministeriet har i en samtidig besvarelse af spørgsmål S 1454  

 redegjort nærmere for den konkrete sag.
 Justitsministeriet finder herefter alene at burde udtale sig generelt -  

 dvs. uafhængigt af den konkrete sag - om, hvilke lovændringer der skal  

 foretages for at tilvejebringe en videre adgang for ministre til at  

 videregive fortrolige oplysninger vedrørende pengeinstitutters forhold til  

 Folketinget og dets stående udvalg end den, der følger af de gældende  

 bestemmelser i bank- og sparekasseloven.
Hvis der ønskes en videre adgang for ministre til at videregive sådanne  

 oplysninger til Folketinget, vil en sådan adgang i givet fald kunne tænkes  

 etableret på flere måder.
En mulighed kunne være - i det omfang det ligger  

 inden for rammerne af den bagvedliggende EF-bestemmelse - at udvide  

 undtagelsesbestemmelsen i lovens § 50 b, stk. 2, nr. 10, til ud over  

 videregivelsen af oplysninger til Folketingets Ombudsmand eller til en  

 parlamentarisk kommission nedsat af Folketinget også at omfatte fortrolig  

 videregivelse af oplysninger til Folketingets stående udvalg.
 En sådan ændring vil indebære, at fortrolig videregivelse af oplysninger  

 vedrørende pengeinstitutters forhold til Folketingets stående udvalg bl.a.  

 vil kunne ske i tilfælde, hvor det pågældende pengeinstitut ikke selv  

 forinden har stillet oplysningerne til rådighed for offentligheden.
