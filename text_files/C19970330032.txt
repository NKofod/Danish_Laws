 Ledige, der under et beskæftigelsestilbud mister dagpengeretten kan  

 fortsætte i tilbuddet, mens ledige, der før tilbuddet mistede  

 dagpengeretten kan søges erstattet med en anden ledig.
 Styrelsen er af flere AF-regioner blevet spurgt om, hvorvidt ledige i  

 beskæftigelsestilbud kan fortsætte tilbuddet, såfremt den ledige f.eks. på  

 grund af restance eller svig ikke længere er medlem af arbejdsløshedskassen  

 og som følge heraf ikke længere er dagpengeberettiget.
 Arbejdsmarkedsstyrelsen skal hertil bemærke følgede:
 Af bekendtgørelse om en aktiv arbejdsmarkedsindsats fremgår det, at de  

 tilbud, som Arbejdsformidlingen giver medlemmer af en arbejdsløshedskasse,  

 ikke kan række ud over den dato, hvor den ledige er berettiget til dagpenge i  

 henhold til § 55, stk. 1, 2, eller 4 i lov om arbejdsløshedsforsikring mv.,  

 jf. § 11, stk. 3, i aktivbekendtgørelsen.
 Endvidere fremgår af § 11, stk. 2, at det er en betingelse for afgivelse  

 af tilbud, at kravet om ledighed er opfyldt på det tidspunkt, hvor tilbudet  

 afgives, og at medlemmet står til rådighed for arbejdsmarkedet.
 Problemet vedrørende ledige, der på grund af restance, svig etc. slettes  

 som medlem af arbejdsløshedskassen, mens de deltager i et tilbud, er relevant  

 i forhold til ledige i jobtræning og puljejob, idet ledige, der modtager  

 etableringsydelse, uddannelsesgodtgørelse, kursusgodtgørelse eller  

 orlovsydelse, vil få inddraget disse ydelser i tilfælde af medlemsskabets  

 ophør, da det er kasserne, der udbetaler disse ydelser.
Vedrørende ledige i jobtræning eller i puljejob er udgangspunktet, at  

 tilbuddet ikke kan række ud over den dato, hvor den ledige er berettiget til  

 dagpenge.
Det fremgår imidlertid ikke af bekendtgørelsen, at den ledige skal  

 bevare dagpengeretten i jobtræningsperioden for at færdiggøre forløbet.
Der  

 må således sondres mellem ledige, der mister dagpengeretten, mens de er ansat  

 i jobtræning eller puljejob og ledige, der ikke opfyldte betingelsen på  

 tidspunktet for tilbuddets afgivelse.
 For så vidt angår ledige, der er har fået tilbud om ansættelse i  

 jobtræning eller puljejob, og som mister dagpengeretten  under  

  ansættelsen, er der ikke i de gældende regler hjemmel til at afbryde lediges  

 tilbud, idet det som nævnt ikke er en betingelse, at dagpengeretten bevares  

 under hele ansættelsen.
 Svaret er derfor i disse situationer, at den ledige ikke skal tages ud af  

 tilbuddet.
 For så vidt angår ledige, der har fået tilbud om ansættelse i jobtræning  

 eller puljejob, og hvor det efterfølgende viser sig, at den ledige ikke var  

 dagpengeberettiget  før  tilbuddets afgivelse, opfylder disse ledige  

 ikke bekendtgørelsens krav om, at den ledige skal være dagpengeberettiget og  

 stå til rådighed for arbejdsmarkedet på tidspunktet for tilbuddets afgivelse.  

 Forudsætningen for afgivelse af tilbuddet var således ikke til stede.
 Imidlertid baserer ansættelsesforholdet mellem den ledige og  

 arbejdsgiveren sig på en sædvanlig ansættelsesaftale, hvorefter løn- og  

 arbejdsvilkår er overenskomstmæssige, jf. §§ 47, 48, 85 f, stk. 4 og 5. Dette  

 betyder bl.a., at ansættelsesforholdene er omfattet af eventuelle  

 opsigelsesvarsler, og manglende medlemskab af en arbejdsløshedskasse er ikke  

 saglig afskedigelsesgrund.
Endvidere er der ikke i det gældende regelsæt hjemmel til at bryde den  

 aftale, der er indgået mellem Arbejdsformidlingen og arbejdsgiveren om  

 løntilskuds- eller tilskudsperiodens længde, jf. § 149 a, stk. 4, i  

 aktivbekendtgørelsen.
Arbejdsgiveren adviseres således efter gældende praksis  

 ikke forud for tilbuddet om, hvilken betydning det har, hvis den ledige ikke  

 opfylder betingelserne for at få afgivet et tilbud om jobtræning eller  

 puljejob.
 Der opstår her en situation, hvor den ledige ikke opfyldte betingelserne  

 for at få afgivet et tilbud, men hvor arbejdsgiveren har ret til at bevare  

 løntilskuddet i den aftalte periode.
 Efter styrelsens opfattelse vil problemet konkret kunne søges løst ved, at  

 Arbejdsformidlingen tager kontakt til arbejdsgiveren vedrørende muligheden  

 for at lade en anden ledig erstatte den ikke-dagpengeberettigede ledige.  

 Såfremt arbejdsgiveren accepterer en sådan erstatning, orienteres den  

 ikke-dagpengeberettigede ledige om, at grundlaget for tilbuddet er  

 bortfaldet, og at tilbuddet faldet bort fra og med udløb af den lediges  

 opsigelsesvarsel.
 Såfremt arbejdsgiveren ikke accepterer en sådan erstatning, må den  

 ikke-dagpengeberettigede ledige forblive i tilbuddet.
 Styrelsen er opmærksom på, at problemet er aktualiseret ved, at der nu kun  

 kan ske ansættelse i jobtræning eller puljejob i op til 3 år, og styrelsen  

 arbejder på mulighederne for at indsætte nærmere regler herom i  

 aktivbekendtgørelsen, ligesom styrelsen vil overveje at lade det fremgå af  

 blanketterne vedr. ansættelsesaftale og vedr. etablering af  

 jobtrænings-/puljejobplads, hvordan parterne forholder sig i tilfælde af  

 sletning mv.
 Styrelsen vil endvidere arbejde på, at der indføres en procedure,  

 hvorefter arbejdsløshedskasserne skal underrette Arbejdsformidlingen i alle  

 tilfælde, hvor en ledig mister dagpengeretten, indtil nyt beskæftigelseskrav  

 er generhvervet.
 Arbejdsmarkesstyrelsens egen forløbende nr. række har meddelelse nr.  

 A-7/97. Lovområde Arbejdsformidling.
