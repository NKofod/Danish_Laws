Nr BTL 200 Betænkning over Forslag til lov om ændring af lov om etablering og  

 benyttelse af en rørledning til transport af råolie og kondensat   

 Nr L 200 1996-97, 1. samling Afgivet af Det Energipolitiske Udvalg Afgivet: 19970507 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Endvidere har udvalget modtaget en skriftlig og en mundtlig henvendelse  

 fra Amerada Hess A/S.
 Nogle af udvalgets spørgsmål og ministerens svar herpå er optrykt som  

 bilag til betænkningen.
 Ministeren har i forbindelse med udvalgsbehandlingen oplyst følgende:
Bestemmelsen i lovforslaget om nedsættelse af afgiftens størrelse svarer  

 til den gældende lovs § 3, stk. 3, 2. punktum.
Herefter kan en nedsættelse af  

 afgiften f.eks. komme på tale, hvor størrelsen af produktionen fra et enkelt  

 felt eller omkostningerne ved indvindingen, hvorunder produktionen sker,  

 taler herfor.
Bestemmelsen vil blive benyttet i sådanne særlige tilfælde og  

 kan f.eks gøre det muligt at udbygge marginale felter, der ved betalingen af  

 5 pct.-afgiften ikke ville blive udbygget.
En sådan situation kunne være et  

 felt med små reserver af olie/gas eller et felt beliggende fjernt fra  

 eksisterende infrastruktur (udskibningshavn).
 Herefter indstiller udvalget lovforslaget til vedtagelse  

 uændret.
 Et mindretal (Venstres medlemmer af udvalget) forudsætter, at  

 udvalget vil blive orienteret om miljø- og energiministerens eventuelle brug  

 af muligheden for at dispensere for opkrævningen af 5 pct.-afgiften.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Erik Jacobsen (V) Jens Vibjerg (V) Eva Møller (KF) Pernille Sams  

 (KF) Chr.
O.
Aagaard (KF) Kim Behnke (FP) fmd.
Enhedslisten og Dansk  

 Folkeparti havde ikke medlemmer i udvalget.
Bilag Nogle af udvalgets spørgsmål til miljø- og energiministeren og ministerens  

 svar herpå Spørgsmål 1:
Vil ministeren give en præcis afgrænsning af, hvorledes de foreslåede  

 bemyndigelser i forslaget tænkes anvendt? Svar:
Lovforslaget bemyndiger miljø- og energiministeren til midlertidigt eller  

 varigt at nedsætte afgiften på 5 pct. af værdien af den produktion af råolie  

 og kondensat, som undtagelsen fra tilslutnings- og transportpligten vedrører.  

 Det fremgår af lovforslagets bemærkninger, at bestemmelsen svarer til den  

 nugældende lovs § 3, stk. 3, 2. punktum, hvorefter ministeren kan nedsætte  

 betalingen af fortjenesteelementet for enkelte felter.
En sådan nedsættelse  

 kan f.eks. komme på tale, hvor størrelsen af produktionen fra et enkelt felt  

 eller omkostningerne ved indvindingen, hvorunder produktionen sker, taler  

 herfor.
Bestemmelsen kan anvendes til at tilvejebringe det økonomiske grundlag for  

 at udbygge felter, der ved betaling af 5 pct. fortjenest-elementet ikke ville  

 blive udbygget.
Endvidere kan bestemmelsen anvendes i helt særlige  

 situationer, hvor en rettighedshaver ved bøjelast stilles økonomisk ringere  

 end ved en udvidelse af rørledningens kapacitet.
 Nedsættelsen kan gøres midlertidig, såfremt det skønnes, at der er  

 usikkerhed om feltets økonomi, f.eks. på grund af usikkerhed om  

 reservoirforhold eller reservernes størrelse.
 Lovforslaget bemyndiger endvidere miljø- og energiministeren til at  

 fastsætte nærmere regler om beregning og betaling af afgiften, der skal  

 betales af producenter, som fritages for tilslutnings- og transportpligten.  

 Denne bemyndigelse svarer til bemyndigelsen i den nuværende lovs § 3, stk. 3,  

 til at fastsætte nærmere regler om beregning og fordeling af de  

 tilslutningspligtige producenters betaling til Dansk Olierør A/S.
Bemyndigelsen er indsat, fordi betaling af 5 pct. afgift i medfør af  

 forslaget sker direkte til staten og ikke som den hidtidige rørledningsafgift  

 til Dansk Olierør A/S.
Ved anvendelse af bemyndigelsen vil det blive sikret,  

 at der etableres en ensartet praksis for beregning og betaling af tarif til  

 Dansk Olierør A/S og for betaling af afgiften til staten.
 Spørgsmål 9:
 Ministeren bedes kommentere henvendelsen af 23. april 1997 fra Amerada  

 Hess A/S, jf. bilag 11.
 Svar:
Baggrunden for lovændringen er, at alle, der producerer og transporterer  

 olie, skal være stillet fiskalt lige og betale en afgift/profitelement på 5  

 pct.
Forslaget fra Amerada Hess A/S indebærer, at selskaber, der benytter  

 bøjelastanlæg, stilles bedre end de selskaber, der anvender olierørledningen.  

 Amerada Hess' forslag er derfor ikke i overensstemmelse med intentionerne i  

 lovforslaget, og jeg kan derfor ikke støtte den foreslåede model.
 Jeg mener, at man for relevante ønsker om nedsættelse af 5 pct.-afgiften  

 for et oliefelt må tage udgangspunkt i de aktuelle forhold for de enkelte  

 producenter, som det også fremgår af bemærkningerne til lovforslagets § 1.
 Amerada Hess A/S mener, at de kan risikere at komme til at betale  

 fortjenesteelement to gange ved brug af bøjelastanlæg: 5 pct.-afgiften efter  

 lovforslaget og et fortjenesteelement til en ejer af f.eks. et bøjelastanlæg.  

 Hertil bemærkes, at hvis det samlet bliver dyrere at benytte en anden  

 transportform end den i rørledningsloven forudsatte transport gennem DORAS'  

 olierørledning, så kan det næppe være formålstjenligt, at selskabet søger en  

 sådan løsning for olietransporten.
 Sluttelig vil jeg henlede udvalgets opmærksomhed på høringssvaret fra  

 Amerada Hess A/S af 7. marts 1997 - som er fremsendt til udvalgets  

 orientering med brev af 2. april 1997 - hvoraf det fremgår, at selskabet  

 finder, at gennemførelse af lovforslaget vil støtte udbygningen i Nordsøen.
 Spørgsmål 10:
I tilfælde af, at Syd Arne tilsluttes den eksisterende olierørsledning,  

 hvem skal bære udgiftene til etableringen af forbindelsen, forøgelsen af  

 trykket i rørledningen, mellemliggende pumpestationer samt nye  

 udskibningsfaciliteter i Fredericia? Svar:
Det fremgår af den nugældende rørledningslov, at enhver der indvinder  

 flydende kulbrinter på dansk kontinentalsokkelområde i Nordsøen, skal anlægge  

 de installationer og rørledninger, som tilslutningen på et af Dansk Olierør  

 A/S fastlagt tilslutningssted nødvendiggør.
Det er således rettighedshaverne  

 til Syd Arne, som bærer udgifterne til etableringen af forbindelsen til  

 tilslutningsstedet.
Tilslutningsstedet kan f.eks være Syd Arne-feltet eller  

 rørledningens nuværende endepunkt på Gorm E-platformen.
 For så vidt angår omkostninger til forøgelse af trykket i rørledningen og  

 til mellemliggende pumpestationer, skal rettighedshaverne til  

 tilslutningspligtige felter betale et beløb til dækning af  

 kapitalomkostninger vedrørende finansiering af anlægget.
DORAS betaler i henhold til en aftale mellem selskabet, DUC og Shell, som  

 ejer havnefaciliteterne i Fredericia, en tarif for benyttelse af  

 havnefaciliteterne.
Denne tarif faktureres videre til de udskibere, der  

 benytter havnefaciliteterne.
I tilfælde af etablering af nye  

 udskibningsfaciliteter i Fredericia kan aftalen og dermed tariffen  

 genforhandles.
 Spørgsmål 11:
Har DORAS foretaget henlæggelse til vedligeholdelse af den eksisterende  

 olierørledning og til nyanlæg? Svar:
DORAS har ikke foretaget henlæggelser til vedligeholdelse af den  

 eksisterende olierørledning eller til nyanlæg.
De tilslutningspligtige  

 rettighedshaveres betaling til DORAS omfatter blandt andet beløb til dækning  

 af drifts- og kapitalomkostninger.
Vedligeholdelsesomkostninger for den  

 eksisterende rørledning betales som en del af driftsomkostningerne, mens  

 nyanlæg finansieres over 15 år og renter og afdrag for disse lån indgår i  

 kapitalomkostningerne.
 Spørgsmål 12:
Kan ministeren oplyse, om der på baggrund af eksisterende viden om  

 tilladelse eller ansøgte tilladelser er grundlag for at dispensere for  

 afgiften på 5 pct.? Svar:
Det er ikke fuldstændig klart, hvad der menes med »tilladelse« i  

 spørgsmålet.
Der er indtil nu ikke meddelt dispensation fra tilslutnings- og  

 transportpligten til DORAS' rørledning.
Der er ligeledes ikke meddelt  

 nedsættelse af det 5 pct. fortjenesteelement, som indgår i tariffen for  

 rørledningen.
Der foreligger ikke ansøgninger om dispensation fra den 5 pct.  

 afgift, som ifølge lovforslaget skal betales ved undtagelser fra  

 tilslutnings- og transportpligterne.
 Spørgsmål 13:
I hvilket omfang vil der blive givet dispensation eller nedsættelse af  

 afgiften på 5 pct.? Svar:
 Som det fremgår af besvarelsen af spørgsmål 1 (L 200 - bilag 2), kan en  

 nedsættelse af 5 pct.-afgiften f.eks. komme på tale, hvor størrelsen af  

 produktionen fra et enkelt felt eller omkostningerne ved indvindingen,  

 hvorunder produktionen sker, taler herfor.
Bestemmelsen vil blive benyttet i sådanne særlige tilfælde og kan f.eks.  

 gøre det muligt at udbygge marginale felter, der ved betaling af 5  

 pct.-afgiften ikke ville blive udbygget.
Endvidere kan bestemmelsen anvendes  

 i helt særlige situationer, hvor en rettighedshaver ved bøjelast bliver  

 stillet økonomisk ringere end ved en udvidelse af rørledningens kapacitet.
 Nedsættelsen kan gøres midlertidig, såfremt det skønnes, at der er  

 usikkerhed om feltets økonomi, f.eks. på grund af usikkerhed om  

 reservoirforhold eller reservernes størrelse.
 Spørgsmål 14:
Ad besvarelsen af spørgsmål 9, jf.
L 200 - bilag 17 Fremgår det af svaret, at der kan være en anden ejer, f.eks. staten, der  

 kan være bevillingshaver på et bøjelastanlæg? Kan det betyde, at et selskab  

 kan komme til at betale afgiften på de 5 pct. to gange eller noget, der  

 svarer til afgiften? Svar:
En rettighedshaver vil ikke for den samme olie/kondensat kunne komme til  

 at betale både 5 pct. afgift til staten og 5 pct. fortjenestelement til  

 DORAS.
Der er imidlertid mulighed for, at en rettighedshaver ud over 5  

 pct.-afgiften/fortjenestelementet skal betale for brug af andre  

 rettighedshaveres rørledninger eller bøjelastanlæg.
I en sådan betaling vil  

 normelt indgå en fortjeneste til ejeren af rørledningerne eller  

 bøjelastanlægget.
Det skyldes, at transporterer en rettighedshaver olie gennem DORAS'  

 olierørledning, skal der - ud over betaling til DORAS - betales for  

 rørledningstransporten fra feltet til tilslutningspunktet til DORAS'  

 rørledning.
Kun hvis tilslutningspunktet til DORAS' olierørledning er på  

 feltet, hvorfra der produceres, vil der ikke være en sådan betaling.  

 Hvis rettighedsindehaveren selv ejer rørledningen indtil tilslutningspunktet  

 til DORAS' rørledning, er betalingen fiktiv, da rørledningen er en del af  

 udbygningen af feltet.
Hvis rørledningen er ejet af andre rettighedshavere,  

 tilfalder en evt. fortjeneste disse selskaber.
Det bemærkes, at samtlige DUC's nuværende felter har tilslutningspunkt til  

 DORAS' rørledning på Gormfeltet.
Det må antages, at tilslutningspunktet for  

 Lulitafeltet ligeledes bliver Gormfeltet.
Rettighedshaverne til Lulitafeltet,  

 som er DUC og Statoilgruppen, vil derfor skulle betale til ejeren af  

 rørledningerne fra Lulitafeltet til Gormfeltet for transporten.
Denne  

 betaling vil omfatte en fortjeneste.
Rettighedshaverne til Lulitafeltet skal  

 endvidere betale tariffen til DORAS for transport videre fra Gormfeltet til  

 Fredericia.
Denne tarif inkluderer 5 pct. fortjenesteelementet.
Tilsvarende vil en evt. fortjeneste ved investering i et bøjelastanlæg  

 tilfalde ejeren.
Anvendelse af et bøjelastanlæg ved et andet felt kan være  

 fordelagtigt, hvis det for selskabet er billigere at bruge dette anlæg end at  

 etablere et nyt på eget felt.
 Hvad enten betalingen for bøjelast er fiktiv, fordi anlægget er en del af  

 udbygningen af feltet eller betales til en anden rettighedshaver, fordi brug  

 af dette anlæg er billigere, skal der ifølge lovforslaget også betales en 5  

 pct. afgift til staten.
Amerada Hess' synspunkt er, at betalingen af denne afgift indebærer, at  

 der betales to »profitelementer« for felter, der ikke benytter  

 olierøret, men anden infrastruktur, f.eks. bøjelastning.
Som nævnt kan der  

 imidlertid både ved brug af DORAS' olierørledning og ved bøjelastning skulle  

 ydes en betaling, som omfatter en fortjeneste, for brug af bøjelastning eller  

 supplerende rørledninger.
Denne betaling kommer i begge tilfælde ud over 5  

 pct. fortjenesteelementet til DORAS eller den foreslåede 5 pct. afgift til  

 staten.
 I svaret på spørgsmål 9 (L 200 - bilag 17) er gjort opmærksom på, at  

 såfremt det samlet er dyrere for en rettighedshaver at anvende anden  

 transportform end den i rørledningsloven forudsatte transport gennem DORAS'  

 olierørledning, kan rettighedshaveren undlade at benytte en sådan anden  

 transportform.
 Afslutningsvis kan jeg oplyse, at staten ikke har planer om at etablere  

 bøjeanlæg i Nordsøen.
