Bladet bragte et læserbrev med kritik af en navngiven  

 købmandsforretning.
Læserbrevsdebatten må generelt have  

 vide rammer.
Imidlertid havde læserbrevet i denne sag et sådant  

 indhold, at det burde have været forelagt klageren med henblik på  

 en kommentar inden offentliggørelsen.
God presseskik var  

 overtrådt, og bladet blev pålagt at offentliggøre et  

 resumé af kendelsen.
Kendelse fra Pressenævnet i sag nr.  

 94/1997 Købmanden i Hvidbjerg har ved advokat Lone H.  

 Kristensen klaget til Pressenævnet over et læserbrev bragt den 7.  

 maj 1997 i Trekantens Folkeblad, idet virksomheden finder, at god presseskik  

 er overtrådt.
 Læserbrevet var sålydende:
"Husk at få din pant retur Tag jer i agt, når i køber f.eks. sodavand  

 hos Hvidbjerg Købmanden.
Min farmor på 73 år, bor i  

 Hvidbjerg og handler i god tro alt hos denne købmand, også  

 øl og vand.
Hun betaler naturligvis 4 kr. i pant for 1½ liter  

 sodavand, og tager returflasker med når hun køber nye.
Ved et  

 tilfælde finder vi ud af at de ikke giver penge for returpant, de tager  

 gladeligt imod flaskerne (uden at gøre opmærksom på, at de  

 ikke giver panten tilbage.) Farmor spørger dem direkte "Får jeg  

 ingen penge for returflaskerne?" De svarer "Nej, vi gider ikke arbejde gratis  

 og det har købmandsforeningen lavet en lov om." Og det er ikke sandt.  

 Det er direkte ulovligt.
Charlotte  Østergaard Karltømrersvej 15, Gårslev, 7080 Børkop Klageren har anført, at det er usandt, at klageren  

 ikke giver penge for returpant, samt at  Charlotte  Østergaard ikke er  

 kommet i klagerens forretning.
 Klageren har gjort gældende, at bladet har redigeret  

 i læserbrevet, at der er indsat ord og ændret på  

 tegnsætning i forhold til det originale læserbrev, at bladet  

 egenhændigt har givet læserbrevet en overskrift, der  

 indholdsmæssigt lader forstå, at bladet samtykker i  

 læserbrevets indhold, og at bladet har givet læserbrevet og  

 overskriften en sådan spalteplads, at det snarere fremtræder som  

 en artikel.
 Klageren har videre gjort gældende, at bladet ikke  

 har efterprøvet de i læserbrevet angivne oplysninger, der er  

 skadelige og krænkende, og trods opfordring ikke har foretaget nogen  

 form for berigtigelse.
 Bladet har i en udtalelse anført, at bladet ikke  

 har redigeret i det optagne læserbrev, men alene ændret et enkelt  

 ord og foretaget almindelig tegnsætning.
 Bladet har videre anført, at overskriften på  

 læserbrevet er helt neutral og generel, at læserbrevet er  

 placeret med tydelig markering af, at der er tale om et læserbrev, og  

 at valg af overskrift og placering ikke skiller sig ud fra andre  

 læserbreve, bladet tidligere har optaget.
 Bladet har yderligere anført, at man, inden man  

 bragte læserbrevet, havde sikre sig, at skribentens navn og adresse var  

 korrekt, og at købmandsforeningen ikke havde ændret  

 bestemmelserne om tilbagebetaling af pant.
 Bladet har endelig anført, at man har tilbudt  

 klageren at bringe dennes kommentarer, men at klageren ikke ønskede  

 yderligere omtale af sagen.
 Følgende nævnsmedlemmer har deltaget i sagens  

 behandling: Per Sørensen, Aage Lundgaard, Kate Bluhme og Preben  

 Sørensen.
 Pressenævnet udtaler:
 Læserbrevsdebatten må have vide rammer, og  

 læserbreve indeholder - efter sagens natur - ofte mere vurderende og  

 kommenterende bemærkninger end redaktionelle artikler.
Pressenævnet finder imidlertid, at læserbrevet  

 i denne sag har haft et sådant indhold, at det burde have været  

 forelagt for klageren med henblik på en kommentar, inden det blev  

 bragt.
Da dette ikke skete, har bladet handlet i strid med god  

 presseskik.
 I medfør af medieansvarslovens § 49  

 pålægges det herefter den ansvarshavende redaktør af  

 Trekantens Folkeblad at offentliggøre følgende:
 "Kendelse fra Pressenævnet.
 Trekantens Folkeblad bragte den 7. maj 1997 et  

 læserbrev under overskriften "Husk at få din pant retur". I  

 læserbrevet anførte læseren, at Hvidbjerg Købmanden  

 kræver pant for sodavandsflasker, men ikke giver penge for  

 returpant.
 Købmanden i Hvidbjerg har klaget til  

 Pressenævnet, idet virksomheden finder, at god presseskik er  

 overtrådt i forbindelse med det pågældende  

 læserbrev.
 Pressenævnet udtaler i anledning af klagen, at  

 læserbrevsdebatten må have vide rammer, og at læserbreve -  

 efter sagens natur - ofte indeholder mere vurderende og kommenterende  

 bemærkninger end redaktionelle artikler.
Pressenævnet finder imidlertid, at læserbrevet  

 i denne sag har haft et sådant indhold, at det burde have været  

 forelagt for klageren med henblik på en kommentar, inden det blev  

 bragt.
Da dette ikke skete, har bladet handlet i strid med god  

 presseskik.
 København, den 3. september 1997.
Per Sørensen, Aage Lundgaard, Kate Bluhme og Preben  

 Sørensen." Afsagt onsdag den 3. september 1997.
