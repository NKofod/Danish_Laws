Bekendtgørelse om tilskud til udfasning af mindre centralvarmekedler til fast brændsel I medfør af tekstanmærkning nr. 106 ad § 23 til finansloven for finansåret 2009 fastsættes:
Bekendtgørelsens område § 1. Tilskud kan gives til udfasning af visse særligt forurenende centralvarmekedler, jf. § 4.
Definitioner § 2. I denne bekendtgørelse forstås ved:
 1) Centralvarmekedel: Fyringsanlæg med kedel til opvarmning af brugsvand eller vand til centralvarme, designet til ikke direkte at afgive varme til det rum, hvori det er opstillet.
 2) Udfasning: Frakobling af en centralvarmekedel og efterfølgende tilslutning af et andet fyringsanlæg eller lukning af skorstenen samt bortskaffelse fra ejendommen og efterfølgende håndtering af centralvarmekedlen som affald efter kommunens anvisning.
 3) Ansøger: Ejer eller person med tilsvarende myndighed, der lader en centralvarmekedel udfase og efterfølgende søger om tilskud.
 4) Ejendom: Bygning med én bolig til helårsbeboelse, enten som fritliggende enfamiliehus eller som helt eller delvis sammenbyggede enfamiliehuse (dobbelthuse, rækkehuse, kædehuse, gruppehuse og lignende), samt tofamiliehuse med to helårsbeboelser med vandret lejlighedsskel.
Myndighed § 3. Miljøstyrelsen træffer afgørelse om tilskud efter denne bekendtgørelse.
 Stk. 2. Miljøstyrelsen kan bemyndige en ekstern offentlig eller privat virksomhed til at bistå styrelsen i forbindelse med meddelelse af tilsagn efter §§ 10-12 samt kontrol med dokumentation for udbetaling af tilskud efter §§ 7-9.
Tilskudsgrundlag § 4. Tilskud kan efter ansøgning, jf. §§ 7-10, gives til udfasning af manuelt indfyrede gennemforbrændingskedler uanset produktionsår og til manuelt indfyrede centralvarmekedler uanset type, produceret i 1980 eller tidligere.
Der gives ikke tilskud til kedler, der er beregnet til indfyring med halm.
Stk. 2. Tilskud kan gives til udfasning af en centralvarmekedel, der anvendes til boligopvarmning i en ejendom.
Der kan ydes ét tilskud for hver ejendom.
 § 5. Den centralvarmekedel, som ønskes udfaset, skal den 1. juli 2008 og på tidspunktet for skorstensfejers første påtegning af ansøgningen om tilskud være lovligt tilsluttet på den pågældende ejendom.
Tilskuddets størrelse § 6. Tilskuddet dækker afholdte udgifter, herunder skorstensfejers påtegning af ansøgningsskema, bortskaffelse af den skrottede brændekedel og indkøb og installation af nyt fyringsanlæg eller anden varmekilde.
Tilskuddet kan højst udgøre kr. 4.000.
Ansøgning om tilskud § 7. Ansøgning om tilskud afgives på et særligt ansøgningsskema, som kan rekvireres hos Miljøstyrelsen eller via www.mst.dk.
Ansøgningen afgives på tro og love.
§ 8. Den, der ønsker tilskuddet udbetalt, skal lade sin ansøgning forsyne med skorstensfejerens påtegning om, at en tilskudsberettiget centralvarmekedel, jf. §§ 4-5, er udfaset.
Påtegningen dokumenterer, at bestemmelserne i §§ 4-5 er overholdt.
Påtegningen gives af skorstensfejeren for ansøgers regning.
 Stk. 2. Påtegningen efter stk. 1 skal være forsynet med dato samt navn og virksomhedsadresse på den, der har foretaget påtegningen.
§ 9. Den, der ønsker tilskuddet udbetalt, angiver på ansøgningen, at den nedtagne kedel er håndteret som affald efter kommunens anvisninger.
Hvis adgangsforholdene til det sted, hvor centralvarmekedlen er installeret, ikke tillader bortskaffelse fra ejendommen, kan centralvarmekedlen i stedet med kommunalbestyrelsens accept gøres permanent uanvendelig.
§ 10. Den påtegnede ansøgning sendes til Miljøstyrelsen sammen med dokumentation for udgifter, afholdt i forbindelse med udfasningen, for eksempel i form af faktura for installation af et nyt anlæg.
Miljøstyrelsen kan anvise en anden ansøgningsadresse.
Udbetaling af tilskud § 11. Tilskud ydes inden for rammen af den i finanslovens § 23.27.08.10 afsatte bevilling.
 Stk. 2. Udbetaling af tilskud finder sted i den rækkefølge, ansøgningerne modtages i Miljøstyrelsen, jf. dog § 10.
Stk. 3. Miljøstyrelsen offentliggør kvartalsvis senest den 15. januar, 15. april, 15. juli og 15. oktober på www.mst.dk hvilket beløb, der fortsat er til rådighed til finansiering af udbetalinger.
Miljøstyrelsen offentliggør på www.mst.dk, når der kun er 1 million kr. tilbage af tilskudsmidlerne.
Derefter offentliggøres det beløb, der fortsat er til rådighed, på www.mst.dk senest den 15. i måneden.
Miljøstyrelsen kan til enhver tid offentliggøre i to landsdækkende aviser og på www.mst.dk, at de til rådighed værende tilskudsmidler er opbrugt.
Miljøstyrelsen hæfter ikke for tab som følge af udfasning af centralvarmekedler, hvortil der ikke kan udbetales tilskud.
 § 12. Udbetalingen af tilskud sker til ansøgers bankkonto.
 § 13. Bekendtgørelsen træder i kraft den 1. februar 2009.
