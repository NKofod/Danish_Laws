Ankestyrelsens principafgørelse U-14-88 om arbejdsskadeforsikring - 5 - års - fristen - rettidig indgivelse af anmodning - genoptagelse Resume:
 Arbejdsskadestyrelsen traf første gang afgørelse i en sag den 25. januar 1982.
 Ankestyrelsen fandt, at en anmodning om genoptagelse, der var dateret den 22. januar 1987 og stemplet indgået i Arbejdsskadestyrelsen mandag den 26. januar 1987, måtte betragtes som indgivet inden udløbet af 5-årsfristen i arbejdsskadeforsikringslovens § 34.
 Love:
Lov om sikring mod følger af arbejdsskade - lovbekendtgørelse nr. 450 af 25. juni 1987 - § 29 Sagsfremstilling:
 En mand M blev ved Sikringsstyrelsens afgørelse af 25. januar 1982 tilkendt erstatning svarende til en méngrad på 35% og tab af erhvervsevne på 20% som følge af en anerkendt opløsningsmiddelforgiftning.
 Sikringsstyrelsen fastholdt ved afgørelse af 15. april 1985 den trufne afgørelse og meddelte samtidig afslag på forlængelse af revisionsfristen.
 Ankestyrelsen tiltrådte den 18. april 1986 Sikringsstyrelsens afgørelse.
M's faglige organisation anmodede ved skrivelse dateret 22. januar 1987 om genoptagelse af sagen.
Skrivelsen er stemplet indgået i Sikringsstyrelsen mandag den 26. januar 1987.
Sikringsstyrelsen meddelte, at M's anmodning om genoptagelse først var modtaget i Sikringsstyrelsen efter udløbet af den i arbejdsskadeforsikringslovens § 29 fastsatte frist på 5 år, og at Sikringsstyrelsen kun kunne se bort fra denne frist, hvis der var tale om ganske særlige omstændigheder.
Sikringsstyrelsen fandt, ud fra de tilsendte oplysninger, ikke grundlag for genoptagelse.
 Sagen blev anket af M's faglige organisation, der henviste til, at når 5-års fristen udløber på en helligdag, må en anmodning, der kommer Sikringsstyrelsen i hænde første hverdag derefter anses for rettidig.
 Afgørelse:
 Ankestyrelsen finder, at anmodningen om genoptagelse må betragtes som indgivet inden udløbet af 5-års fristen i arbejdsskadeforsikringslovens § 29.
 Sagen henvises derfor til videre behandling i Sikringsstyrelsen af spørgsmålet om genoptagelse inden for den i lovens § 29 nævnte frist.
