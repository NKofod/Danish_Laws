 I medfør af § 13, stk. 1, i lov om landinspektørvirksomhed, jfr.  

 lovbekendtgørelse nr. 390 af 12. juli 1977, fastsættes følgende regler for  

 landinspektørnævnets virksomhed:
 § 1.  Landinspektørnævnet består af en dommer som  

 formand samt 2 andre medlemmer, hvoraf det ene skal være en landinspektør,  

 der er ansat i landbrugsministeriet, og det andet en praktiserende  

 landinspektør, jfr. herved § 9 i lov om landinspektørvirksomhed.
 § 2.  Nævnets 3 medlemmer udnævnes af  

 landbrugsministeren efter indstilling fra henholdsvis justitsministeriet,  

 matrikeldirektoratet og Den danske Landinspektørforening.
 Stk. 2.  På samme måde udnævner landbrugsministeren  

 stedfortrædere for hvert af nævnets medlemmer.
Stk. 3.  Udnævnelserne gælder for 8-årige perioder.  

 Genudnævnelse kan finde sted.
Ingen, der er fyldt 70 år, kan fungere som  

 medlem af nævnet, dog kan et medlem medvirke ved afslutning af sager, der er  

 påbegyndt, før han fyldte 70 år.
Anmodning om at blive fritaget i løbet af en  

 periode afgøres af landbrugsministeren.
Stk. 4.  Landbrugsministeren udnævner en sekretær for  

 nævnet.
Hvis sekretæren ikke kan medvirke ved behandlingen af en sag, jfr. §  

 6, udpeger nævnet en anden til at virke som sekretær under sagen.
 § 3.  Ingen må deltage som medlem af  

 landinspektørnævnet i behandlingen af en sag, når vedkommende efter  

 retsplejelovens regler ville være inhabil som dommer.
 § 4.  Et medlem har pligt til at give nævnet  

 meddelelse om omstændigheder, som vil kunne medføre hans inhabilitet, jfr. §  

 3, ligesom ethvert af nævnets andre medlemmer, der måtte være bekendt med  

 sådanne omstændigheder, er forpligtet til at rejse spørgsmålet herom.
 § 5.  Spørgsmål om, hvorvidt et medlem af nævnet skal  

 vige sit sæde bør så vidt muligt rejses, inden nævnets behandling af selve  

 sagen begynder.
Stk. 2.  Afgørelse træffes ved kendelse af nævnet.
Det  

 pågældende medlem er ikke udelukket fra at deltage i påkendelse af  

 spørgsmålet.
 § 6.  For sekretæren finder §§ 3-5 tilsvarende  

 anvendelse.
§ 7.  Nævnet behandler klager over, at en  

 praktiserende landinspektør eller en landinspektørassistent med beskikkelse  

 ved udøvelsen af sin virksomhed har tilsidesat de pligter, som hans stilling  

 medfører, jfr. § 10, stk. 1, i lov om landinspektørvirksomhed.
Nævnet kan  

 endvidere behandle klager over landinspektører, der med tilladelse fra  

 landbrugsministeren i henhold til lovens § 4, stk. 2 eller 4, udfører  

 matrikulært arbejde, jfr. lovens § 14.
§ 8.  Sag kan begæres rejst såvel af offentlige  

 myndigheder som af andre, der har en retlig interesse i sagen.
Begæringen  

 skal være skriftligt affattet og skal indeholde en fremstilling af de  

 forhold, der ønskes undergivet nævnets bedømmelse.
Nævnet kan endvidere rejse  

 sag på eget initiativ.
 Stk. 2.  Hvis sagen bliver genstand for strafferetlig  

 forfølgning, bør nævnets behandling i almindelighed afvente afslutningen af  

 denne.
§ 9.  Inden nævnet tager en sag op til behandling i  

 realiteten, giver det landinspektøren meddelelse om sagen samt lejlighed til  

 at erklære sig mundtligt eller skriftligt.
Han gøres samtidig bekendt med, at  

 han kan møde for nævnet med en bisidder, eventuelt en advokat.
Stk. 2.  En landinspektør, mod hvem der er rejst sag ved  

 nævnet, indkaldes til møde for dette ved rekommanderet brev med 8 dages  

 varsel.
Nævnet kan opfordre andre til at møde og afgive forklaring for  

 nævnet, men således at det fremgår af opfordringen, at vedkommende ikke har  

 pligt til at møde.
Der kan ydes de pågældende godtgørelse i overensstemmelse  

 med reglerne i retsplejelovens § 188.
 Stk. 3.  Nævnet kan lade afhøring af parter og vidner  

 foretage ved underretten på det sted, hvor parten eller vidnet bor, jfr. §  

 13, stk. 2, i lov om landinspektørvirksomhed.
 Stk. 4.  Til nævnets møder er der ikke adgang for  

 offentligheden.
 § 10.  Over nævnets møder føres en af  

 landbrugsministeren autoriseret protokol.
Stk. 2.  I protokollen angives tid og sted for mødet,  

 sagens journalnummer og navnene på de fremmødte.
Der optages en kort  

 fremstilling af forhandlingerne, herunder fremførte klagepunkter og  

 indsigelser.
Derudover kan formanden bestemme, at enkelte udtalelser skal  

 optages.
Der indføres det fornødne om fremlagte dokumenter, afgivne  

 forklaringer og andre oplysninger samt om nævnets beslutninger bortset fra  

 egentlige kendelser.
Stk. 3.  Oplæsning af det protokollerede kan ske, når en  

 part ønsker det.
Protokollerede forklaringer oplæses for den, der har afgivet  

 forklaringen, og det bemærkes i protokollen, om han godkender det  

 protokollerede.
 Stk. 4.  Protokollen underskrives efter hvert møde af  

 formanden.
 § 11.  Nævnet træffer efter sagens endelige behandling  

 afgørelse ved en kendelse, der skal indeholde en fremstilling af sagen og de  

 grunde, der har ført til udfaldet.
§ 12.  Nævnet skal være fuldtalligt under rådslagning  

 og afgørelse af sagen.
Hvis et medlem på grund af sygdom eller andre årsager  

 er forhindret i at deltage i afgørelsen, indtræder vedkommendes  

 stedfortræder.
 Stk. 2.  Nævnets afgørelser træffes ved stemmeflerhed.  

 Hvis mindretallet ønsker det, skal en kendelse, der ikke frifinder  

 indklagede, indeholde oplysning om mindretallets stilling uden angivelse af  

 vedkommende medlems navn.
 Stk. 3.  Nævnets rådslagninger er hemmelige.
 § 13.  Nævnet kan i overensstemmelse med reglerne i §  

 10, stk. 1, i lov om landinspektørvirksomhed, jfr. også lovens § 14, tildele  

 en landinspektør advarsel eller irettesættelse eller pålægge ham bøde på  

 indtil 20.000 kr.
 Stk. 2.  Under de i samme lovs § 10, stk. 2, angivne  

 betingelser kan nævnet frakende en landinspektør hans beskikkelse.
 § 14.  Nævnet kan til enhver tid efter ansøgning ved  

 kendelse ophæve en i henhold til § 10, stk. 2, i lov om  

 landinspektørvirksomhed foretagen frakendelse, jfr. lovens § 12.
 § 15.  Nævnets kendelser indføres i en af  

 landbrugsministeren autoriseret kendelsesbog.
 Stk. 2.  Når en kendelse er underskrevet, sendes  

 udskrifter af den snarest til landbrugsministeriets departement og til  

 matrikeldirektoratet og ved rekommanderet brev til den pågældende  

 landinspektør og eventuelle andre parter i sagen.
 § 16.  Udgifterne, der er forbundet med nævnets  

 virksomhed, afholdes af landbrugsministeriet.
 § 17.  Disse regler træder i stedet for reglerne for  

 landinspektørnævnets virksomhed af 23. juni 1964.
 Landbrugsministeriet, den 16. februar  

 1978.
