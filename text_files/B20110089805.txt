Kapitel 1   Kriterier for autorisation som nummerpladeoperatør Kapitel 2   Bemyndigelse Kapitel 3   Godtgørelse Bekendtgørelse om autorisering af nummerpladeoperatører I medfør af § 15, stk. 5-7, i lov om registrering af køretøjer, jf. lovbekendtgørelse nr. 580 af 7. juni 2011, fastsættes:
Kapitel 1 Kriterier for autorisation som nummerpladeoperatør § 1. Efter ansøgning kan SKAT autorisere en virksomhed til at indregistrere og omregistrere køretøjer i Køretøjsregisteret og udlevere nummerplader.
 § 2. En virksomhed kan kun autoriseres som nummerpladeoperatør, hvis virksomheden opfylder følgende betingelser:
 1) Virksomheden skal have fast forretningssted her i landet.
2) Virksomheden skal erhvervsmæssigt handle med eller lease køretøjer af den type, der skal registreres, før køretøjet tages i brug, jf. § 3 og § 4 i bekendtgørelse om registrering af køretøjer m.v.
Eller virksomheden skal være godkendt af Trafikstyrelsen til at syne eller omsyne køretøjer.
 3) Virksomheden må ikke have gæld til staten.
 4) Virksomheden må ikke være under rekonstruktion, konkurs eller likvidation.
 § 3. En virksomhed som nævnt i § 2, nr. 2, 1. pkt., der erhvervsmæssigt handler med eller leaser biler, jf. § 2, nr. 2, i færdselsloven, men ikke er godkendt af Trafikstyrelsen til at syne eller omsyne køretøjer, autoriseres kun som nummerpladeoperatør, hvis virksomheden årligt sælger eller leaser mindst 100 køretøjer af den type, der skal registreres, før køretøjet tages i brug.
 Stk. 2. En virksomhed som nævnt i § 2 nr. 2, 1. pkt., der normalt ikke handler med eller leaser biler, autoriseres kun som nummerpladeoperatør, hvis virksomheden årligt sælger eller laser mindst 50 køretøjer af den type, der skal registreres, før køretøjet tages i brug.
 Stk. 3. En virksomhed som nævnt i § 2, nr. 2, 2. pkt., der er godkendt af Trafikstyrelsen til at omsyne køretøjer, autoriseres kun som nummerpladeoperatør, hvis virksomheden årligt sælger eller leaser mindst 50 køretøjer af den type, der skal registreres, før køretøjet tages i brug.
 Stk. 4. SKAT kan dispensere fra stk. 1-3, hvis særlige grunde taler derfor.
 § 4. I områder af landet, hvor der i særlig grad mangler en autoriseret nummerpladeoperatør, der registrerer køretøjer uden gebyr, jf. § 11, kan SKAT autorisere en virksomhed eller en offentlig myndighed som nummerpladeoperatør, selv om virksomheden eller myndigheden ikke opfylder de betingelser, der er nævnt i § 2 og § 3.
§ 5. En autoriseret nummerpladeoperatør som nævnt i § 11, stk. 1, skal have alle typer af nummerplader på lager, jf. § 10. Andre autoriserede nummerpladeoperatører bestemmer selv, hvilke typer af nummerplader, operatøren skal have på lager.
Vælger operatøren at lagerføre nummerplader af en type, der findes såvel som EU-nummerplade og som neutral nummerplade, skal operatøren have begge typer på lager.
Stk. 2. Den enkelte nummerpladeoperatørs valg af nummerpladetyper meddeles SKAT.
Valget er bindende for en periode på 12 måneder, medmindre særlige grunde taler derimod.
 Stk. 3. SKAT bestemmer, hvor mange nummerplader af de enkelte typer, nummerpladeoperatøren skal have på lager.
 Stk. 4. En nummerpladeoperatørs betaling for nummerplader forfalder ved leveringen, jf. dog stk. 5. Betaling for nummerplader sker efter opkrævningsloven.
 Stk. 5. SKAT stiller gratis nummerplader til rådighed for nummerpladeoperatører som nævnt i § 11, stk. 1. Betalingen for en nummerplade forfalder den dag, hvor et køretøj registreres i Køretøjsregisteret med det pågældende registreringsnummer.
§ 6. En autoriseret nummerpladeoperatør har, inden for lovens rammer, pligt til at indregistrere og omregistrere køretøjer i Køretøjsregisteret for de borgere og virksomheder, der anmoder derom.
Pligten til at indregistrere køretøjer omfatter kun de indregistreringer, der er omfattet af de typer af nummerplader, operatøren skal have på lager, jf. § 5.
 Stk. 2. En nummerpladeoperatør skal holde åbent for registrering af køretøjer mindst 4 dage om ugen.
 Stk. 3. SKAT offentliggør på Internettet, hvilke virksomheder, der er autoriseret som nummerpladeoperatører, herunder hvilke synsvirksomheder, der er autoriseret som nummerpladeoperatører.
 § 7. En virksomhed autoriseres ikke som nummerpladeoperatør, hvis det er nærliggende at antage, at administrationen ikke vil blive udøvet forsvarligt.
Stk. 2. En autorisation som nummerpladeoperatør gives til en erhvervsdrivende fysisk eller juridisk person.
Registrering af køretøjer kan ske fra virksomhedens forretningssteder, hvis disse forud er oplyst til SKAT og § 5 og § 6 følges.
Stk. 3. En autorisation som nummerpladeoperatør gælder i 5 år med ret til forlængelse i yderligere perioder på 5 år, hvis vilkårene for autorisationen er overholdt.
SKAT varsler en nummerpladeoperatør om udløb af autorisationen inden for 6-12 måneder før udløbet.
Stk. 4. En autorisation som nummerpladeoperatør kan ikke overdrages.
Men erhverves en autoriseret virksomhed med henblik på at videreføre virksomheden, følger autorisationen som nummerpladeoperatør med, hvis erhververen i øvrigt opfylder betingelserne for at blive autoriseret som nummerpladeoperatør, jf. stk. 1, § 2 og § 3, og erhververen anmelder overdragelsen til SKAT mindst 1 måned før overdragelsen med anmodning om, at autorisationen som nummerpladeoperatør videreføres.
 Stk. 5. En autoriseret nummerpladeoperatørs lager af nummerplader kan ikke pantsættes.
§ 8. SKAT fastsætter vilkår for en autorisation som nummerpladeoperatør.
Vilkårene skal sikre, at virksomheden administrerer autorisationen i overensstemmelse med gældende ret og håndterer nummerplader forsvarligt, herunder at virksomheden tilrettelægger procedurer, der understøtter disse mål.
 § 9. SKAT kan opsige en autorisation som nummerpladeoperatør, hvis operatøren ikke overholder vilkår for autorisationen.
Stk. 2. Opsigelse sker som udgangspunkt med 3 måneders begrundet varsel.
SKAT kan dog med et begrundet varsel, der efter omstændighederne kan være på blot 24 timer:
 1) Stoppe leverancen af nummerplader til operatøren.
 2) Inddrage operatørens beholdning af nummerplader mod samtidig tilbagebetaling af det beløb, som operatøren har betalt for nummerpladerne.
Stk. 3. Uanset stk. 1 kan SKAT tillade, at en nummerpladeoperatør bevarer autorisationen, hvis særlige grunde taler derfor.
En sådan tilladelse kan gives på skærpede vilkår for fortsat autorisation som nummerpladeoperatør eller tidsbegrænset.
Kapitel 2 Bemyndigelse § 10. En autoriseret nummerpladeoperatør kan indregistrere og omregistrere køretøjer i Køretøjsregisteret, bortset fra følgende tilfælde:
 1) Indregistrere et køretøj, der tidligere har været registreret her i landet eller i udlandet, hvis den seneste registreringsattest mangler.
 2) Indregistrere et køretøj i tilfælde som nævnt i § 43 i bekendtgørelse om registrering af køretøjer m.v.
 3) Indregistrere et køretøj til taxikørsel mv. efter § 56 i bekendtgørelse om registrering af køretøjer m.v.
 4) Indregistrere et køretøj tidsbegrænset efter § 63 i bekendtgørelse om registrering af køretøjer m.v.
5) Indregistrere et køretøj på særlige nummerplader eller mærker, jf. § 72, stk. 4, i bekendtgørelse om registrering af køretøjer m.v.
En autoriseret nummerpladeoperatør kan dog indregistrering som nævnt i § 78, stk. 5, 2. pkt., i bekendtgørelse om registrering af køretøjer m.v.
Kapitel 3 Godtgørelse § 11. SKAT yder en godtgørelse for arbejdet med at registrere køretøjer til følgende autoriserede nummerpladeoperatører:
 1) Virksomheder, der er godkendt af Trafikstyrelsen til at syne køretøjer (synsvirksomheder).
 2) Virksomheder eller myndigheder, der er autoriseret efter § 4.
 Stk. 2. Godtgørelse ydes kun for registrering vedrørende andre køretøjer end de køretøjer, virksomheden handler med eller leaser.
 Stk. 3. Nummerpladeoperatører som nævnt i stk. 1 må ikke opkræve gebyr for registrering i Køretøjsregisteret.
Stk. 4. Godtgørelsen for en indregistrering er på 200 kr. pr. køretøj pr. døgn.
Godtgørelsen for en omregistrering med ny ejer eller bruger er på 100 kr. pr. køretøj pr. døgn.
 Stk. 5. Godtgørelsen betales senest den 15. i måneden efter udløbet af den måned, som godtgørelsen vedrører.
 § 12. Bekendtgørelsen træder i kraft den 20. august 2011.
