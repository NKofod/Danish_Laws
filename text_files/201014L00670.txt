Bilag 1 Betænkning afgivet af Miljø- og Planlægningsudvalget den 17. marts 2011 Betænkning over Forslag til lov om ændring af lov om vandløb (Nedklassifikation af vandløb) [af miljøministeren (Karen Ellemann)] 1. Udvalgsarbejdet Lovforslaget blev fremsat den 16. december 2010 og var til 1. behandling den 10. februar 2011. Lovforslaget blev efter 1. behandling henvist til behandling i Miljø- og Planlægningsudvalget.
Møder Udvalget har behandlet lovforslaget i 4 møder.
Høring Lovforslaget blev sendt i høring samtidig med fremsættelsen.
Den 3. februar 2011 sendte miljøministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Hans Glendrup, formand for Koordinationsudvalget for Sammenslutninger af fritidshusejere i Odsherred (KSO), Vaun Egede Jensen og Erik Larsson, Landliggersammenslutningen Gribskov Vest.
 Miljøministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 5 spørgsmål til miljøministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (V, DF og KF) indstiller lovforslaget til vedtagelse uændret.
 Et mindretal i udvalget (S, SF, RV og EL) indstiller lovforslaget til forkastelse ved 3. behandling.
Mindretallet finder, at lovforslaget reducerer det kommunale råderum og indskrænker det kommunale selvstyre.
Som i en række andre lovforslag i dette folketingsår sker det på et område, der udpræget bedst egner sig til lokal debat og afgørelse.
Lovforslaget vil desuden gøre det vanskeligere for kommunerne at gennemføre den nødvendige administrative tilpasning efter kommunalreformen.
Forslaget vil ligeledes vanskeliggøre kommunernes gennemførelse af vandplanerne.
Det samme flertal, der gennemførte kommunalreformen, vil nu stække kommunernes mulighed for at gennemføre vandløbsadministrationen uden for meget bøvl.
Det indholdsmæssige vedrørende vandløbsadministration skal fastlægges i regulativer og målsætninger, uafhængigt af om vandløbet administreres privat eller af det offentlige, så det indholdsmæssige berøres ikke af lovforslaget.
Det er alene administrationen af vandløbene, der fastlåses i en fordeling, som mange steder vil vise sig at være uhensigtsmæssig og bøvlet.
Mindretallet konstaterer endvidere, at der ikke er gennemført konsekvensvurderinger af forslaget.
Faktisk er det vanskeligt at se, hvad formålet med lovforslaget er, med mindre det handler om at tilgodese lodsejerinteresser, hvilket i de fleste tilfælde vil være landbrugets interesser.
 Et andet mindretal i udvalget (IA) vil ved 3. behandling stemme hverken for eller imod lovforslaget.
 Liberal Alliance, Kristendemokraterne, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Peter Juel Jensen (V) nfmd.
Eyvind Vesselbo (V) Erling Bonnesen (V) Birgitte Josefsen (V) Hans Christian Thoning (V) Jørn Dohrmann (DF) Liselott Blixt (DF) Carina Christensen (KF) Tage Leegaard (KF) Torben Hansen (S) Mette Gjerskov (S) Flemming Møller Mortensen (S) Trine Mach (SF) Steen Gade (SF) fmd.
Johs.
Poulsen (RV) Per Clausen (EL) Juliane Henningsen (IA) Liberal Alliance, Kristendemokraterne, Siumut, Tjóðveldi og Sambandsflokkurin havde ikke medlemmer i udvalget.
