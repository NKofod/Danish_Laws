Nr LSF 64 Forslag til Lov om ændring af lov om miljøbeskyttelse (Forebyggende  

 foranstaltninger og rettighedsfrakendelse) Fremsat af miljø- og energiministeren (Svend Auken) den 16. april 1998 Vedtaget ved tredjebehandling den 19. juni 1998 Lov nr. 409 af 26/06/1998 § 1 I lov om miljøbeskyttelse, jf. lovbekendtgørelse nr. 625 af 15. juli 1997,  

 foretages følgende ændringer:
 1. I § 70 indsættes efter stk. 1 som nyt stykke:
»Stk. 2. Til forebyggelse af en situation som beskrevet i  

 stk. 1 kan tilsynsmyndigheden foretage det nødvendige uden påbud og for den  

 ansvarliges regning.
Det gælder dog ikke, hvis den ansvarlige virksomhed på  

 ejendommen er i drift, eller hvis de nødvendige foranstaltninger kan  

 iværksættes efter anden lovgivning.« Stk. 2 bliver herefter stk. 3.
 2. I § 70, stk. 2 , der bliver stk. 3, ændres »§ 69,  

 stk. 1, nr. 3, og stk. 1 i nærværende paragraf« til: »stk. 1 og 2  

 samt § 69, stk. 1, nr. 3«.
 3. I § 70 indsættes som stk. 4:
»Stk. 4. Tilsynsmyndighedens afgørelser efter stk. 1 og 2 kan  

 ikke påklages til anden administrativ myndighed.« 4. § 110 b, stk. 1, affattes således:
»Retten til at udøve virksomhed omfattet af kapitel 5 kan frakendes  

 ved dom for strafbart forhold, hvis den tiltalte 1) er dømt for overtrædelse af straffelovens § 196 eller 2) gentagne gange eller under i øvrigt skærpende omstændigheder har a) overtrådt bestemmelser i denne lov eller forskrifter udstedt i medfør  

 heraf, b) undladt at efterkomme forbud eller påbud, som er udstedt med hjemmel i  

 denne lov eller forskrifter udstedt i medfør heraf, eller c) tilsidesat vilkår knyttet til en tilladelse, dispensation eller  

 godkendelse udstedt med hjemmel i denne lov eller forskifter udstedt i medfør  

 heraf.« § 2 Loven træder i kraft dagen efter bekendtgørelsen i Lovtidende.
Oprindeligt fremsat forslag I lov om miljøbeskyttelse, jf. lovbekendtgørelse nr. 625 af 15. juli 1997,  

 foretages følgende ændringer:
§ 1 1. I § 70 indsættes efter stk. 1 som nyt stykke:
»Stk. 2. Til forebyggelse af en situation som beskrevet i  

 stk. 1 kan tilsynsmyndigheden foretage det nødvendige uden påbud og for den  

 ansvarliges regning.
Det gælder dog ikke, hvis den ansvarlige virksomhed på  

 ejendommen er i drift, eller hvis de nødvendige foranstaltninger kan  

 iværksættes efter anden lovgivning.«.
 Stk. 2 bliver herefter stk. 3.
 2. I § 70, stk. 2 , der bliver stk. 3 , ændres  

»§ 69, stk. 1, nr. 3, og stk. 1 i nærværende paragraf« til:  

»stk. 1 og 2 samt § 69, stk. 1, nr. 3« .
 3. I § 70 indsættes som stk. 4 :
» Stk. 4. Tilsynsmyndighedens afgørelser efter stk. 1 og 2 kan  

 ikke påklages til anden administrativ myndighed.« 4. § 110 b, stk. 1 , affattes således:
»Retten til at udøve virksomhed omfattet af kapitel 5 kan frakendes  

 ved dom for strafbart forhold, hvis den tiltalte 1) er dømt for overtrædelse af straffelovens § 196, eller 2) gentagne gange eller under i øvrigt skærpende omstændigheder har a) overtrådt bestemmelser i denne lov eller forskrifter udstedt i medfør  

 heraf, b) undladt at efterkomme forbud eller påbud, som er udstedt med hjemmel i  

 denne lov eller forskrifter udstedt i medfør heraf, eller c) tilsidesat vilkår knyttet til en tilladelse, dispensation eller  

 godkendelse udstedt med hjemmel i denne lov eller forskifter udstedt i medfør  

 heraf.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Lovforslagets hovedindhold Lovforslaget indeholder forslag til ændring af miljøbeskyttelseslovens §  

 70 om offentligt foranstaltede selvhjælpshandlinger og § 110 b om  

 rettighedsfrakendelse.
 Det foreslås, at tilsynsmyndigheden får ret til at iværksætte forebyggende  

 foranstaltninger, men ikke pligt, i forbindelse med forurening og risiko  

 herfor med henblik på at kunne forhindre, at der opstår situationer, der  

 indebærer overhængende fare for sundheden eller medfører væsentlig forurening  

 eller udbredelse heraf.
De forebyggende foranstaltninger skal kunne iværksættes i situationer,  

 hvor den ansvarlige virksomhed er ude af drift.
Udgifterne herved afholdes på  

 den ansvarliges regning.
Virksomheder i drift, vil ikke blive omfattet af  

 bestemmelsen, og for disse gælder lovens bestemmelser om håndhævelse og  

 påbud.
Den foreslåede bestemmelse skal videre ikke finde anvendelse, hvis  

 forebyggende foranstaltninger kan gennemføres efter anden lovgivning.
Der foreslås endvidere en ændring af miljøbeskyttelseslovens § 110 b.
Det  

 præciseres, at straf efter straffelovens § 196 ligestilles med overtrædelse  

 af miljøbeskyttelsesloven, og at tilsidesættelse af vilkår knyttet til en  

 tilladelse, dispensation eller en godkendelse efter loven eller i forskrifter  

 udstedt i medfør af loven ligestilles med undladelse af at efterkomme forbud  

 eller påbud, som er udstedt i medfør af disse bestemmelser.
2. Lovforslagets baggrund og formål 2.1 Forebyggende foranstaltninger Lovforslaget er aktualiseret af Miljøklagenævnets afgørelse i marts 1997,  

 der medførte en lukning af kemikalievirksomheden H&C Prom Kemi ApS,  

 Viemose i Sydsjælland.
Virksomheden blev erklæret konkurs den 2. maj 1997.
Tilsynsmyndigheden Storstrøms Amt har vurderet, at de ca. 3500 tons  

 farligt affald, der for tiden er oplagret på virksomheden, i løbet af få år  

 vil medføre risiko for væsentlig forurening på grund af gennemtæring m.v. af  

 beholdere.
Der er ikke økonomiske midler i konkursboet til at efterkomme et  

 tidligere meddelt påbud fra Miljøklagenævnet til virksomheden om at  

 bortskaffe affaldet.
På den baggrund har amtet ønsket, at der skabes mulighed for en samlet  

 offentligt foranstaltet bortskaffelse af det oplagrede affald, inden der  

 opstår fare for sundhed og miljøet.
Hvis der først gribes ind, når  

 forureningstruslen er akut, er det amtets vurdering, at  

 bortskaffelsesomkostningerne vil blive fordoblet og samlet beløbe sig til  

 25-30 mio. kr.
 Sagen om H&C Prom Kemi ApS har givet anledning til tvivl, om  

 miljøbeskyttelseslovens håndhævelsesbestemmelser, først og fremmest lovens §  

 69, stk. 1 nr. 3, udgør et tilstrækkeligt sikkert retsgrundlag for offentligt  

 iværksatte selvhjælpshandlinger, der har baggrund i, at et påbud ikke  

 efterkommes.
 Det er forbundet med stor usikkerhed, om tilsynsmyndigheden, efter at  

 H&C Prom Kemi ApS gik konkurs, med henvisning til lovens § 69, stk. 1,  

 nr. 3, vil kunne fjerne affald og foretage andre selvhjælpslignende  

 foranstaltninger til opfyldelse af påbud, som virksomheden ikke har  

 efterkommet.
Problemstillingen går videre end sagen om H&C Prom Kemi ApS, idet der  

 er tale om et håndhævelsesproblem for tilsynsmyndighederne af mere generel  

 karakter.
Problemet opstår eksempelvis, hvor en forurenende virksomhed  

 indstiller driften og selskabet bag virksomheden går konkurs eller opløses og  

 efterlader en forureningstrussel.
Den retlige usikkerhed om det  

 hjemmelsmæssige grundlag for offentligt finansierede selvhjælpshandlinger,  

 kan også opstå i tilfælde, hvor tilsynsmyndigheden ikke har kendskab til,  

 hvem der er ansvarlig for forholdet, eller hvor den ansvarlige ikke længere  

 råder over ejendommen.
 Når en virksomhed bliver erklæret konkurs, kan tilsynsmyndigheden normalt  

 ikke længere regne med, at et allerede meddelt påbud vil blive efterkommet.  

 Det må anses for tvivlsomt, om konkursboet indtræder i virksomhedens  

 offentligretlige handleforpligtelser, hvis boet ikke driver virksomheden  

 videre.
Det betyder, at tilsynsmyndighedens påbud om at lovliggøre forhold efter  

 lovens § 69 og øvrige påbud meddelt efter lovens bestemmelser i realiteten  

 ikke kan håndhæves, hvis virksomheden går konkurs, inden der fra  

 myndighedernes side er taget skridt til selvhjælpshandlinger.
Tilsvarende  

 begrænsninger i tilsynsmyndighedens håndhævelsesmuligheder gør sig for så  

 vidt gældende, hvis den pågældende virksomhed lukker og selskabet bag opløses  

 eller hvis den ansvarlige person eller det ansvarlige selskab ikke kan  

 identificeres.
 Det kan, som i Prom-sagen være tvivlsomt, om tilsynsmyndigheden i sådanne  

 tilfælde kan gennemtvinge et påbud, som blev meddelt virksomheden inden  

 dennes konkurs, ved at iværksætte selvhjælpshandlinger med henvisning til §  

 69, stk. 1.
 Noget andet er, at miljøretlige krav mod virksomheden, herunder et påbud  

 som den oprindeligt ansvarlige virksomhed ikke længere kan opfylde, generelt  

 kan anmeldes i den ansvarliges konkursbo i det omfang kravet kan omsættes til  

 et pengekrav.
 Det er således heller ikke udelukket, at tilsynsmyndigheden, efter at have  

 iværksat forebyggende foranstaltninger eksempelvis med henblik på at fjerne  

 affald, kan gøre krav gældende mod boet eller den ansvarlige, hvis denne  

 efterfølgende kan identificeres, efter dansk rets almindelige  

 erstatningsregler eller lovgivningen om miljøerstatning.
 Da kommuner og amtskommuner ikke uden klar lovhjemmel - heller ikke på  

 grundlag af de såkaldte ulovbestemte kommunalfuldmagtsregler - på en andens  

 regning kan iværksætte en oprydning af eller en anden foranstaltning mod en  

 forurening, vil det være nødvendigt at tilvejebringe et sådant klart  

 hjemmelsgrundlag herfor i de ovenfor beskrevne situationer.
 Forslaget har på baggrund heraf som hovedformål at tilvejebringe en klar  

 hjemmel til, at tilsynsmyndigheden efter miljøbeskyttelsesloven, når en  

 virksomhed har indstillet driften, kan iværksætte nødvendige foranstaltninger  

 med henblik på at sikre, at der ikke opstår en situation, der vil kunne  

 fremkalde fare for sundhed eller miljø.
 Efter den foreslåede § 70, stk. 2, får tilsynsmyndigheden således ret til  

 at sætte ind med forebyggende foranstaltninger, men ikke pligt, når det sker  

 med henblik på at afværge situationer, som omhandlet i § 70, stk. 1.  

 Tilsynsmyndigheden skal ikke vente med at handle til en sundheds- eller  

 forureningsfare bliver overhængende, jf. herved den gældende § 70, stk. 1,  

 hvorefter der i sådanne situationer er en pligt for tilsynsmyndigheden til at  

 iværksætte selvhjælpshandlinger.
De forebyggende foranstaltninger skal efter forslaget kunne iværksættes  

 uanset baggrunden for foranstaltningerne.
Handlemuligheden efter forslaget  

 til § 70, stk. 2, er dermed ikke afhængig af, om den forureningsrisiko, der  

 er skabt, er sket ved lovlig eller ulovlig adfærd eller manglende  

 efterlevelse af et påbud eller andre forpligtelser efter lovgivningen.  

 Bestemmelsen er ikke begrænset til bestemte typer af forurening og omfatter  

 derfor forurening og risiko for forurening af både jord, vand og luft, jf.  

 dog nedenfor om forholdet til anden lovgivning.
 Bestemmelsen vil kunne danne baggrund for foranstaltninger på enhver  

 ejendom uden samtykke fra grundejeren, jf. herved lovens § 87.
Offentligt finansierede foranstaltninger efter forslagets § 70, stk. 2,  

 kan kun iværksættes i tilfælde, hvor den ansvarlige virksomhed har indstillet  

 driften på ejendommen.
Situationen vil derfor typisk være, at selskabet eller  

 personen bag er erklæret konkurs, er ophørt at eksistere, ikke kan  

 identificeres eller er fraflyttet og således ikke længere råder over  

 ejendommen.
I sådanne situationer vil lovens håndhævelsesmidler, fx påbud om  

 at lovliggøre et ulovligt forhold, som oftest være utilstrækkelige eller ikke  

 finde anvendelse.
Det er således tvivlsomt, om der efter den gældende § 69,  

 stk. 1, nr. 3, er mulighed for, at tilsynsmyndigheden gennemtvinger den  

 ansvarliges forpligtelser ved en selvhjælpshandling.
Lovforslaget skal sikre, at der bl.a. i sager som H&C Prom Kemi ApS,  

 hvor et allerede meddelt påbud formentlig ikke kan gennemtvinges i form af en  

 selvhjælpshandling, jf. lovens § 69, stk. 1 nr. 3, er lovhjemmel til, at der  

 ved tilsynsmyndighedens foranstaltning, umiddelbart efter virksomheden har  

 indstillet driften, vil kunne iværksættes en samlet bortskaffelse af oplagret  

 affald og eventuelt miljøfarligt produktionsudstyr fra virksomheden, hvis  

 dette skønnes at være en hensigtsmæssig og miljømæssig relevant forebyggende  

 foranstaltning.
Tilsynsmyndigheden skal ikke afvente udløbet af tidligere  

 meddelte påbudsfrister, hvis virksomheden har indstillet driften og ikke har  

 iværksat påbudte foranstaltninger.
De nærmere omstændigheder, hvorved risikoen for forurening er opstået og  

 som er anledning til tilsynsmyndighedens indgreb efter § 70, stk. 2, har som  

 nævnt ingen betydning.
Det skal blot kunne godtgøres, at der er en  

 overvejende sandsynlighed for, at den situation, der er skabt, på sigt, hvis  

 der ikke foretages noget, vil kunne medføre en fare for sundhed eller miljø,  

 som det påhviler tilsynsmyndigheden at afværge, jf. herved § 70, stk. 1.
 Lovforslaget betyder således, at tilsynsmyndigheden får adgang til på et  

 tidligere tidspunkt, end det er tilfældet i dag, at iværksætte  

 foranstaltninger i forbindelse med fare for sundheden og miljøet.
 Muligheden for at iværksætte forebyggende foranstaltninger efter den  

 foreslåede bestemmelse er dog begrænset.
Bestemmelsen finder ikke anvendelse, hvis den ansvarlige virksomhed på  

 ejendommen er i drift.
Eventuelle forebyggende foranstaltninger forudsættes i  

 disse tilfælde at kunne gennemtvinges efter de gældende  

 håndhævelsesbestemmelser, jf. herved lovens § 69, og andre påbudsbestemmelser  

 efter loven, jf. især § 30, § 41 og § 42.
Forslaget til § 70, stk. 2, finder heller ikke anvendelse, hvis de  

 nødvendige forebyggende foranstaltninger kan iværksættes med hjemmel i anden  

 lovgivning.
Hvis offentligt foranstaltet afværgetiltag i forbindelse med  

 forurenet jord, kan iværksættes efter affaldsdepotloven (Bekendtgørelse af  

 lov nr. 939 af 27. oktober 1996 af lov om affaldsdepoter), finder § 70, stk.  

 2 således ikke anvendelse.
Lovforslaget bygger på forureneren-betaler princippet, som er indarbejdet  

 i miljøloven, idet forebyggende foranstaltninger skal ske på den ansvarliges  

 regning.
Forureneren-betaler princippet er endvidere et af principperne for  

 EUs politik på miljøområdet.
 Tilsynsmyndigheden vil, såfremt det måtte vise sig muligt at identificere  

 en ansvarlig, kunne kræve dækning af afholdte udgifter efter dansk rets  

 almindelige erstatningsregler, eller såfremt lovgivningen fastsætter et  

 strengere erstatningsansvar, efter de gældende bestemmelser herom.
 Det forudsættes, at tilsynsmyndigheden i videst muligt omfang søger  

 afholdte udgifter dækket, herunder anmelder eventuelle krav i boet efter den  

 ansvarlige eller om nødvendigt anlægger civilt søgsmål mod den ansvarlige,  

 hvis denne kan identificeres.
Det er dog en del af formålet med lovforslaget, at det netop ikke er en  

 betingelse for tilsynsmyndighedens iværksættelse af selvhjælpshandlinger, at  

 der kan findes en ansvarlig.
Hovedreglen vil nok være, at tilsynsmyndigheden,  

 i de sager lovforslaget dækker, sjældent vil have mulighed for at få dækket  

 sine udgifter.
2.2 Rettighedsfrakendelse § 110 b blev indsat i miljøbeskyttelsesloven ved lov nr. 425 af 10. juni  

 1997. Denne lov indeholder bestemmelser, der sigter mod mere lov og orden på  

 miljøområdet, blandt andet ved at skabe bedre muligheder for håndhævelse af  

 den gældende miljølovgivning.
 Ved lov nr. 412 af 10. juni 1997 indførtes som led heri en ny bestemmelse  

 i straffeloven, § 196, om særlig grov miljøkriminalitet med en strafferamme  

 på fængsel i indtil 4 år for særligt grove overtrædelser af  

 miljølovgivningen.
 § 110 b indeholder en selvstændig hjemmel i miljøbeskyttelsesloven om  

 rettighedsfrakendelse ved domstolene i forbindelse med straffesager, hvis den  

 tiltalte gentagne gange eller under i øvrigt skærpende omstændigheder har  

 overtrådt bestemmelser i miljøbeskyttelsesloven eller i forskrifter udstedt i  

 medfør af loven eller undladt at efterkomme forbud eller påbud, som er  

 udstedt i medfør af disse bestemmelser.
Straffelovens § 196 vil omfatte sager om alvorlig miljøkriminalitet og  

 dermed ofte være sager, der kan medføre rettighedsfortabelse efter  

 bestemmelserne i miljøbeskyttelsesloven.
Det er således hensigtsmæssigt, at  

 der også i miljøbeskyttelseslovens § 110 b er en direkte henvisning til den  

 nye straffelovsbestemmelse om grov miljøkriminalitet.
Det foreslås derfor, at  

 der ved den foreslåede tilføjelse til §110 b, stk. 1, litra a, præciseres, at  

 straf efter straffelovens § 196 kan medføre, at retten til at udøve  

 virksomhed, omfattet af miljøbeskyttelseslovens kapitel 5 om forurenende  

 virksomhed, kan frakendes ved dom.
 Såfremt en person er straffet efter straffelovens § 196 om grov  

 miljøkriminalitet ved overtrædelse af miljøbeskyttelsesloven vil der normalt  

 foreligge »skærpende omstændigheder« også i forhold til anvendelse  

 af miljøbeskyttelseslovens § 110 b.
 Efter den eksisterende § 110 b, stk. 1, litra b kan rettighedsfrakendelse  

 ved dom også komme på tale, hvis den tiltalte gentagne gange eller under i  

 øvrigt skærpende omstændigheder har undladt at efterkomme forbud eller påbud  

 udstedt i medfør af miljøbeskyttelsesloven eller i forskrifter udstedt i  

 medfør af loven.
 Tilsidesættelse af vilkår knyttet til f.eks. miljøgodkendelser efter  

 lovens kapitel 5 er ikke omfattet af den nuværende bestemmelses ordlyd.  

 Vilkårstilsidesættelser vil således ikke kunne medføre rettighedsfortabelse  

 efter § 110 b, medmindre tilsidesættelsen samtidig vil være en overtrædelse  

 af loven eller af forskrifter udstedt i medfør af loven.
 Vilkårstilsidesættelser kan have meget alvorlige konsekvenser for miljøet  

 og måske medføre risiko for udgiftskrævende oprydningsforanstaltninger for  

 tilsynsmyndigheden, uden at det på samme tid er en strafbar overtrædelse af  

 miljølovgivningen.
 Derfor foreslås det, at tilsidesættelse af vilkår knyttet til en  

 tilladelse, dispensation eller en godkendelse efter loven eller i forskrifter  

 udstedt i medfør af loven ligestilles med undladelse af at efterkomme forbud  

 eller påbud, som er udstedt i medfør af disse bestemmelser.
Det bemærkes i den forbindelse, at påbud ofte anvendes til generelt at  

 regulere forholdene på virksomheder , jf. herved lovens § 41 og § 42  

 hvorefter der kan meddeles påbud om forureningsbegrænsende foranstaltninger  

 til en i øvrigt lovligt drevet virksomhed.
Påbudet fungerer i den sammenhæng  

 på tilsvarende måde som et vilkår i en tilladelse m.v.
Gentagen eller grov  

 tilsidesættelse/manglende efterlevelse af et vilkår/påbud, bedømmes for så  

 vidt efter ens betingelser.
3. Lovforslagets miljømæssige konsekvenser Forslaget vurderes som udgangspunkt at have positive miljømæssige  

 konsekvenser.
Dels får tilsynsmyndigheden efter forslaget til § 70, stk. 2,  

 mulighed for på et tidligere tidspunkt end det er tilfældet i dag at kunne  

 forebygge miljøproblemer, og dels tilsigter ændringen af § 110 b, som  

 oprindeligt tiltænkt, at begrænse antallet af større forureningssager.
 Ad § 70, stk. 2.
 Den omstændighed, at tilsynsmyndigheden ofte ikke har udsigt til at få  

 dækket sine udgifter ved foretagne foranstaltninger efter § 70, stk. 2, kan  

 eventuelt bevirke, at der generelt vil blive udvist tilbageholdenhed med at  

 anvende bestemmelsen.
 På den anden side kan udsigten til, at tilsynsmyndigheden før eller siden  

 med overvejende sandsynlighed må skride til selvhjælpshandlinger efter lovens  

 § 70, stk. 1, når forureningen er blevet akut, i sig selv være en  

 tilskyndelse til, at der iværksættes forebyggende foranstaltninger,  

 eksempelvis fjernelse af farligt affald.
 Det er næppe muligt at forudse, i hvilket omfang tilsynsmyndighederne vil  

 udnytte adgangen til frivilligt at iværksætte forebyggende foranstaltninger,  

 og de positive miljømæssige effekter af forslaget lader sig derfor ikke  

 opgøre mere præcist.
Ad §110 b I bemærkningerne til lovforslag nr.
L 83 (nu lov nr. 425 af 10. juni 1997  

 om ændring af miljøloven) er det anført, at helt overordnet forventes  

 forslaget at have positive miljømæssige konsekvenser.
Dette forslag har  

 ligesom lovforslag nr.
L 83 til formål at sikre mere lov og orden på  

 miljøområdet, og det tilsigtes, at der sker en begrænsning i antallet af  

 større forureningssager.
3. Lovforslagets økonomiske og administrative konsekvenser for  

 erhvervslivet Forslaget vurderes som udgangspunkt ikke have erhvervsmæssige  

 konsekvenser, herunder administrativt merarbejde.
Offentligt iværksatte foranstaltninger efter § 70, stk. 2, vil typisk ske  

 i sager, hvor det offentlige ikke vil kunne få udgifterne dækket af  

 konkursboet eller personerne bag et opløst selskab.
Det offentliges krav for  

 udførte foranstaltninger efter § 70, stk. 2, vil i lighed med  

 foranstaltninger efter § 70, stk. 1, normalt kun kunne anmeldes som et  

 simpelt krav i konkursboet, som ikke kan forventes dækket.
I bemærkningerne til lovforslag nr.
L 83 er det anført, at det samlet set  

 er Miljø- og Energiministeriets vurdering, at forslaget om  

 rettighedsfrakendelse ikke får nogen væsentlige konsekvenser på det  

 erhvervsøkonomiske område.
Forslaget til ændring af § 110 b ændrer ikke ved  

 denne vurdering.
4. Lovforslagets økonomiske og administrative konsekvenser for det  

 offentlige Lovforslaget indebærer som udgangspunkt ingen økonomiske eller  

 administrative konsekvenser for det offentlige.
Reglen om forebyggende  

 foranstaltninger er fakultativ, og tilsynsmyndigheden har således ingen pligt  

 til at iværksætte sådanne foranstaltninger.
Det offentliges handlepligt  

 indtræder først, når situationen bliver akut, jf. herved den gældende § 70,  

 stk. 1.
 Anvendelsesområdet for § 70, stk. 2, vil være situationer, hvor en fare  

 for sundhed eller forurening endnu ikke er overhængende, men hvor det er  

 overvejende sandsynligt, at en sådan situation vil kunne forekomme, hvis der  

 ikke i god tid inden træffes passende foranstaltninger. § 70, stk. 2, dækker  

 dermed de situationer, hvor tilsynsmyndigheden i sidste ende, inden for nogle  

 ganske få år, vil være forpligtet til at iværksætte selvhjælpshandlinger  

 efter § 70, stk. 1. Omfanget af sager med offentligt finansierede  

 foranstaltninger udvides derfor principielt ikke med den ny § 70, stk. 2, men  

 der gives mulighed for, at tidspunktet for det offentliges indgriben  

 fremrykkes.
Det kan ikke udelukkes, at de forbedrede muligheder for tilsynsmyndigheden  

 til at iværksætte forebyggende foranstaltninger på sigt vil betyde, at amter  

 og kommuners udgifter til afværgeforanstaltninger efter § 70 samlet set vil  

 blive reduceret.
Det har dog ikke været muligt at opgøre de potentielle  

 besparelsesmuligheder for kommunerne/amtskommunerne.
5. Hørte myndigheder og organisationer Udkastet til lovforslag vedrørende ændring af § 70 har været sendt til  

 høring hos relevante myndigheder og organisationer, herunder Kommunernes  

 Landsforening, Amtsrådsforeningen, Københavns Kommune, Frederiksberg Kommune,  

 Dansk Industri, Genvindingsindustrien, Entrepenørforeningen, Foreningen af  

 Danske Kemiske Industrier, Dansk Agrokemisk Forening,  

 Landbrugsorganisationerne, Handelskammeret, Danmarks Naturfredningsforening  

 og Danmarks Sportsfiskerforbund.
 Følgende har været hørt over forslag til ændring af lovens § 110 b:  

 Justitsministeriet, Kommunernes Landsforening, Amtsrådsforeningen og  

 Advokatrådet.
6. Forholdet til EU-retten Forslaget har ikke EU-retlige aspekter.
Bemærkninger til lovforslagets enkelte bestemmelser Til § 1 Til nr. 1 a.
Forebyggelse af forurening Forslaget skal muliggøre, at tilsynsmyndigheden om nødvendigt, efter at en  

 virksomhed er lukket og eventuelt erklæret konkurs eller opløst, eller har  

 solgt ejendommen eller på anden måde opgivet rådighedsretten, hvorved lovens  

 almindelige håndhævelsesmidler i § 69, stk. 1, typisk ikke finder anvendelse,  

 kan iværksætte de foranstaltninger, som skønnes nødvendige for at undgå, at  

 der med tiden kan opstå en situation, der indebærer fare for sundhed eller  

 forurening eller spredning heraf.
 Det er ikke en betingelse, at de foranstaltninger, der skal kunne  

 iværksættes efter den foreslåede bestemmelse, skal være begrundet i en aktuel  

 eller konkret fare for sundhed eller miljøet, når blot det kan  

 sandsynliggøres, at en sådan situation vil foreligge indenfor en overskuelig  

 fremtid det vil sige inden for nogle ganske få år.
Den tilstand, som skal søges forebygget, er beskrevet i § 70, stk. 1. Der  

 kan ikke opstilles nogen almindelig, udtømmende regel for hvilke forhold, der  

 klart vil indikere, at en overhængende forureningsfare på længere sigt vil  

 foreligge.
Det må i hvert enkelt tilfælde bero på tilsynsmyndighedens skøn.  

 Som eksempler på klare indikationer af, at et forebyggende tiltag kan være  

 berettiget, kan dog nævnes nærliggende risiko for gennemtæring af tromler  

 eller andet materiel i forbindelse med opbevaring af farligt affald,  

 utilstrækkelig overdækning af forurenende materialer, fx. aske/støv og  

 manglende efterkontrol og monitering af et lukket deponeringsanlæg.
 Ved vurderingen af, om der foreligger en risiko for sundhed og miljø, kan  

 der navnlig tages hensyn til virksomhedens placering i forhold til  

 boligmæssig bebyggelse, institutioner og områdets anvendelse i øvrigt samt  

 grundvandet.
Bestemmelsen finder anvendelse i forbindelse med forurening og risiko  

 herfor, der er skabt såvel før som efter lovens ikrafttrædelsestidspunkt, og  

 alle typer af forurening er omfattet.
Da det er en betingelse for at kunne  

 iværksætte forebyggende foranstaltninger, at virksomheden har indstillet  

 driften, vil der typisk være tale om efterladt forurening i form af affald og  

 forurenende stoffer og produkter, herunder råvarer.
b.
Nødvendige foranstaltninger De selvhjælpshandlinger, tilsynsmyndigheden kan iværksætte, må ikke gå  

 udover, hvad der kræves til at forebygge fare for sundhed og forurening, jf.  

 herved at foranstaltningen skal være nødvendig .
 Bestemmelsen indarbejder herved den forvaltningsretlige  

 proportionalitetsgrundsætning, som også gælder for selvhjælpshandlinger, der  

 udføres efter § 70, stk. 1.
 Hvis de foranstaltninger tilsynsmyndigheden iværksætter efter § 70, stk.  

 2, tjener til opfyldelse af et lovligt påbud, som den ansvarlige ikke har  

 efterkommet eller udfylder andre - uopfyldte - handleforpligtelser efter  

 loven, må foranstaltningen normalt anses for rimelig og proportional.
 Det er dog tilsynsmyndighedens opgave at skønne, hvad der i de konkrete  

 tilfælde må anses for at være en nødvendig foranstaltning for at undgå fare  

 for sundhed og væsentlig forurening.
c.
Den ansvarlige Den foreslåede bestemmelse fastslår i lighed med foranstaltninger, der  

 iværksættes efter § 69, stk. 1, nr. 3, og § 70 stk. 1, at eventuelle krav  

 skal gøres gældende over for den ansvarlige.  Herved sigtes til, at  

 myndighederne i overensstemmelse med forureneren-betaler princippet så vidt  

 muligt skal søge regres for afholdte udgifter over for den ansvarlige med  

 udgangspunkt i dansk rets almindelige erstatningsregler.
Såfremt forholdet er  

 omfattet af strengere regler om erstatningsansvar, jf. herved lov nr. 225 af  

 6. april 1994 om erstatning for miljøskader (miljøerstatningsloven), lægges  

 de strengere regler dog til grund.
 Offentligt finansierede foranstaltninger efter § 70, stk. 2, der har  

 baggrund i, at en virksomhed eller person ikke har opfyldt offentligretlige  

 handleforpligtelser, vil kunne gøres gældende som et pengekrav i et konkursbo  

 eller et dødsbo.
Tilsynsmyndigheden skal efter almindelige forvaltningsretlige regler  

 varsle de påtænkte foranstaltninger efter § 70, stk. 2, over for den  

 ansvarlige eller boet efter denne.
Dette vil bl.a. give den ansvarlige  

 lejlighed til at udtale sig om berettigelsen af tilsynsmyndighedens påtænkte  

 foranstaltninger, og dermed også det pengekrav myndigheden efterfølgende  

 forventes at gøre gældende.
Hvorvidt en solvent person eller et selskab, der har haft finansielle  

 relationer til den ansvarlige forurener, i bestemte situationer vil kunne  

 identificeres med den ansvarlige, og på den baggrund indtræder i dennes  

 betalingsforpligtelse over for det offentlige, er ikke nærmere reguleret i  

 miljøbeskyttelsesloven.
Sager herom må afgøres med udgangspunkt i den  

 retspraksis, der foreligger på området.
d.
Forholdet til lovens håndhævelses- og påbudsbestemmelser Det bestemmes i § 70, stk. 2, at forebyggende foranstaltninger ikke kan  

 iværksættes, hvis virksomheden er i drift på den pågældende ejendom.
I disse  

 tilfælde er tilsynsmyndigheden henvist til at søge de forebyggende  

 foranstaltninger gennemført ved anvendelse af de gældende  

 håndhævelsesbestemmelser, jf. lovens § 69, stk. 1 om lovliggørelsesskridt, og  

 såfremt der ikke foreligger et ulovligt forhold ved, at der meddeles påbud om  

 forureningsforebyggende foranstaltninger, jf. navnlig lovens § 30, § 41 og §  

 42. Hvis der ikke efter disse bestemmelser er grundlag for at gennemtvinge de  

 forebyggende foranstaltninger over for den idriftværende virksomhed, ved  

 påbud eller selvhjælpshandlinger, kan tilsynsmyndigheden ikke beslutte at  

 iværksætte forebyggende foranstaltninger efter § 70, stk. 2.
 Hvis virksomheden senere indstiller driften, fordi selskabet bag opløses,  

 går konkurs eller fraflytter ejendommen, vil der dog kunne iværksættes  

 foranstaltninger med hjemmel i § 70, stk. 2, hvis betingelserne herfor i  

 øvrigt er opfyldt.
Det fremgår videre af forslaget, at foranstaltninger efter § 70, stk. 2, i  

 lighed med § 70, stk. 1, skal kunne iværksættes uden påbud.
Baggrunden er, at  

 det i de sager der er omfattet af § 70, stk. 2, ikke er muligt at meddele  

 eller gennemtvinge påbud efter lovens bestemmelser.
Tilsynsmyndigheden skal  

 følgelig ikke, hvor de sædvanlige håndhævelsesmuligheder således ikke  

 foreligger, vente at iværksætte forebyggende foranstaltninger til efter  

 udløbet af eventuelt meddelte påbudsfrister i henhold til lovens § 69, stk.  

 1, eller øvrige bestemmelser i loven, jf. bl.a. § 41 og § 42 § 70, stk. 2, er ikke til hinder for, at tilsynsmyndigheden eventuelt  

 aftaler med den ansvarlige, at denne med grundejerens samtykke selv  

 iværksætter de nødvendige forebyggende foranstaltninger.
Herved kan uenighed  

 om omfanget af de forebyggende foranstaltninger og udgifterne hertil  

 begrænses eller måske helt undgås.
Begrebet virksomhed skal i overensstemmelse med administrativ  

 tilsynspraksis forstås bredt.
Under virksomhedsbegrebet falder ikke blot  

 virksomheder, som er godkendelsespligtige efter lovens kapitel 5, men også  

 anlæg og indretninger samt enhver aktivitet, der kan medføre forurening.  

 Aktiviteter, der udføres af enkeltpersoner, der medfører eller kan medføre  

 forurening, er således også omfattet.
Foranstaltninger efter § 70, stk. 2, kan iværksættes af rette  

 tilsynsmyndighed.
Der henvises til lovens § 65 og § 66 om opgavefordelingen  

 mellem kommuner og amter samt § 67 og § 82 vedrørende øvrige myndigheder, som  

 efter miljø- og energiministerens bestemmelse fører tilsyn.
Til nr. 2 Det foreslås, at lovens bestemmelse om udpantningsret for  

 tilsynsmyndighedens selvhjælpshandlinger efter § 70, stk. 1, og § 69, stk. 1,  

 nr. 3, finder tilsvarende anvendelse i sager om offentligt finansierede  

 foranstaltninger efter forslagets § 70, stk. 2.
Til nr. 3 Tilsynsmyndighedens beslutninger efter den foreslåede § 70, stk. 2, vil  

 som beslutninger om selvhjælp efter § 70, stk. 1, have karakter af en faktisk  

 handling.
Sådanne beslutninger er efter Miljøstyrelsens praksis ikke omfattet  

 af lovens afgørelsesbegreb og dermed den almindelige adgang til at påklage  

 afgørelser truffet af første instansen, som fremgår af lovens § 91. Som følge  

 heraf har tilsynsmyndighedens afgørelser efter § 70, stk. 1, efter fast  

 administrativ praksis ikke kunnet påklages til Miljøstyrelsen.
Det  

 forudsættes, at denne praksis videreføres også for så vidt angår beslutninger  

 om forebyggende foranstaltninger efter § 70, stk. 2.
Tilsynsmyndighedens beslutning om at iværksætte selvhjælpshandlinger  

 overfor en virksomhed i drift, jf. § 69, stk. 1, nr. 3, kan heller ikke  

 påklages til anden administrativ myndighed.
Dette er, for at undgå tvivl om  

 klagereglerne, slået fast i § 69, stk. 3, ved indsættelse af en  

 endelighedsbestemmelse.
 For at undgå enhver tvivl om klagereglerne med hensyn til  

 tilsynsmyndighedernes beslutninger efter § 70, foreslås det, at det  

 præciseres i loven, at afgørelser efter § 70, stk. 1, om selvhjælpshandlinger  

 i forbindelse med overhængende fare m.v. og forebyggende foranstaltninger  

 efter den foreslåede § 70, stk. 2, ikke kan påklages til anden administrativ  

 myndighed.
Til nr. 4 Der henvises til omtalen under forslagets almindelige bemærkninger.
§ 2 Det foreslås, at loven træder i kraft dagen efter bekendtgørelsen i  

 Lovtidende.
Skriftlig fremsættelse (16. april 1998) Miljø- og energiministeren (Svend Auken):
 Jeg skal herved tillade mig at fremsætte:
 Forslag til ændring af lov om miljøbeskyttelse. (Forebyggende  

 foranstaltninger og rettighedsfrakendelse).
(Lovforslag nr.
L 64).
 I forbindelse med oprydningen af det farlige affald, der er ophobet på den  

 konkursramte kemikalievirksomhed H&C Prom Kemi Aps, har Storstrøms Amt  

 som ansvarlig myndighed rejst spørgsmålet om, hvorvidt de gældende regler i  

 miljøbeskyttelsesloven rummer hjemmel til at iværksætte en samlet oprydning.
 Efter de gældende regler har tilsynsmyndigheden i den foreliggende sag  

 formentlig kun ret til at iværksætte en sådan samlet forebyggende oprydning  

 på det tidspunkt, hvor der indtræder en forpligtelse for tilsynsmyndigheden  

 til at iværksætte afværgeforanstaltninger på den ansvarliges regning, d.v.s.  

 når forureningstruslen er akut.
Det har blandt andet den konsekvens, at tilsynsmyndigheden i større  

 forureningssager, hvor den ansvarlige virksomhed er gået konkurs, kun kan  

 fjerne oplagret affald i mindre mængder i takt med, at affaldet efterhånden  

 er blevet en trussel for sundheden og miljøet.
Dette er ikke blot miljø- og  

 arbejdsmiljømæssigt en uhensigtsmæssig løsning, men betyder også, at den  

 samlede udgift for samfundet til oprydning kan blive væsentligt forøget.
Regeringen er enig i, at der kan være tvivl om, hvorvidt de gældende  

 bestemmelser i miljøbeskyttelsesloven i den konkrete sag også hjemler  

 foranstaltninger, der skal forebygge, at der senere opstår akut  

 forureningsfare.
Denne tvivl vil regeringen med lovforslaget fjerne.
 Lovforslaget betyder således, at tilsynsmyndighederne sikres adgang til,  

 på et tidligere tidspunkt end tilfældet er i dag, at iværksætte  

 foranstaltninger på den ansvarliges regning for at afværge overhængende fare  

 for sundheden eller akut forureningsfare.
 Lovforslaget vil således gøre det muligt, at der hurtigt kan iværksættes  

 en samlet bortskaffelse af affald i sager som eksempelvis sagen om H&C  

 Prom Kemi ApS, der efter sin konkurs i foråret 1997 har efterladt store  

 mængder af farligt affald.
 De forebyggende foranstaltninger skal efter forslaget kun kunne  

 iværksættes i situationer, hvor den ansvarlige virksomhed ikke længere er i  

 drift, fx fordi virksomheden er gået konkurs, og hvor lovens almindelige  

 håndhævelsesmidler derfor ikke kan anvendes.
Det offentliges udgifter til forebyggende foranstaltninger skal efter  

 forslaget afholdes på »den ansvarliges regning«, og regeringen  

 understreger hermed, at forureneren-betaler princippet også i denne  

 sammenhæng er fastholdt.
Forslaget skal dog samtidig gøre det muligt for  

 tilsynsmyndigheden at foretage de tiltag, der er nødvendige for at undgå en  

 fremtidig miljøtrussel, uanset om det efterfølgende vil være muligt at få  

 dækket det offentliges krav hos den »ansvarlige« forurener, der  

 ofte ikke vil være solvent.
Lovforslaget indeholder endvidere forslag til ændring af  

 miljøbeskyttelseslovens § 110 b om rettighedsfrakendelse, der blev indsat i  

 loven i 1997 som led i regeringens lov- og ordenpakke på miljøområdet.
Hermed  

 ønsker regeringen at udvide bestemmelsen til at omfatte den senere vedtagne §  

 196 i straffeloven om grov miljøkriminalitet, og til at omfatte  

 tilsidesættelse af vilkår knyttet til en tilladelse, dispensation eller en  

 godkendelse efter loven eller i forskrifter udstedt i medfør af loven.
 Idet jeg i øvrigt henviser til lovforslaget med bemærkninger og med  

 henblik på hurtigt at sikre Storstrøms Amt de fornødne hjemler til  

 gennemførelse af amtets oprydningsplan for H&C Prom Kemi ApS anbefaler  

 jeg lovforslaget til Folketingets velvillige behandling.
