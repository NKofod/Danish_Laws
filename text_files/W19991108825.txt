Arbejdsmarkedsbidrag Reference:
AMFL § 7, stk. 1, litra a A's klage til Landsskatteretten for indkomståret 1996 skyldtes, at  

 han var anset for bidragspligtig i henhold til arbejdsmarkedsfondslovens § 7,  

 stk. 1, litra a, af lønindkomst optjent ved arbejde i Uganda for B i  

 perioden fra den 16. januar til den 19. juni 1996. Lønindkomsten havde  

 udgjort 164.624 kr.
 Ifølge ansættelsesaftale af 15. januar 1996 blev klageren med  

 stillingsbetegnelsen elektriker ansat som el-supervisor af B med virkning fra  

 den 16. januar 1996. Klageren blev ansat til udstationering i Uganda med  

 henblik på udførelsen af B-konsortiets kontrakt med DANIDA for  

 rehabiliteringen af en lufthavn, der forventedes afleveret den 9. maj  

 1996.
 B var et interessentskab mellem 3 aktieselskaber dannet med det  

 formål i fællesskab at udføre den af parterne pr. 22.  

 december 1994 indgåede aftale med DANIDA vedrørende  

 "Rehabilitation of X International Airport" i republikken Uganda.  

 Tilsynsarbejdet var varetaget af rådgivende ingeniørfirmaer.
Interessentskabet var i medfør af lov om erhvervsdrivende  

 virksomheder registreret i Erhvervs- og Selskabsstyrelsen med hjemsted i Y.
I  

 Uganda var interessentskabet registreret hos de lokale skatte- og  

 toldmyndigheder bl.a. til brug for indeholdelse og afregning af skatter for  

 lokalt ansatte.
 Det var endvidere oplyst, at klageren var fuld skattepligtig til Danmark i  

 henhold til kildeskattelovens § 1.
Told- og Skatteregionen havde anset klageren for bidragspligtig efter  

 arbejdsmarkedsfondslovens § 7, stk. 1, litra a, af lønindkomst optjent  

 ved arbejde i Uganda for B i perioden fra den 16. januar til den 19. juni  

 1996. Der var herved bl.a. lagt vægt på, at der ikke havde  

 været tale om en selvstændig enhed i form af et fast driftssted i  

 Uganda, da det Danida-finansierede projekt var afviklet på mindre end  

 10 måneder under en Site Managers relative selvstændige ledelse,  

 at der udelukkende havde været tale om, at en dansk arbejdsgiver havde  

 udført en konkret kortvarig arbejdsopgave i udlandet, og at klageren  

 derfor havde haft en dansk arbejdsgiver og dermed havde været omfattet  

 af bidragspligten.
Der var herved henvist til Told- og Skattestyrelsens  

 afgørelse af 12. juni 1996, TfS 1996.765, og en tilhørende  

 kommentar i TfS 1996.766.
 Told- og Skattestyrelsen havde tiltrådt regionens afgørelse  

 og havde anset klageren for pligtig til at betale arbejdsmarkedsbidrag af  

 indkomst fra B i perioden fra den 16. januar til den 19. juni 1996. Der var  

 herved bl.a. lagt vægt på, at ansættelseskontrakten var  

 indgået med en dansk arbejdsgiver, at arbejdsgiveren var et Joint  

 Venture bestående af 3 danske virksomheder med adresse i Y, og at  

 tilsynet med arbejdet var foretaget af 2 danske rådgivende  

 ingeniørfirmaer.
 Klagerens repræsentant havde over for Landsskatteretten nedlagt  

 påstand om, at klageren ikke ansås for bidragspligtig efter  

 arbejdsmarkedsfondslovens § 7, stk. 1, litra a, i perioden fra den 16. januar  

 til den 19. juni 1996.
Til støtte for påstanden havde repræsentanten bl.a.  

 gjort gældende, at klageren havde været ansat i B i perioden fra  

 den 16. januar til den 19. juni 1996 med tjeneste ved B's faste driftssted i  

 Uganda, der var et bygge- og anlægsarbejde af en varighed på mere  

 end 2 år, jf. herved Projektorientering fra Udenrigsministeriet -  

 Danida.
B blev stiftet alene med det formål at udføre det  

 pågældende bygge- og anlægsarbejde for Danida.
Samarbejdet  

 mellem de 3 selskaber kunne have været organiseret som et aktieselskab  

 i Uganda.
Grundet formelle vanskeligheder ved stiftelse og drift af et  

 sådant selskab og arbejdets forholdsvis korte tidshorisont, havde  

 interessentskabet imidlertid fundet det hensigtsmæssigt at drive  

 virksomheden i interessentskabsform og som et skattemæssigt fast  

 driftssted.
Lederen af det faste driftssted var udstationeret til  

 arbejdsstedet og havde de beføjelser, der svarede til en  

 direktør for et datterselskab, herunder forhandlinger med bygherren og  

 dennes tilsyn om arbejdets udførelse samt antagelse og afskedigelse af  

 personale.
Ved ansættelse i B udfærdigedes særskilt  

 ansættelseskontrakt mellem virksomheden og medarbejderen.
Deltagerne  

 fakturerede samtlige omkostninger ved deltagelsen i interessentskabet til det  

 fælles regnskab for det faste driftssted.
Deltagerne afholdt  

 således ingen direkte omkostninger over dansk indkomst.  

 Entreprisearbejdet skulle ifølge kontrakten med Danida udføres  

 i tiden fra december 1994 til 9. maj 1996, og dermed i en periode på  

 ca. 16 måneder.
Kontraktsummen var 144,4 mio. kr.
Det faste driftssted  

 blev afviklet i begyndelsen af 1998 og havde således haft en varighed  

 på mere end 3 år.
Det faste driftssted havde beskæftiget 34  

 personer med dansk skattepligt og ca. 300 personer med lokal og anden  

 national skattepligt, og de øvrige ansatte havde opnået  

 bidragsfrihed.
Repræsentanten havde herefter bl.a. anført, at  

 arbejdsstedet var i udlandet, at den direkte ledelse af og ansvaret  

 for arbejdspladsen og det udførte arbejde, herunder  

 instruktionsbeføjelserne overfor medarbejderne, blev udøvet fra  

 det faste driftssted i udlandet, at arbejdsfunktionerne tjente til at  

 løse den udenlandske virksomheds opgaver, at fastlæggelse  

 af antallet af medarbejdere og deres kvalifikationer skete under hensyntagen  

 til arbejdets karakter i udlandet, at driftsudgifterne, herunder  

 lønudgifterne, blev afholdt af det faste driftssted som driftsudgifter  

 i udlandet, og at det faste driftssteds varighed opfyldte  

 betingelserne for, at arbejdsgiveren kunne opnå skattemæssig  

 lempelse for arbejde i udlandet.
B opfyldte således ikke betingelserne  

 i lov om arbejdsmarkedsfonde § 7, stk. 1, litra a, for at være en  

 arbejdsgiver i Danmark, hvorfor der ikke forelå bidragspligt for de  

 ansatte.
Der var herved bl.a. henvist til Håndbog om AM-bidrag, 3. udg,  

 afsnit 5.3. og Vejledning om indeholdelse af A-skat og arbejdsmarkedsbidrag,  

 1997, afsnit C.2.
Repræsentanten havde endvidere henvist til Told- og  

 Skatteregionsafgørelse af 30. juli 1997, j.nr. 06/96-317-00304, hvor  

 regionen fandt, at medarbejdere, der var udstationeret af B til et for Danida  

 udført lufthavnsprojekt i Uganda, ikke skulle betale  

 arbejdsmarkedsbidrag.
Det bemærkedes herved, at et af de danske  

 aktieselskaber i brev af 27. juni 1997 til Told- og Skatteregionen oplyste,  

at der fra B var etableret en relativ selvstændig ledelse i form  

 af en projektleder (Site Manager), at Site Manager havde ansvaret for  

 drift, økonomi og administration lokalt, at Site Manager havde  

 instruktionsbeføjelser over for de medarbejdere, som var ansat  

 på projektet i udlandet, at antallet af medarbejdere og deres  

 kvalifikationer blev fastlagt med udgangspunkt i det arbejde, der skulle  

 udføres, og at udgifter, herunder lønudgifter, i  

 forbindelse med arbejdets udførelse kunne henføres til  

 projektet i udlandet.
Ledelsen og arbejdet, som de udstationerede for B  

 udførte, var således organiseret lokalt, og de udstationerede  

 medarbejdere på projektet måtte anses for at have en udenlandsk  

 arbejdsgiver, jf.
Told- og Skattestyrelsens afgørelse i Skat Udland  

 1994.42.
Repræsentanten havde endvidere bl.a. anført, at Told- og  

 Skattestyrelsens bemærkning om, at ansættelseskontrakten var  

 indgået med en dansk arbejdsgiver, forekom at umuliggøre de  

 afgørelser og den praksis, der havde dannet sig om bidragsfrihed for  

 arbejde i udlandet med fast driftssted i interessentskab mellem danske  

 selskaber.
Bemærkningen om, at bygherrens tilsyn var  foretaget af  

 danske ingeniørfirmaer forekom endvidere ikke at have relevans for, om  

 virksomheden blev udøvet fra et fast driftssted i udlandet og de  

 ansattes skattepligt.
Opgaver om byggetilsyn og projektering blev  

 sædvanligvis udbudt i licitation af bygherrerne - her Danida - og kunne  

 således have været udført af udenlandske  

 ingeniørfirmaer.
 Landsskatterettens bemærkninger:
 Det fremgik af den dagældende bestemmelse i § 7, stk. 1, litra a, i  

 lov om arbejdsmarkedsfonde, at bidragspligten påhvilede personer, der  

 havde lønindkomst m.v. fra beskæftigelse udført her i  

 landet eller fra beskæftigelse udført i udlandet for en  

 arbejdsgiver her i landet, og som var skattepligtige efter kildeskattelovens  

 §§ 1 eller 2, stk. 1, litra a, c eller j.
 Retten lagde til grund, at det bygge- og anlægsarbejde, som B havde  

 udført for Danida i Uganda, havde haft en varighed af mere end 12  

 måneder, og at der til lufthavnsprojektet havde været tilknyttet  

 en projektleder, der havde været ansvarlig for de økonomiske,  

 administrative og driftsmæssige forhold på arbejdspladsen.
Retten fandt herefter, at B i skattemæssig henseende havde haft et  

 fast driftssted i Uganda, jf.
OECD Modeloverenskomstens artikel 5, stk. 1,  

 jf. stk. 3, hvor klageren i henhold til ansættelsesaftalen havde  

 været ansat til at udføre arbejde.
 Retten bemærkede endvidere, at projektlederen i Uganda ifølge  

 det oplyste havde haft den direkte ledelse af og ansvaret for arbejdspladsen  

 og det arbejde, der var udført, herunder instruktionsbeføjelser  

 over for medarbejderne, at arbejdsfunktionerne havde tjent til at løse  

 den udenlandske virksomheds opgaver, at fastlæggelsen af antallet af  

 medarbejdere og deres kvalifikationer skete under hensyn til arbejdet i  

 udlandet, og at lønudgifterne og andre driftsudgifter i forbindelse  

 med projektets udførelse blev henført som driftsudgifter til  

 virksomheden i Uganda.
 På denne baggrund fandt retten, at klageren ikke var bidragspligtig  

 i henhold til arbejdsmarkedsfondslovens § 7, stk. 1, litra a, af  

 lønindkomst optjent ved arbejde i Uganda for B i perioden fra den 16.  

 januar til den 19. juni 1996.
 Den påklagede afgørelse blev ændret i overensstemmelse  

 hermed.
