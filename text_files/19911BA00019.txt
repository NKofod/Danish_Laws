Nr BSF 19 Forslag til folketingsbeslutning om privat institutionsdrift Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 7. november 1991 Folketinget opfordrer regeringen til at ændre lovgivningen således, at:
1. der kan oprettes og drives selvejende institutioner, uden at der  

 forinden indgås overenskomst med en amtskommune eller en kommune.
Dog skal  

 vedkommende amtskommune eller kommune føre tilsyn med, at institutionens  

 standard står mål med, hvad der almindeligvis kræves for en offentlig  

 institution af samme type, 2. en borger har ret til inden for visse grænser at få sit ophold på en  

 selvvalgt selvejende eller offentlig institution betalt efter bistandslovens  

 regler om betaling for ophold på den pågældende institutionstype.
Bemærkninger til forslaget Almindelige bemærkninger Ifølge bistandsloven ligger pligten til at sørge for, at der er de  

 nødvendige sociale institutioner hos amtskommuner og kommuner.
Denne  

 forpligtelse kan opfyldes ved, at amtskommuner og kommuner selv opretter og  

 driver de institutionstyper, de hver især efter bistandsloven er pålagt,  

 eller ved, at de indgår overenskomst med private selvejende institutioner.  

 Lovgrundlaget i bistandsloven for at drive institutioner, herunder selvejende  

 institutioner, er følgende, jf. lovbekendtgørelse nr. 817 af 6. december  

 1990, som ændret senest ved lov nr. 406 af 6. juni 1991: § 60, dagcentre og  

 ældreklubber, § 69, stk. 2, daginstitutioner for børn, § 74, stk. 2,  

 daghjem/nathjem og dagcentre, § 80, plejehjem og beskyttede boliger, § 91,  

 stk. 2, revalideringsinstitutioner m.v., § 95 a, stk. 2, særlige  

 daginstitutioner for børn og unge med vidtgående fysiske eller psykiske  

 handicap, § 96, stk. 2, døgninstitutioner for børn og unge, § 101, stk. 1,  

 svangre- og mødrehjem, § 105, stk. 2, forsorgshjem m.v., § 112, stk. 3,  

 institutioner for personer med vidtgående fysiske eller psykiske handicap og  

 særlige plejehjem (voksne).
Langt de fleste institutioner var oprindelig oprettet som private  

 institutioner.
Det gælder bl.a. for dag- og døgninstitutioner for børn og  

 unge, institutioner for voksne med vidtgående handicap og institutioner for  

 ældre.
 Antallet af private institutioner er imidlertid drastisk faldende.
Efter forslagsstillernes opfattelse er de private institutioner i mange  

 situationer bedre og billigere end de offentlige.
Frem for alt er det  

 vigtigt, at muligheden for at vælge en institution med en bestemt holdning  

 bevares.
En forbedret mulighed for at oprette og drive selvejende institutioner vil  

 give en større konkurrence imellem de offentlige og private institutioner og  

 kan medføre en øget omkostningsbevidsthed hos amtskommuner og kommuner samt  

 øget decentralisering, som igen øger ansvarsfølelsen hos såvel personale som  

 bruger.
Den øgede konkurrence mellem institutionerne vil betyde, at nogle  

 institutioner bliver urentable og må lukke.
Det bemærkes, at forslaget stort set er en genfremsættelse af et i  

 folketingsåret 1990-91, 1. samling, fremsat forslag, B 17, se Folketingets  

 forhandlinger 1990-91, 1. samling, sp. 1678 og 2136, samt till.
A sp. 1937.
Bemærkninger til forslagets enkelte bestemmelser Ad. nr. 1.
Efter bistandslovens ikrafttræden eksisterer muligheden for at oprette og  

 drive private institutioner uden overenskomst med en amtskommune eller  

 kommune ikke længere.
Dog gælder der for plejehjem og beskyttede boliger  

 nogle overgangsregler, som betyder, at et plejehjem i visse situationer kan  

 drives uden at være selvejende og uden at have overenskomst, jf.  

 Socialstyrelsens vejledning nr. 2 af 18/8-88, pkt. 70 (hvis de er oprettet  

 før 1. april 1964).
Efter de gældende regler er overenskomst med en amtskommune eller kommune  

 en betingelse for, at det offentlige kan formidle optagelse af personer i en  

 selvejende institution.
Ved overenskomsten sikres bl.a., at institutionen er  

 til rådighed for det offentlige mod betaling af de dermed forbundne udgifter  

 til institutionens drift.
En del amtskommuner og kommuner undlader af økonomiske grunde at indgå  

 overenskomst med private institutioner, hvis de selv har kapacitet til at  

 klare efterspørgslen efter institutionspladser.
Det sker til skade for de  

 mennesker, der af den ene eller den anden grund ønsker at benytte en bestemt  

 institution.
 Efter forslagsstillernes opfattelse bør private have mulighed for at  

 oprette og drive institutioner af enhver art, uden at der skal indgås  

 overenskomst med en amtskommune eller kommune, inden institutionen begynder  

 sin drift.
 Private institutioner skal være selvejende.
Selv om der efter forslaget ikke skal oprettes driftsoverenskomst med  

 amtskommuner eller kommuner, finder forslagsstillerne, at den amtskommune  

 eller kommune, som institutionen hører under, skal føre tilsyn med, at  

 institutionens standard står mål med, hvad der almindeligvis kræves for en  

 institution af samme type.
Der er ikke centralt fastsat bindende regler for  

 institutioners indretning, personalets uddannelse, pris for ophold m.v.
Det  

 er en betingelse for en fleksibel og effektiv drift af institutionerne, at  

 der ikke fastsættes sådanne bindende regler.
Når man vælger en privat  

 institution, gør man det, fordi man ønsker ophold på institutionen, f.eks. på  

 grund af dens holdning, særpræg eller særlige måde at blive drevet på.
Dermed  

 er man bekendt med institutionens personalepolitik, værelsesforhold m.v.  

 Imidlertid bør det sikres, at de private institutioner holder en vis  

 standard, bl.a. således at beboerne ikke udsættes for vanrøgt eller udnyttes  

 økonomisk.
 Ad nr. 2.
 For at sikre den reelle valgfrihed for borgere, der er visiteret til  

 institutionsophold, skal amtskommuner og kommuner have pligt til at yde den  

 samme betaling for ophold i en selvvalgt privat eller offentlig institution  

 såvel i som uden for kommunen, som den betaler for ophold i en af kommunens  

 egne institutioner.
For at undgå, at amtskommunens eller kommunens udgifter til betaling for  

 ophold på institutioner stiger på grund af forslagets gennemførelse, skal det  

 af lovforslaget fremgå, at amtskommunen eller kommunen kun skal være  

 forpligtet til at betale et vist maksimum.
Forslagsstillerne har ikke taget  

 stilling til dette maksimums størrelse, men finder det helt rimeligt, at  

 egenbetalingens størrelse gøres afhængig af den pågældende institutions  

 standard.
Den endelige fastlæggelse af maksimumsbeløbet bør ske efter  

 forhandling mellem Folketingets partier, socialministeren og de relevante  

 organisationer.
Amtskommunens eller kommunens udgift kan f.eks. beregnes på  

 baggrund af den gennemsnitlige udgift for ophold på den pågældende  

 institutionstype på landsplan eller i den pågældende kommune eller udregnes  

 med baggrund i Indenrigsministeriets nøgletal for kommunen på de forskellige  

 institutioner.
Forslagsstillerne forventer ikke, at muligheden for et frit  

 institutionsvalg skal ødelægge amtskommunernes og kommunernes muligheder for  

 planlægning.
Inden for undervisningsområdet har det været muligt for  

 kommunerne at planlægge på trods af friskole- og efterskoletilbud.
Behovet for institutionspladser - i alt fald inden for ældresektoren og  

 daginstitutionstilbud til børn - er større end det offentlige udbud.
Et mere  

 varieret udbud af private og offentlige institutioner vil derfor kunne  

 afkorte ventelisterne.
