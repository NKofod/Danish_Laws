Beretning afgivet af Uddannelses- og Forskningsudvalget den 21. juni 2017 Beretning over Forslag til folketingsbeslutning om SU-handicaptillæg til elever på erhvervsuddannelser [af Jens Henrik Thulesen Dahl (DF) m.fl.]:
1. Udvalgsarbejdet Beslutningsforslaget blev fremsat den 2. februar 2017 og var til 1. behandling den 3. marts 2017. Beslutningsforslaget blev efter 1. behandling henvist til behandling i Uddannelses- og Forskningsudvalget.
Forslagsstillerne har forud for 1. behandling spurgt uddannelses- og forskningsministeren om udgifterne til et handicaptillæg til elever på erhvervsuddannelserne, og ministeren har oplyst, at det vil koste ca. 75 mio. kr. før skat, svarende til ca. 45 mio. kr. årligt efter tilbageløb og skatter, jf.
UFU alm. del  svar på spørgsmål 48.
Møder Udvalget har behandlet beslutningsforslaget i 1 møde.
2. Politiske bemærkninger Dansk Folkeparti har med beslutningsforslaget villet sikre, at elever på erhvervsuddannelserne fra august 2018 får adgang til at modtage handicaptillæg til deres SU, ligesom studerende på de videregående uddannelser i dag har mulighed for.
Med forslaget sidestilles elever på erhvervsuddannelserne med studerende på de videregående uddannelser, så det bliver den enkelte handicappede elevs behov, der afgør, om vedkommende kan modtage handicaptillæg, og ikke hvilken uddannelse vedkommende er optaget på.
Udvalget er enige om, at studerende med et handicap på erhvervsuddannelser skal understøttes bedst muligt i gennemførelsen af deres erhvervsuddannelse.
Danmark har brug for faglærte unge, og vi skal bidrage til at motivere flere unge til at tage en erhvervsuddannelse.
Dertil kommer, at mulighederne for at tage en uddannelse for studerende med handicap  ligesom for studerende uden handicap  skal være gode.
 Udvalget opfordrer til, at studerende med et handicap på en erhvervsuddannelse i relevant omfang bliver ligestillet med studerende med et handicap på en videregående uddannelse.
 Udvalget opfordrer til, at spørgsmålet om udvidelse af ordningen for handicaptillæg til studerende på erhvervsuddannelser, herunder finansieringen af en sådan udvidelse, drøftes i SU-forligskredsen.
Udvalget opfordrer desuden til, at vilkårene for handicappede studerende, herunder handicaptillæg til studerende på erhvervsuddannelser, indgår i forbindelse med det af regeringen varslede SU-udspil.
Udvalget finder det vigtigt, at der bliver sikret en indholdsmæssig og finansieringsmæssig sammenhæng i vilkårene for handicappede studerende.
 P.u.v.
