Ankestyrelsens principafgørelse P-20-06 om langvarig sagsbehandlingstid - tilbagevirkende kraft - førtidspension - tilkendelsestidspunkt Resume:
 Kommunen kunne ikke tilkende pension med tilbagevirkende kraft under hensyn til, at sagsbehandlingstiden havde været langvarig.
 Ankestyrelsen lagde vægt på, at der i pensionsloven ikke var fastsat frister for at indhente oplysninger eller for at påbegynde pensionssag, når det var dokumenteret, at arbejdsevnen ikke kunne forbedres.
 Det fulgte således alene af kravene om god forvaltningsskik, at sagen skulle behandles inden for rimelig tid.
 Forsinkelse medførte derfor normalt ikke ugyldighed, medmindre sagsbehandlingstiden var uforholdsmæssig lang, således at det kunne sidestilles med et afslag.
Sagsbehandlingstiden var i det konkrete tilfælde ikke så uforholdsmæssig langvarig, at det kunne sidestilles med et afslag.
Pensionen skulle derfor først tilkendes med virkning fra den 1. i måneden efter, at kommunen påbegyndte pensionssag og umiddelbart efter traf afgørelse om tilkendelse af pension.
 Love:
Lov om social pension - lovbekendtgørelse nr. 759 af 2. august 2005 - § 33, stk. 2 Sagsfremstilling:
 Ansøgeren søgte om pension under et møde i kommunen den 19. januar 2004.
 Den 21. juni 2005 traf kommunen afgørelse om at påbegynde pensionssag, og den 30. juni 2005 blev der truffet afgørelse om tilkendelse af pension med virkning fra den 1. juli 2005.
 I anledning af klage fra ansøgeren om, at pensionen først tilkendtes fra den 1. juli 2005 traf kommunen ny afgørelse den 14. juli 2005 og tilkendte pensionen med tilbagevirkende kraft med virkning fra den 1. oktober 2004.
Nævnet traf afgørelse om, at virkningstidspunktet for udbetaling af førtidspension ikke kunne anses for at være tidligere end den 1. i måneden efter at kommunen havde udarbejdet ressourceprofil, påbegyndt pensionssagen og truffet afgørelse.
Pensionisten skulle dog ikke tilbagebetale det beløb, som han havde modtaget fra kommunen.
 Sagen blev behandlet i principielt møde med henblik på afklaring af, om kommunen kunne påbegynde pensionssag efter pensionslovens § 18 med tilbagevirkende kraft, hvis lægelige udtalelser var længe undervejs, og sagsbehandlingstiden var uforholdsmæssig lang.
 Afgørelse:
 Ansøgeren havde ikke ret til pension med tilbagevirkende kraft forud for 1. juli 2005.
 Ankestyrelsen var enig med nævnet i, at kommunen ikke kunne tilkende pension med tilbagevirkende kraft fra 1. oktober 2004 under hensyn til, at sagsbehandlingstiden havde været for langvarig.
 Ankestyrelsen lagde vægt på, at der ikke i pensionsloven var frister for kommunens sagsbehandlingstid ved indhentelsen af oplysninger eller ved påbegyndelsen af pensionssagen, når det var dokumenteret, at arbejdsevnen ikke kunne forbedres, jf. pensionslovens § 18.
Det fulgte således alene af kravene om god forvaltningsskik, at sagen skulle behandles inden for rimelig tid.
Forsinkelse medførte normalt ikke ugyldighed, medmindre sagsbehandlingstiden var uforholdsmæssig lang, således at det kunne sidestilles med et afslag.
Ved vurderingen af sagsbehandlingstiden lagde Ankestyrelsen til grund, at sagsbehandlingstiden i alt havde varet 18 måneder.
Ansøger søgte pension i januar 2004, hvor kommunen påbegyndte ressourceprofil og indhentede oplysninger fra egen læge.
Speciallægeerklæring blev rekvireret i juni 2004 og modtaget 5. november 2004. Kommunen traf afgørelse om at påbegynde pensionssag og om at tilkende pension i juni 2005.
Ankestyrelsen vurderede, at sagsbehandlingstiden i det konkrete tilfælde ikke havde været så uforholdsmæssig langvarig, at det kunne sidestilles med et afslag.
Pensionen kunne derfor tidligst tilkendes med virkning fra den 1. i måneden efter at der var truffet afgørelse om tilkendelse af pension i overensstemmelse med pensionslovens § 33, stk. 2.
 Pensionisten skulle ikke tilbagebetale pensionen, som kommunen havde udbetalt med virkning fra 1. oktober 2004.
 Ankestyrelsen tiltrådte således det sociale nævns afgørelse.
