(Til samtlige kommunalbestyrelser i  

 kommuner med udvidet hjælpetjeneste og CF-kommissionen for  

 Storkøbenhavn) I CF-Redegørelse 82 har Civilforsvarsstyrelsen lavet en opgørelse over den  

 personelmæssige status i det kommunale civilforsvar og fremsat forslag til  

 afhjælpning af konstaterede mangler.
Grundlaget for opgørelsen er de årlige  

 kommunale indberetninger vedrørende det personelle beredskab i de enkelte  

 kommuner.
Af disse indberetninger fremgår bl.a., at der er store geografiske  

 skævheder i fordelingen af personellet set i forhold til de opgjorte behov,  

 hvilket er specielt tydeligt med hensyn til delingsførere og gruppeførere til  

 brand- og redningstjenesten.
Problemerne i denne forbindelse er opstået som  

 følge af det bopælskriterium, der lægges til grund ved fordelingen af det  

 værnepligtige mandskab.
 Ifølge CF-Redegørelse 82 vil de lokalprægede over- og underskud af  

 befalingsmænd til brand- og redningstjenesten i en beredskabssituationen  

 blive udlignet ved interne overførsler kommunerne imellem på regional basis.  

 For Storkøbenhavns vedkommende må der derudover på lands- og landsdelsbasis  

 overføres befalingsmænd fra andre kommuner.
 I den anledning skal man understrege, at kommuner med et overskud af  

 personel inden for en eller flere tjenestegrene må være forberedt på i en  

 beredskabssituation at skulle afgive personel til andre kommuner med  

 underskud på de tilsvarende områder.
Kommunalbestyrelserne skal derfor være forberedte på i en  

 beredskabssituation at mobilisere hele den til rådighed værende  

 mandskabsstyrke uden hensyn til, om der på forhånd kan konstateres et  

 overskud af personel.
Når mobiliseringen er gennemført, skal  

 kommunalbestyrelserne afgive indberetning til Civilforsvarsstyrelsen gennem  

 CF-regionerne om det faktiske fremmøde og det lokale behov for personel.
Det  

 er Civilforsvarsstyrelsens tanke ved hjælp af de således tilvejebragte  

 oplysninger at søge at nedbringe underskuddet på personel i de kommuner, hvor  

 en sådan mangel er konstateret, i overensstemmelse med den i CF-Redegørelse  

 82 udtrykte hensigt.
Meddelse om omfanget af eventuelle overførsler vil tilgå de berørte  

 kommunalbestyrelser gennem CF-Kommandoen.
Det påhviler derefter  

 »afgiverkommunen« straks at tilvejebringe det krævede personel og  

 træffe foranstaltninger til den faktiske overførsel.
Personellet, der skal  

 overføres, må i første række søges fremskaffet ad frivillighedens vej.
Hvis  

 det alligevel bliver nødvendigt med tvangsmæssige overførsler, skal de  

 berørte udtages i gruppen af yngre værnepligtige.
 Det skal her kraftigt understreges, at denne ordning ikke fritager  

 kommunalbestyrelserne for at udfolde alle bestræbelser for selv at søge at  

 tilvejebringe det fornødne personel blandt frivillige og ved pålæg efter  

 civilforsvarslovens § 13.
