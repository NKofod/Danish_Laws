Nr BR 5 Beretning over regeringens planer om nedsættelse af den offentlige lønsum  

 med 2 pct. i 1988   

 Nr 70005 1987-88, 2. samling Afgivet af Det Politisk-Økonomiske Udvalg Afgivet: 19880617 Det Politisk-Økonomiske Udvalg har haft finans- og økonomiministrene i samråd om regeringens personalestop og planerne om nedsættelse af den offentlige lønsum med 2 pct. allerede i 1988.
 Udvalget har endvidere stillet spørgsmål til finansministeren, som denne  

 har besvaret skriftligt.
 Et af udvalgets spørgsmål er optrykt som bilag til beretningen tillige med  

 finansministerens svar herpå.
Et flertal (Socialdemokratiets, Socialistisk Folkepartis,  

 Centrum-Demokraternes og Kristeligt Folkepartis medlemmer af udvalget)  

 konstaterer, at de nævnte indgreb ikke kan undgå at have vilkårlige og  

 uheldige virkninger på den offentlige service og beskæftigelse i forskellige  

 dele af den offentlige sektor.
Det gælder så meget mere, som regeringen selv  

 undtager store områder for indgreb og derfor nødvendigvis vil ramme andre  

 socialt nødvendige serviceområder tilsvarende hårdere.
Indgreb af den  

 planlagte art er ikke nogen anbefalelsesværdig metode, der kan bidrage til en  

 vel planlagt, langsigtet modernisering af den offentlige sektor i et godt  

 samarbejde med de offentligt ansattes organisationer.
Tværtimod kan  

 indgrebene stille sig meget uheldigt i vejen herfor.
 Flertallet har med tilfredshed noteret sig, at regeringen har  

 tilkendegivet, at den ikke vil fremsætte forslag til lovgivning, der muliggør  

 sådanne indgreb over for kommuner og amtskommuner i 1988. Flertallet må  

 fraråde, at regeringen administrativt gennemfører de pågældende indgreb med  

 virkning for det statslige ansættelsesområde.
 Derimod vil flertallet til stadighed arbejde for at modernisere,  

 effektivisere og menneskeliggøre den offentlige sektor, så ressourcerne  

 bruges bedst muligt.
 Et mindretal (Det Konservative Folkepartis, Venstres og Det  

 Radikale Venstres medlemmer af udvalget) finder, at det råd, flertallet har  

 givet regeringen, er udtryk for et betænkeligt indgreb i regeringens ansvar  

 for administrationen.
Generelle besparelsesinitiativer af den af regeringen foreslåede art er  

 gennemført gentagne gange i forskellige varianter gennem årene, uden at det  

 har givet anledning til initiativer i Folketinget.
Det nu foreslåede  

 »moderne« ansættelsesstop er konstrueret så fleksibelt, at ledelsen  

 i de enkelte ministerier og styrelser selv kan prioritere den konkrete  

 udformning i samarbejde med personalet.
Der bliver således ikke tale om  

 vilkårlighed, og der er stadig et godt grundlag for at modernisere,  

 effektivisere og menneskeliggøre den offentlige sektor, så ressourcerne  

 bruges bedst muligt.
Samlet set er der tale om en moderat personalebegrænsning i 1988 på 2.500  

 ud af i alt knap 200.000 statsligt ansatte.
Dette forekommer gennemførligt  

 uden større vanskeligheder, ikke mindst når det tages i betragtning, at den  

 naturlige afgang på halvårsbasis normalt vil udgøre knap 5.000, ligesom det  

 faktiske personaleforbrug hidtil i gennemsnit har ligget knap 5.000 under det  

 budgetterede inden for de berørte områder.
 Mindretallet har med tilfredshed konstateret, at finansministeren mener,  

 at »ansættelsesstoppet« vil kunne gennemføres uden afskedigelser,  

 og at finansministeren i efteråret vil orientere Folketingets  

 Politisk-Økonomiske Udvalg om den praktiske gennemførelse af  

 lønsumsbegrænsningen.
 Et andet mindretal (Fremskridtspartiets medlem af udvalget)  

 udtaler:
Da gældsætningen og skatteplyndringen af Danmark begyndte for 28 år siden,  

 havde Danmark ca. 300.000 offentligt ansatte.
Det var for mange under  

 datidens forhold.
Siden har teknologisk udvikling m.v. skabt bedre  

 levemuligheder for befolkningen.
I takt hermed skulle Folketinget have  

 mindsket de offentligt ansattes antal.
I stedet har det øget tallet til over  

 900.000 stillinger.
I hvert fald efter udsendelsen af Perspektivplanerne I og  

 II i 1971 og 1973 har alle offentligt ansatte vidst, at det kun er et  

 spørgsmål om lånt tid, før virkeligheden vil gennemtvinge en hurtig og  

 kraftig reduktion af de offentlige stillingers tal.
Derfor er flertallets  

 betragtninger aldeles usaglige og ministerens oplæg utilstrækkeligt.
I stedet burde være forslået en præcis nedtrapning måned for måned af  

 antallet af offentlige stillinger.
I første fase må nogle få hundrede tusinde  

 overføres til betalingsbalanceerhvervene i de første 3-4 år.
Og så må  

 Folketinget i begyndelsen af 1990'erne tilrettelægge den videre udvikling  

 efter situationen til den tid og de indhøstede erfaringer.
 Regeringstiltagene er for svage, men de trækker dog i den rigtige retning.  

 Og alle ved, hvor svært det er blot at få de syv øvrige partier til at bevæge  

 sig i den desperat nødvendige opgave at nedtrappe den offentlige sektor  

 overensstemmende med de faktisk foreliggende muligheder.
 Derfor er det forkasteligt at hindre et initiativ som regeringens, hvor  

 slapt det end er, og hvor forsinket det end kommer.
 P.u.v.
Lykketoft formand Bilag Et af udvalgets spørgsmål til finansministeren og dennes svar herpå Spørgsmål 3:
Hvilke ansættelsesstop har man tidligere gennemført? Svar:
I 1974 gennemførtes et ansættelsesstop, der vedrørte alt administrativt  

 personale.
Ansættelsesstoppet havde en varighed af ca. 6 måneder, fra 14.  

 februar-1. august.
I 1982 indførtes et midlertidigt ansættelsesstop for  

 perioden 10. november-31. december.
Ansættelsesstoppet omfattede samtlige  

 statslige departementer og styrelser.
 Herudover har der i en række finansår været iværksat delvis  

 ansættelsesstop, idet der har været foretaget dispositionsbegrænsninger på  

 det samlede rammebelagte område.
 For perioden siden 1977 kan der peges på følgende  

 dispositionsbegrænsninger:
 * Cirkulære af 4. april 1977 (vedrørende FL 1977/78).
 Dispositionsbegrænsning på 1,25 pct. af de samlede rammebelagte udgifter.
 * Cirkulære af 3. april 1978 (vedrørende FL april-december 1978).
 Dispositionsbegrænsning på 1,25 pct. af det samlede rammebelagte område.
 * Cirkulære af 23. januar 1980 (vedrørende FL 1980).
Begrænsning af adgang til regulering på forslag til tillægsbevillingslov  

 af rammebelagte bevillinger, bortset fra lønudgifter.
Reguleringen måtte ikke  

 overstige 10 pct.
 * Cirkulære af 4. maj 1984 (vedrørende FL 1984).
Begrænsning i adgangen til regulering af rammebelagte udgifter, ekskl.  

 lønudgifter.
Regulering op til 6 pct.
 * Cirkulære af 25. januar 1985 (vedrørende FL 1985).
Begrænsning i adgangen til regulering af rammebelagte udgifter, ekskl.  

 lønudgifter.
Regulering op til 5 pct.
 * Cirkulære af 18. december 1985 (vedrørende FL 1986).
 Regulering af rammebelagte bevillinger, ekskl. lønudgifter, skulle  

 modsvares af tilsvarende realt mindreforbrug.
 * Cirkulære af 13. oktober 1987 (vedrørende FL 1987).
 Dispositionsbegrænsning på 3 pct. af de rammebelagte driftsudgifter,  

 ekskl. løn.
 Kopi af de nævnte cirkulærer vedlagt.
 (Bilag udeladt).
