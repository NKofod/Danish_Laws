Nr BTB 99 Betænkning over Forslag til folketingsbeslutning om dansk deltagelse i den  

 internationale maritime embargo mod det tidligere Jugoslavien   

 Nr B 99 1992-93, 1. samling Afgivet af Forsvarsudvalget Afgivet: 19930607 Udvalget har behandlet beslutningsforslaget i nogle møder og har herunder stillet spørgsmål til forsvarsministeren, som denne har besvaret skriftligt.
Endvidere har udvalget modtaget en skriftlig henvendelse fra  

 Hovedorganisationen af Officerer i Forsvaret.
Henvendelsen er sammen med  

 forsvarsministerens kommentarer hertil optrykt som bilag til betænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) beslutningsforslaget til vedtagelse  

 uændret .
 Et mindretal inden for flertallet (Fremskridtspartiets medlem af udvalget)  

 kan støtte forslaget, idet det står helt klart, at den eneste mulighed for at  

 forhindre en udvidelse af borgerkrigen i det tidligere Jugoslavien er at  

 forhindre tilførsel af det for en krig nødvendige såsom olieprodukter og  

 ammunition.
 Når Fremskridtspartiet kan støtte indsættelsen af korvetten »Niels  

 Juel« i Adriaterhavet til håndhævelse af den maritime embargo mod det  

 tidligere Jugoslavien, i modsætning til den danske »Olfert Fischer«  

 i Golfen, er det begrundet med, at man nu har indset det fornuftige i, at  

 hvis man har et krigsskib i en eventuel krigszone, skal dette også have  

 tilladelse til at bruge sine våben, hvis eller når det er påkrævet.
 Et mindretal (Socialistisk Folkepartis medlemmer af udvalget)  

 indstiller beslutningsforslaget til vedtagelse med det af mindretallet  

 stillede ændringsforslag.
Ændringsforslag Til tekstenAf et mindretal (SF):
 1) I 1. pkt. indsættes efter »dansk korvet«  

 ordene: », som udelukkende er bemandet med stampersonel«.
Bemærkninger Til nr. 1 Forslagsstillerne er af den principielle opfattelse, at  

 aftjening af værnepligt i henhold til grundloven udelukkende skal tage sigte  

 på at bibringe den værnepligtige en uddannelse, der gør det muligt at placere  

 vedkommende i mobiliseringsstyrken.
Forslagsstillerne tager således skarp  

 afstand fra indkaldelse af værnepligtige til ren gavntjeneste, der burde  

 udføres af stampersonel.
Forslagsstillerne finder det ligeledes forkasteligt  

 at lade værnepligtige under uddannelse deltage i operationer, der i henhold  

 til bemærkningerne til forslaget »indebærer, at det danske orlogsfartøj  

 kan komme i situationer, hvor det eventuelt må anvende militære  

 magtmidler«.
Deltagelse i en operation, der kan udvikle sig til en  

 væbnet konfrontation, er helt klart ikke en del af værnepligtsuddannelsen.  

 Det er i den forbindelse uden betydning, at de pågældende værnepligtige har  

 meldt sig frivilligt.
Forsvarsministeren har i svaret på udvalgets spørgsmål 3 oplyst, at 3 af  

 oprindelig 19 værnepligtige om bord på korvetten »Niels Juel« har  

 afvist at deltage i den foreslåede operation.
De 3 værnepligtige er blevet  

 erstattet med 2 nye værnepligtige og en konstabel.
Af de 18 værnepligtige,  

 forsvarsministeren foreslår afsendt, har 4 ifølge ministerens svar på  

 udvalgets spørgsmål 3 kun været indkaldt i 2 måneder.
De værnepligtige er  

 angivelig »uddannet til og skal varetage dæksopgaver, opgaver inden for  

 maskinområdet samt funktioner inden for kabys- og messetjenesten«.
Det  

 fremgår ikke af forsvarsministerens besvarelse af Forsvarsudvalgets  

 spørgsmål, hvor mange af de værnepligtige der er »uddannet« til  

 kabys- og messetjeneste, men besvarelserne tyder på, at værnepligtige på  

 korvetten i vid udstrækning forretter gavntjeneste i stedet for at blive  

 uddannet til mobiliseringsstyrken.
Forslagsstillernes ændringsforslag sikrer, at der ikke i operationen  

 anvendes værnepligtige i strid med værnepligtens formål.
Efter forslaget  

 erstattes samtlige værnepligtige på korvetten af stampersonel under  

 operationen.
De værnepligtige befinder sig således fortsat i et  

 uddannelsesforløb i resten af deres tjenestetid og sendes ikke ud i en  

 operation, der kan føre dem i væbnet konflikt.
Helen Jørgensen (S) Ritt Bjerregaard (S) Anna-Marie Hansen (S) Qvist  

 Jørgensen (S) Helen Beim (S) Ove Fich (S) nfmd.
Jens Thoft (SF) Pelle  

 Voigt (SF) Svend Aage Jensen (CD) Helge Adam Møller (KF) Rønholt (KF) Pia  

 Larsen (V) Enggaard (V) fmd.
Svend Aage Jensby (V) Annette Just (FP)  

 Jørgen Estrup (RV) Inger Stilling Pedersen (KRF) Bilag Henvendelse til udvalget fra Hovedorganisationen af Officerer i Forsvaret  

 og forsvarsministerens kommentarer hertil Hovedorganisationen af Officerer i Forsvaret (AC) - HOA Hovedorganisationen af Officerer i Forsvaret (CO II) - HOC Den 3. juni 1993 Til Forsvarsudvalget Emne: Udsendelse af en korvet til tjeneste i Adriaterhavet I forbindelse med Folketingets drøftelse om dansk deltagelse i den  

 maritime embargo mod det tidligere Jugoslavien ønsker ovennævnte  

 officersorganisationer at gøre Forsvarsudvalget opmærksom på et  

 ydelsesmæssigt problem, der kan opstå for besætningen på den pågældende  

 korvet.
 Følgende blev aftalt mellem Finansministeriet og Centralorganisationernes  

 Fællesudvalg ved de netop afsluttede aftale- og overenskomstforhandlinger:
»Til personel i forsvaret, der udsendes til tjeneste for de Forenede  

 Nationer eller anden lignende tjeneste i udlandet, ydes et tillæg på 23.800  

 kr. i årligt grundbeløb (niveau 1.10.84).« Ved forespørgsel i Forsvarsministeriet er det blevet oplyst, at  

 besætningen på den danske korvet ikke anses for at være omfattet af nævnte  

 aftaletekst, angiveligt fordi skibet ikke er under de Forenede Nationers  

 kommando, men under NATO's kommando.
Det siger sig selv, at den slags fortolkninger er utilfredsstillende for  

 organisationernes medlemmer.
Set fra vor side er det tjeneste for de Forenede  

 Nationer, når opgaven/missionen er besluttet udført af FN's Sikkerhedsråd,  

 uanset hvilken organisation (NATO, CSCE, WEU) eller lignende, der påtager sig  

 opgaven på FN's vegne - og uanset om tjenesten udføres til lands, til vands  

 eller i luften.
 Organisationerne håber, at Forsvarsudvalget vil se velvilligt på  

 problemet.
Med venlig hilsen Bent E.
Carlsen Leif A.
Møller Spørgsmål nr. 7:
»Ministerens kommentar til bilag 5 udbedes.« (Skriftlig henvendelse til Forsvarsudvalget af 3. juni 1993 fra  

 Hovedorganisationen af Officerer i Forsvaret (AC) og Hovedorganisationen af  

 Officerer i Forsvaret (CO II) om ydelse af tillæg til korvettens besætning).
 Svar:
 Jeg kan meddele, at det efter drøftelse med formændene for de to  

 personelorganisationer er aftalt, at under korvettens deltagelse i den  

 maritime embargo vil besætningen blive ydet et tillæg af samme størrelse som  

 angivet i aftalen mellem Finansministeriet og Centralorganisationernes  

 Fællesudvalg.
 Jeg har samtidig truffet beslutning om, at værnepligtigt personel vil  

 blive ydet samme tillæg.
