Bekendtgørelse om adgang til Vækstfondens produkter på Færøerne og Grønland I medfør af § 2, stk. 14, i lov om Vækstfonden, jf. lovbekendtgørelse nr. 549 af 1. juli 2002, som ændret ved lov nr. 532 af 29. april 2015, fastsættes:
Anvendelsesområde § 1. Bekendtgørelsen finder anvendelse på iværksættervirksomheder samt små og mellemstore virksomheder med hjemsted på Færøerne eller i Grønland.
 Stk. 2. Bekendtgørelse nr. 1013 af 17. august 2007 om Vækstfondens virke finder tilsvarende anvendelse.
Adgang til produkter § 2. Virksomheder med hjemsted på Færøerne eller i Grønland kan i overensstemmelse med § 2, stk. 13, i lov om vækstfonden og inden for de afsatte bevillingsmæssige rammer modtage medfinansiering i form af investeringer, lån og garantier, herunder vækstkautioner, jf. dog stk. 2-4.
 Stk. 2. Vækstfonden kan ikke anvende produkter, hvortil der er knyttet særlige tabsrammer og/eller statsgaranterede lånerammer, til medfinansiering.
 Stk. 3. Uanset stk. 2 kan Vækstfonden yde medfinansiering i form af vækstkautioner inden for den i 2015 afsatte tabsramme på 10,0 mio. kr., hvoraf 5,0 mio. kr. er målrettet virksomheder i Grønland og 5,0 mio. kr. er målrettet virksomheder på Færøerne.
 Stk. 4. Uanset stk. 2 kan Vækstfonden yde medfinansiering i form af Vækstlån og Ansvarlige lån til virksomheder med hjemsted på Færøerne eller i Grønland.
Ikrafttræden § 3. Bekendtgørelsen træder i kraft den 6. juli 2015.
