Cirkulæreskrivelse om meddelelse om ret  

 til dagpenge, når a-kassen må være klar over, at den ikke  

 har et medlems korrekte adresse, men kunne have fået denne, f.eks. ved  

 henvendelse til folkeregisteret Kommentar m.v.:
 Hvis en a-kasse bliver klar over, at den ikke er i  

 besiddelse af et medlems korrekte adresse, skal a-kassen forsøge at  

 finde medlemmets korrekte adresse og dermed medvirke til at afværge, at  

 medlemmet lider et økonomisk tab.
 Meddelelse om afgørelsen:
A-kassen sendte den 6. oktober 1998 et nyhedsbrev til et  

 medlem.
Brevet blev returneret til a-kassen den 8. oktober 1998 med et  

 stempel om, at medlemmet var flyttet.
A-kassen havde ikke modtaget besked om en  

 adresseændring.
A-kassen standsede derfor for udbetaling af dagpenge  

 til medlemmet.
 A-kassen fik også den 5. november 1998, den 19.  

 november 1998, den 4. december 1998, den 16. december 1998 og den 17.  

 december 1998 returpost fra medlemmet.
 Den 18. januar 1999 fik a-kassen telefonisk oplyst af  

 medlemmet, at han havde fået ny adresse.
 Folkeregisteret har oplyst, at medlemmet har meldt  

 adresseændring pr. 1. november 1998.
 Arbejdsformidlingen har i sagen oplyst, at medlemmet den  

 29. oktober 1998 udeblev fra en formidlingssamtale, som medlemmet var  

 indkaldt til efter den 4. oktober 1998. Arbejdsformidlingen har endvidere  

 oplyst, at den ikke havde modtaget nogen adresseændring fra medlemmet,  

 men at den på et tidspunkt havde modtaget medlemmets nye adresse via  

 Folkeregisteret.
 Medlemmet har i sagen oplyst, at han overtog en  

 lejlighed den 1. oktober 1998, at han havde sendt en flyttemeddelelse  

 den 3. eller 4. oktober 1998 til både Arbejdsformidlingen og a-kassen,  

at han havde fået sin post omadresseret ved postkontoret, men at  

 omadresseringen kun delvist havde fungeret, at han først var blevet  

 opmærksom på dette omkring årsskiftet 98/99, og at  

 han ikke havde modtaget noget brev fra Arbejdsformidlingen om  

 formidlingssamtalen den 29. oktober 1998.
 Direktoratet tiltrådte a-kassens  

 afgørelse om, at medlemmet ikke havde ret til dagpenge fra den 8.  

 oktober 1998 til den 18. januar 1999. Direktoratet lagde vægt på,  

 at medlemmet ikke havde gjort sig bekendt med sin post i den nævnte  

 periode, da han ikke havde givet Arbejdsformidlingen og a-kassen besked om  

 sin nye adresse.
 Arbejdsmarkedets Ankenævn traf  

 afgørelse om, at medlemmet ikke havde ret til dagpenge fra den 8.  

 oktober til den 31. oktober 1998, men at medlemmet havde ret til dagpenge fra  

 den 1. november 1998 til den 17. januar 1999.
 For så vist angår perioden 8. oktober til 31.  

 oktober 1998 fandt Ankenævnet, at medlemmet ikke kan anses for at have  

 været til rådighed i denne periode, da han ikke har kunnet  

 formidles arbejde med dags varsel.
 Ankenævnet lægger herved vægt på,  

at et medlem i henhold til standard-vedtægtens § 14, stk. 1, har  

 pligt til at meddele adresseændring til a-kassen, at medlemmet i  

 den konkrete sag ikke har kunnet løfte bevisbyrden for, at han har  

 sendt en flyttemeddelelse til Arbejdsformidlingen og a-kassen, og at  

 a-kassen i denne periode ikke havde mulighed for at få medlemmets nye  

 adresse oplyst gennem folkeregisteret.
 For så vist angår perioden 1. november 1998  

 til den 17. januar 1999 lægger Ankenævnet vægt på,  

at a-kassen sendte medlemmet et brev, som a-kassen modtog retur den 8.  

 oktober 1998 med oplysning om, at medlemmet var flyttet, at a-kassen  

 herefter ikke har foretaget sig tilstrækkeligt for at søge at  

 finde medlemmets nye adresse og dermed medvirke til at afværge, at  

 medlemmet led et økonomisk tab, og at a-kassen pr. 1. november  

 1998 gennem forespørgsel til folkeregisteret ville kunne have  

 fået medlemmets nye adresse oplyst.
