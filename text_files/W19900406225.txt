 Bygge- og Boligstyrelsen afgjort, at kommune, der fejlagtigt havde  

 beregnet boligydelse i form af lån til ejerbolig, på det tidspunkt, hvor  

 kommunen blev opmærksom på den skete beregningsfejl, var berettiget og  

 forpligtet til at omberegne boligydelsen i overensstemmelse med  

 boligstøtteloven med virkning for fremtiden.
 Klageren fik endvidere ikke medhold i, at tinglysning af et  

 skadesløsbrev af en vis størrelsesorden indebar, at støttemodtageren er  

 berettiget til at modtage dette beløb, men alene, at der over for kommunen  

 stilles sikkerhed for en samlet boligydelse med påløbne renter over en  

 årrække af skadesløsbrevets størrelsesorden.
 »Vedr.: Boligydelse.
 Ved skrivelse af 8. oktober 1990 med bilag har De klaget over afgørelse af  

 25. september 1990 fra Amtsankenævnet for Fyns Amt vedrørende udbetaling af  

 boligydelse fra 1. februar 1990.
 Det fremgår af sagen, at De pr. 1. maj 1989 erhvervede og indflyttede i en  

 ejerbolig i Marstal Kommune.
 Videre fremgår, at De 7. september 1989 søgte om boligydelse.
 Marstal Kommune meddelte herefter, at boligydelse kunne udbetales med  

 1.752 kr. om måneden som lån fra 1. oktober 1989, og der blev med sikkerhed i  

 Deres ejendom lyst et skadesløsbrev på 75.000 kr. den 24. oktober 1989 til  

 dækning af boligydelsen med påløbne renter.
Den 8. januar 1990 meddelte Marstal Kommune, at størrelsen af den  

 månedlige boligydelse, De var berettiget til, fejlagtigt var beregnet til  

 1.752 kr., idet kommunen ved støtteberegningen havde lagt en for lav  

 husstandsindkomst til grund.
Baggrunden herfor var, at kommunen ikke havde  

 været opmærksom på ændringer i personskattelovens §§ 22 og 24 vedrørende  

 fradrag.
Med Deres korrekt opgjorte husstandsindkomst var De alene berettiget til  

 en boligydelse på 242 kr. om måneden, og kommunen krævede derfor  

 tilbagebetaling af den for meget udbetalte boligstøtte.
Samtidig nedsattes  

 den månedlige boligydelse med virkning for fremtiden til 242 kr.
 De klagede herover til Amtsankenævnet for Fyns Amt, der den 25. september  

 1990 har truffet afgørelse, hvorefter kommunen ikke kan kræve tilbagebetaling  

 af den boligydelse, der er udbetalt i perioden 1. oktober 1989 - 1. februar  

 1990. Nævnet lagde ved afgørelsen vægt på, at De indgav ansøgning om  

 boligydelse den 7. september 1989, at De i september 1989 modtog meddelelse  

 om, at boligydelse som lån ville kunne udbetales med 1.752 kr. om måneden og  

 at der ville blive udbetalt boligydelse i overensstemmelse med denne  

 bevilling.
 Amtsankenævnet traf således afgørelse om, at De var berettiget til den  

 boligydelse, der var forfalden på det tidspunkt, hvor kommunen traf ny  

 afgørelse om størrelsen af Deres boligydelse.
 Nævnet fandt herudover ikke tilstrækkeligt grundlag for at pålægge  

 kommunen at fortsætte udbetalingen af boligydelse som lån med 1.752 kr. om  

 måneden efter 1. februar 1990, og nævnet lagde herved vægt på, at der ikke i  

 loven om individuel boligstøtte er hjemmel til en sådan udbetaling.
 De har heroverfor anført, at De og kommunen har indgået endelig bindende  

 aftale om, at De er berettiget til boligydelse på i alt 75.000 kr. udbetalt  

 med et månedligt beløb på 1.752 kr.
Endvidere har De anført, at kommunens oprindelig afgørelse om en månedlig  

 udbetaling på 1.752 kr. er en begunstigende afgørelse, som ikke senere kan  

 tilsidesættes.
De har i den forbindelse anført, at De straks efter at være  

 blevet orienteret om størrelsen af det månedlige boligstøttelån disponerede  

 på grundlag heraf, idet prisudviklingen i perioden fra De erhvervede  

 ejendommen 1. maj 1989 og frem til det tidspunkt, hvor De fik meddelelse om  

 boligstøttens størrelse, havde været så betydelig, at De ikke længere havde  

 råd til at afholde Deres løbende udgifter uden denne boligstøtte.
De mener derfor ikke, at kommunens afgørelse om at yde Dem en boligydelse  

 på 1.752 kr. om måneden kan trækkes tilbage med virkning for fremtiden,  

 uanset om denne måtte bero på en fejlberegning.
De har i denne forbindelse  

 henvist til Folketingets Ombudsmands beretning af 1978, side 704 (en sag  

 vedrørende en byggetilladelse), hvori blandt andet anføres: »Med hensyn  

 til spørgsmålet om i hvilket omfang modtageren af forvaltningsafgørelsen på  

 tidspunktet for Boligministeriets afgørelse har disponeret i tillid til den  

 meddelte dispensation - eller på baggrund af afgørelsen kunne siges at have  

 haft berettiget forventning om at kunne disponere skal jeg fremhæve...«.  

 De finder således, at der ved afgørelsen vedrørende Marstal Kommunes  

 meddelelse om den månedlige boligydelse må lægges vægt på, om De har  

 foretaget dispositioner på grundlag af denne forvaltningsakt, hvilket De  

 anfører at have gjort som ovenfor nævnt.
Bygge- og Boligstyrelsen skal i den anledning meddele, at reglerne om  

 beregning af boligydelse til pensionister i ejerboliger er fastsat i lov om  

 individuel boligstøtte.
Reglerne om husstandsindkomst er således fastsat i  

 lovens § 7.
 Det fremgår heraf, at husstandsindkomsten opgøres som summen af ansøgerens  

 og dennes husstandsmedlemmers hver for sig opgjorte personlige indkomster med  

 tillæg af positiv kapitalindkomst, der anvendes til beregning af 6 pct.s  

 indkomstskat efter personskattelovens § 8, før det deri nævnte bundfradrag  

 samt med tillæg af ydelser uden tilbagebetalingspligt efter kapitel 9 i lov  

 om social bistand.
Der er således efter boligstøttelovens § 7 som udgangspunkt ikke mulighed  

 for at foretage fradrag for negativ kapitalindkomst (renteudgifter),  

 medmindre husstanden har en tilsvarende positiv kapitalindkomst  

 (renteindtægter eller lignende), som fradraget kan foretages i, eller andet  

 følger af skattelovgivningen.
Regler om, at negativ kapitalindkomst  

 (renteudgifter m.v.) og visse fradragsberettigede udgifter (ligningsmæssige  

 fradrag) kan fratrækkes i den personlige indkomst, er fastsat i  

 personskattelovens §§ 22 og 24. Det fremgår heraf, at der i 1990 kan  

 foretages fradrag for negativ kapitalindkomst, der overstiger 110.000 kr., og  

 for fradragsberettigede udgifter, der overstiger 80.000 kr.
Beløbene forøges  

 for 1991 til 130.000 kr. og 100.000 kr.
Boligstøttelovens § 7 a indeholder herudover en overgangsregel gældende  

 fra 1990 - 1993 vedrørende negativ kapitalindkomst for  

 boligsikringsmodtagere.
Denne ordning gælder ikke for pensionister, der  

 modtager boligydelse.
 De har imidlertid ikke klaget over den indkomstopgørelse, der ligger til  

 grund for Marstal Kommunes ændrede beregning af Deres boligstøtte, men  

 derimod anført, at kommunens oprindelige afgørelse om en højere boligydelse  

 er en begunstigende forvaltningsakt, som ikke kan trækkes tilbage.
 Særlige regler herom er ikke fastsat i boligstøtteloven, men følger af  

 almindelige forvaltningsretlige principper.
 I den foreliggende sag fremgår, at Marstal Kommune fejlagtigt har meddelt  

 Dem, at De pr. 1. oktober 1989 var berettiget til en månedlig boligydelse på  

 1.752 kr., og at kommunen efterfølgende i januar 1990 har omberegnet  

 boligydelsen i overensstemmelse med skattelovgivningens ændrede regler om  

 fradrag, idet De ved en korrekt beregning herefter alene var berettiget til  

 242 kr.
Om de faktiske forhold fremgår, at De 4 måneder efter erhvervelsen af en  

 ejerbolig ansøgte om boligydelse.
Endvidere fremgår, at De på  

 ansøgningstidspunktet ikke fandt at have økonomisk mulighed for at betale  

 Deres løbende udgifter på grund af prisstigninger i den forløbne 4 måneders  

 periode siden erhvervelse af ejendommen.
 Bygge- og Boligstyrelsen finder, at det som udgangspunkt er i  

 overensstemmelse med almindelige forvaltningsretlige principper, at en  

 kommune, når det efterfølgende konstateres, at en afgørelse om en løbende  

 ydelse er truffet på et forkert lovgrundlag, efterfølgende ændrer sin  

 afgørelse og nedsætter ydelsen for fremtiden på grundlag af de faktisk  

 gældende regler.
Det skal i den forbindelse bemærkes, at Folketingets ombudsmand i en anden  

 udtalelse fra 1978, side 631 ff, på det sociale område har udtalt, at  

 begunstigende forvaltningsakter ikke kan tillægges opsættende virkning med  

 hensyn til forfaldne ydelser under klage herover.
Såfremt et amtsankenævn har  

 truffet en forkert begunstigende forvaltningsakt om en engangsydelse, skal  

 denne ydelse således udbetales, selv om kommunen klager over amtsankenævnet,  

 og selv om kommunen eventuelt får medhold i sin klage.
I denne  

 ombudsmandsudtalelse anføres det således, at såfremt der er tale om løbende  

 ydelser, vil den endelige afgørelse, hvorved den begunstigende  

 forvaltningsakt tilsidesættes, få virkning for de løbende ydelser, der  

 forfalder efter at den endelige afgørelse er truffet, mens de ydelser, der er  

 forfaldne i den periode hvor den begunstigende forvaltningsakt var gældende,  

 skal udbetales.
Bygge- og Boligstyrelsen finder endvidere ikke, at Deres omlægning af  

 budget kan betragtes som en sådan disposition i berettiget tillid til, at De  

 også fremover ville få udbetalt en månedlig boligydelse på 1.752 kr., at  

 dette forhold i sig selv bevirker, at De også fremover har krav på at få  

 udbetalt dette beløb.
Styrelsen finder således ikke, at Marstal Kommunes  

 afgørelse herom for så vidt angår perioden 1. oktober 1989 - 31. januar 1990  

 kan betragtes som en sådan begunstigende forvaltningsakt, at den ikke kan  

 ændres for fremtiden.
 Bygge- og Boligstyrelsen må herefter være enig med Amtsankenævnet for Fyns  

 Amt i, at Marstal Kommune på det tidspunkt, hvor kommunen blev opmærksom på  

 den skete beregningsfejl, var berettiget og forpligtet til at omberegne  

 boligstøtten i overensstemmelse med boligstøtteloven, og at omberegning alene  

 kan ske for fremtiden fra den 1. i den følgende måned, dvs. fra 1. februar  

 1990.
 Styrelsen har således ikke fundet grundlag for at ændre amtsankenævnets  

 afgørelse af 25. september 1990.
Med hensyn til det af Dem anførte om, at der er indgået en bindende aftale  

 mellem Dem og kommunen om udbetaling af 75.000 kr. i boligydelse, skal  

 tilføjes, at det følger af § 31 i lov om individuel boligstøtte, at  

 boligydelse i form af lån forrentes med en årlig rente, der ligger 1 1/2 pct.  

 under Nationalbankens diskonto den 1. oktober det foregående år.
Renten  

 tilskrives hver måned, og det samlede lånebeløbs størrelse og den tilskrevne  

 rente meddeles pensionisten hvert år i løbet af januar måned.
 Som betingelse for udbetaling af lån tinglyses efter § 32 på ejendommen et  

 skadesløsbrev eller et ejerpantebrev med oprykkende prioritet til sikkerhed  

 for tilbagebetaling af lånebeløbet med påløbne renter.
 Bygge- og Boligstyrelsen har herom i vejledning af 22. oktober 1987  

 udtalt, at pantebrevets pålydende skal bestemmes af kommunalbestyrelsen.  

 Beløbet kan fra starten fastsættes således, at der vil være sikkerhed for lån  

 med påløbne renter ydet gennem flere år, f.eks. 3 - 5 år.
Tinglysning af skadesløsbrev af en vis størrelsesorden indebærer således  

 ikke, at støttemodtageren automatisk er berettiget til at modtage dette beløb  

 i boligstøtte, men alene, at der over for kommunen stilles sikkerhed for en  

 samlet boligydelse med påløbne renter over en årrække af den pågældende  

 størrelsesorden.
Skadesløsbrevets størrelse har således ingen bindende  

 virkning for størrelsen af den løbende boligstøtte, som støttemodtageren er  

 berettiget til, idet det bemærkes, at den løbende boligstøtte er afhængig af  

 støttemodtagerens indkomst- og husstandsforhold, og at ændringer heri under  

 alle omstændigheder vil bevirke ændringer i den løbende udbetaling af  

 boligstøtte, herunder at denne kan bortfalde.
 Det skal tilføjes, at såfremt der sker en væsentlig reduktion af den  

 boligydelse, der udbetales, vil dette i relation til skadesløsbrevet, efter  

 Bygge- og Boligstyrelsens opfattelse kunne indebære, at støttemodtageren er  

 berettiget til en nedlysning af skadesløsbrevet.
De fremsendte bilag returneres.' 2) Til orientering.
Der henvises til j.nr. 1-260-1990.
 De fremsendte bilag returneres.
3) Til orientering.
Der henvises til j.nr. 1703320100.
