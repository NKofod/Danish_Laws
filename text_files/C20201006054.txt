Skrivelse om regulering af gebyrsatser for videnskabsetisk behandling af sundhedsvidenskabelige forskningsprojekter til 2021-niveau Ved bekendtgørelse nr. 826 af 4. juni 2020 om gebyr for videnskabsetisk behandling af sundhedsvidenskabelige og sundhedsdatavidenskabelige forskningsprojekter er der fastsat satser for de gebyrer, som opkræves af de regionale videnskabsetiske komitéer og National Videnskabsetisk Komité for behandlingen af videnskabsetiske forskningsprojekter, jf. § 39, stk. 2, og § 40, stk. 2, i lov om videnskabsetisk behandling af sundhedsvidenskabelige forskningsprojekter og sundhedsdatavidenskabelige forskningsprojekter, jf. lovbekendtgørelse nr. 1338 af 1. september 2020.
 Det fremgår af bekendtgørelsens § 5, at gebyrerne pris- og lønreguleres én gang om året og udmeldes af Sundheds- og Ældreministeriet.
 Det generelle pris- og lønindeks, som udgør udgangspunktet for opregningen til 2021-niveau, er 0,8 %.
 På den baggrund meddeles herved, at:
  Gebyret for behandling af sundhedsvidenskabelige forskningsprojekter udgør kr. 5.345 i 2021 pris- og lønniveau, jf. bekendtgørelsens § 4, stk. 1.
  Gebyret for behandling af ændringer i allerede godkendte projekter udgør kr. 2.005 i 2021 pris- og lønniveau, jf. bekendtgørelsens § 4, stk. 2.
 Opreguleringen gælder fra den 1. januar 2021 og har virkning for anmeldelser, der modtages i den kompetente videnskabsetiske komité fra denne dato og til og med den 31. december 2021.
 De videnskabsetiske komitéer bedes vejlede om de nye satser, herunder på deres hjemmeside.
 Skrivelse nr. 9037 af 24. januar 2020 om regulering af gebyrsatser for videnskabsetisk behandling af sundhedsvidenskabelige forskningsprojekter til 2020-niveau ophæves d. 1. januar 2021.
