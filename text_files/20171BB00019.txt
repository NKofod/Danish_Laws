Fremsat den 24. oktober 2017 af Mattias Tesfaye (S) og Karsten Hønge (SF) Forslag til folketingsbeslutning om ikke at udstede skattekort til illegale indvandrere Folketinget pålægger regeringen i indeværende folketingsår at fremsætte de nødvendige lovforslag og foretage de fornødne administrative ændringer, der sikrer, at der ikke fremover udstedes skattekort til personer, der ikke har lovlig arbejds- og opholdstilladelse i Danmark.
Bemærkninger til forslaget Danmark er et velorganiseret og trygt velfærdssamfund.
Ikke desto mindre ses i disse år bekymrende tegn på, at der er opbygget en skyggebefolkning af illegale indvandrere.
Myndighederne kender ikke det præcise omfang af udviklingen, men der er indikationer på, at stadig flere afviste asylansøgere går under jorden og bliver i landet, ligesom stadig flere migranter indrejser illegalt uden at komme i kontakt med myndighederne.
Det er et problem, at en hel gruppe af mennesker i dag lever uden for myndighedernes rækkevidde.
Det giver problemer i forhold til opklaring af kriminalitet og utryghedsskabende adfærd i gadebilledet, og ikke mindst giver det problemer, at illegale indvandrere lever uden for det organiserede arbejdsmarked.
Illegale indvandrere kan medvirke til at presse løn- og arbejdsforholdene, ligesom anvendelsen af illegal arbejdskraft undergraver en fri og fair konkurrence mellem de virksomheder, der efterlever reglerne.
Der er behov for konkrete tiltag, som kan imødegå problemet med illegal arbejdskraft.
SKAT udsteder i dag skattekort til personer uden arbejds- eller opholdstilladelse, ligesom SKAT tager imod skatteindbetalinger fra illegal arbejdskraft uden at meddele virksomhederne, at deres ansatte ingen arbejdstilladelse har.
Det er forslagsstillernes opfattelse, at myndighederne dermed indirekte gør det nemmere at leve og arbejde illegalt i Danmark., ligesom myndighederne gør det sværere for virksomhederne at kontrollere, at arbejdskraften er lovlig.
 Det foreslås på den baggrund, at det ikke længere skal være muligt for udlændinge uden lovlig opholds- og arbejdstilladelse at få udstedt et skattekort, og at myndighederne derfor fremadrettet skal kræve den nødvendige dokumentation for opholds- og arbejdstilladelse, før et skattekort udstedes.
Det bemærkes i den forbindelse, at det fortsat skal være virksomhedernes ansvar at sikre, at arbejdskraften er lovlig.
Intentionen med forslaget er således alene at pålægge myndighederne i højere grad at hjælpe virksomhederne, så de ikke uforvarende overtræder udlændingeloven ved ansættelse af udenlandsk arbejdskraft.
Skriftlig fremsættelse Mattias Tesfaye (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ikke at udstede skattekort til illegale indvandrere.
(Beslutningsforslag nr.
B 19) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
