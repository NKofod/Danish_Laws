 Skrivelse om nye regler som følge af  

 lov om ændring af straffeloven, retsplejeloven og forvaltningsloven  

 (Fangeflugt og begrænsning af aktindsigt) m.v.
Vedlagt sendes 1. Bekendtgørelse om anbringelse og overførsel af  

 personer, som skal udstå fængselsstraf eller forvaring, 2. Vejledning om anbringelse og overførsel af dømte,  

 som skal udstå fængselsstraf eller forvaring, 3. Bekendtgørelse om udelukkelse af indsatte fra  

 fællesskab, herunder anbringelse i observationscelle m.v., i  

 fængsler og arresthuse, 4. Vejledning om udelukkelse af indsatte fra fællesskab,  

 herunder anbringelse i observationscelle m.v., i fængsler og  

 arresthuse, 5. Vejledning om behandlingen af sager om disciplinærstraf,  

 konfiskation og modregning af erstatningsbeløb, 6. Bekendtgørelse om anbringelse af dømte i institution  

 m.v. uden for fængsel eller arresthus, samt 7. Vejledning om anbringelse af dømte i institution m.v. uden  

 for fængsel eller arresthus.
 Reglerne træder i kraft den 1. august 2002.
 Lov nr. 382 af 6. juni 2002 om ændring af  

 straffeloven, retsplejeloven og forvaltningsloven, der trådte i kraft  

 den 8. juni 2002, indebærer dels, at det bliver strafbart for anholdte  

 og fængslede at flygte, dels at retten til bl.a. partsaktindsigt efter  

 forvaltningsloven afskæres i visse sagstyper i forbindelse med  

 straffuldbyrdelse, varetægtsfængsling m.v.
Ved skrivelse af 7. juni 2002 udsendte direktoratet  

 lovforslag om ændring af straffeloven, retsplejeloven og  

 forvaltningsloven med bemærkninger.
Af lovbemærkningerne  

 fremgår en række fortolkningsbidrag m.v. til de nye bestemmelser.  

 Nedenfor under punkt 1 og 2 er nogle af disse fortolkningsbidrag  

 fremhævet.
Ændringen af forvaltningsloven har medført  

 behov for konsekvensændringer i de ovennævnte  

 bekendtgørelser m.v.
Disse ændringer er der redegjort for under  

 punkt 3.
Ændringen af straffeloven indebærer, at det er  

 strafbart for anholdte og fængslede at flygte eller forsøge  

 på at flygte.
Der henvises i den forbindelse til straffelovens § 124,  

 stk. 1, hvoraf det nu fremgår, at den, der flygter som anholdt eller  

 fængslet, straffes med bøde eller fængsel indtil 2  

 år.
Det følger af lovændringen, at en  

 fængslet person er en person, der afsoner fængselsstraf eller  

 forvandlingsstraf for bøde, er anbragt i forvaring eller er  

 varetægtsfængslet.
Straffelovens § 124, stk. 1 omfatter  

 således indsatte i arresthuse og fængsler, herunder i såvel  

 åbne som lukkede fængsler. § 124, stk. 1 omfatter også  

 anholdte.
 Personer, som er anbragt i medfør af  

 straffuldbyrdelseslovens § 78, er udstationeret, er idømt en  

 ungdomssanktion efter straffelovens § 74 a eller er surrogatanbragt i  

 medfør af retsplejelovens § 765, stk. 2, nr. 3, er også at  

 betragte som fængslede personer, jf. blandt andet straffelovens § 124,  

 stk. 4.
 Det fremgår af lovbemærkningerne, at  

 bestemmelsen ikke omfatter udlændinge, som i medfør af de  

 særlige regler i udlændingeloven er varetægtsfængslet  

 eller i øvrigt frihedsberøvet.
Lovbemærkningerne angiver, at en anholdt eller  

 fængslet person anses for flygtet, når den pågældende  

 aktivt unddrager sig den frihedsberøvelse, som den  

 pågældende i anledning af en mistanke om et strafbart forhold  

 eller afsoningen af en fængselsstraf eller forvandlingsstraf for  

 bøde m.v., er underlagt.
Bestemmelsen vil således f.eks. omfatte  

 den indsatte, som måtte flygte fra lukket fængsel eller  

 arresthus.
Lovbemærkningerne angiver blandt andet derudover, at for  

 varetægtsfængslede, der er surrogatanbragt, indsatte i åbne  

 fængsler eller anbragt under alternative afsoningsformer   f.eks. i  

 sikrede institutioner for børn og unge eller i kriminalforsorgens  

 pensioner   vil det blive anset som flugt, såfremt den  

 pågældende forlader anbringelsesstedet uden tilladelse.
Det samme  

 gælder, hvis en indsat i forbindelse med transport eller under ledsaget  

 udgang undviger fra transporten eller den ledsagende  

 fængselsfunktionær.
 Det skal bemærkes, at det ikke vil være  

 strafbart, hvis den indsatte udebliver fra fængslet efter uledsaget  

 udgang.
Det fremgår af lovbemærkningerne, at navnlig  

 præventive hensyn taler for, at der   ved siden af et strafansvar  

 skal være mulighed for hurtigt at kunne reagere med  

 disciplinærstraf over for indsatte i tilfælde af flugt eller  

 flugtforsøg.
Der vil derfor fortsat   ved siden af straf for  

 overtrædelse af straffelovens § 124, stk. 1   kunne ikendes en  

 disciplinærstraf som hidtil.
 Institutionerne skal anmelde overtrædelse af  

 straffelovens § 124, stk. 1, til politiet.
 Direktoratet skal anmode om, at de indsatte via  

 institutionens modtagelsesprocedure bliver gjort opmærksom på, at  

 flugt eller forsøg på flugt er strafbart.
2. Begrænsning af aktindsigt Ændringen af forvaltningsloven medfører, at  

 en parts ret til aktindsigt afskæres i visse typer af sager i  

 forbindelse med varetægtsfængsling, fuldbyrdelse af  

 fængselsstraf m.v.
Det følger således af forvaltningslovens § 9,  

 stk. 4, at de sagstyper, det drejer sig om, er valg af afsoningsinstitution,  

 overførsel til anden afsoningsinstitution eller afdeling i  

 afsoningsinstitution.
Endvidere drejer det sig om valg af  

 varetægtsfængsel, overførsel til andet  

 varetægtsfængsel eller afdeling i varetægtsfængsel  

 samt endelig sager om udelukkelse af indsatte fra fællesskab.
Det  

 bemærkes, at det fremgår af lovbemærkningerne, at sager om  

 anbringelse (overførsel) af dømte til institution m.v. uden for  

 fængsel eller arresthus (straffuldbyrdelseslovens § 78) er omfattet af  

 opregningen af sagstyper i forvaltningslovens § 9, stk. 4.
 Det er anført i lovbemærkningerne, at, da den  

 indsattes ret til aktindsigt er afskåret, kan en anmodning om  

 aktindsigt afslås alene med en henvisning til forvaltningslovens § 9,  

 stk. 4. Yderligere begrundelse for afslaget på aktindsigt er  

 således ikke nødvendig.
 For andre typer af sager om straffuldbyrdelse (end de der  

 er nævnt i forvaltningslovens § 9, stk. 4) gælder fortsat  

 forvaltningslovens § 9, stk. 1, dvs. at der som udgangspunkt er adgang til  

 aktindsigt.
I besvarelsen af spørgsmål nr. 1 af 26. marts  

 2002 fra Folketingets Retsudvalg (L 140   bilag 5) vedrørende  

 lovforslaget er det anført, at der kan "bl.a. opstå  

 tilfælde, hvor der i forbindelse med fængselsmyndighedernes  

 behandling af en konkret sag kan være spørgsmål både  

 om at træffe foranstaltninger omfattet af den foreslåede  

 begrænsning i retten til aktindsigt (f.eks. overførsel til andet  

 fængsel) og om at træffe foranstaltninger, der ikke er omfattet  

 af den foreslåede begrænsning i retten til aktindsigt (f.eks.  

 disciplinærstraf). I relation til oplysninger, der indgår i  

 "blandede" sager af denne karakter, vil det efter  

 Justitsministeriets opfattelse ikke være muligt at anvende  

 forvaltningslovens § 9, stk. 4, såfremt der   udover afgørelser  

 omfattet af opregningen i den foreslåede bestemmelse   er truffet en  

 afgørelse eller er en nærliggende mulighed for, at der vil blive  

 truffet en afgørelse om forhold, der falder uden for den  

 foreslåede bestemmelse (som f.eks. idømmelse af  

 disciplinærstraf). De pågældende oplysninger vil i så  

 fald være undergivet partens ret til aktindsigt, medmindre der efter en  

 konkret vurdering er grundlag for at undtage oplysningerne fra retten til  

 aktindsigt, f.eks. efter forvaltningslovens § 15, stk. 1, nr. 3, der er  

 omtalt i pkt. 3.1.1. i lovforslagets bemærkninger." Efter forvaltningslovens § 19, stk. 2, nr. 4, skal der  

 ikke ske partshøring, hvis parten ikke har ret til partsaktindsigt i  

 de pågældende oplysninger.
Når adgangen til partsaktindsigt  

 er afskåret i sager omfattet af § 9, stk. 4, indebærer det derfor  

 også, at der ikke er krav om, at der foretages partshøring efter  

 forvaltningslovens § 19, inden der træffes afgørelse.
 Såfremt der gives den indsatte en skriftlig  

 begrundelse for afgørelsen i sager, der er omfattet af  

 forvaltningslovens § 9, stk. 4, skal denne alene indeholde en henvisning til  

 de retsregler i henhold til hvilke, afgørelsen er truffet, jf.  

 forvaltningslovens § 24, stk. 3, 1. pkt., jf. § 24, stk. 1, 1. pkt.
 Det fremgår af lovbemærkningerne, at  

 bestemmelsen i § 9, stk. 4 i forvaltningsloven ikke er til hinder for, at der  

 efter omstændighederne gives aktindsigt i de nævnte typer af  

 sager i det omfang hverken private eller offentlige interesser taler imod  

 ("meroffentlighed"). Tilsvarende er bestemmelsen i § 24, stk. 3, 1.  

 pkt. ikke til hinder for, at der kan gives en nærmere begrundelse for  

 afgørelsen i de tilfælde, hvor der ikke foreligger  

 modstående private eller offentlig interesser.
I den ovennævnte besvarelse af  

 spørgsmål nr. 1 af 26. marts 2002 fra Folketingets Retsudvalg  

 fremgår det bl.a., at " Straffelovrådets flertal i sin  

 udtalelse fra 1996 forudsatte, at der udvises særlig opmærksomhed  

 ved vurderingen af troværdigheden af de oplysninger, der indgår i  

 de sagstyper, der efter forslaget er undtaget fra retten til aktindsigt.  

 Herved skal det sikres, at afgørelser f.eks. om overførsel af  

 stærke indsatte fra åbent til lukket fængsel ikke  

 træffes på urigtigt grundlag.
Justitsministeriet er enig i det,  

 der er anført af Straffelovrådet og kan i den forbindelse  

 henvise til det, der er anført i pkt. 3.2.4. i bemærkningerne  

 til lovforslaget.
Heraf fremgår det bl.a., at rigtigheden af de  

 oplysninger, der f.eks. gives af medindsatte om trussels- eller  

 voldsepisoder, efter omstændighederne skal søges bekræftet  

 f.eks. ved personalets observationer." 3. Ændringer af de administrative regler som  

 følge af ændringen af forvaltningsloven Nedenfor gennemgås kort de bestemmelser i  

 bekendtgørelser m.v., der er blevet ændret som følge af  

 ændringen af forvaltningsloven.
Det skal i den forbindelse bemærkes, at det alene er  

 de bestemmelser, hvor der er beskrevet en særlig procedure i  

 forbindelse med sagsbehandlingen, der er blevet ændret.
Der vil  

 herudover være sager, som falder inden for de sagskategorier, der er  

 omfattet af forvaltningslovens § 9, stk. 4, hvor der ikke i de administrative  

 regler er beskrevet en særlig sagsbehandlingsprocedure  

 vedrørende partshøring m.v., f.eks. i sager om valg af  

 afsoningsinstitution.
I sådanne sager er det alene forvaltningslovens  

 bestemmelser, der regulerer sagsbehandlingen.
 Udover ændringerne som følge af  

 ændringen af forvaltningsloven er der i afsnittet Anbringelse og  

 overførsel omtalt en konsekvensændring som følge af  

 udgangsreglerne, der trådte i kraft den 15. marts 2002, ligesom der i  

 afsnittet Udelukkelse fra fællesskab bl.a. er omtalt en ny bestemmelse  

 vedrørende midlertidig udelukkelse fra fællesskab.
Anbringelse og overførsel Som følge af ændringen af forvaltningslovens  

 § 9, stk. 4, er der sket en konsekvensændring af  

 bekendtgørelsens § 13 om overførsel fra åbent til lukket  

 fængsel, således at det ikke længere fremgår, at den  

 indsatte i fornødent omfang skal gøres bekendt med de  

 foreliggende oplysninger (partshøring) eller med adgangen til at  

 få aktindsigt.
Det er desuden ikke længere anført i  

 bestemmelsen, at den begrundelse, der skal udfærdiges i institutionens  

 notat om den trufne afgørelse, skal opfylde kravene til begrundelse i  

 forvaltningslovens § 24. Af hensyn til en eventuel senere  

 efterprøvelse af afgørelsen er det i stedet anført, at  

 notatet (som hidtil) skal indeholde en henvisning til de retsregler,  

 afgørelsen er truffet efter, og angive hvilke hovedhensyn, der har  

 været bestemmende for skønnet, ligesom de faktiske  

 omstændigheder, som er tillagt væsentlig betydning for  

 afgørelsen, skal fremgå.
Den indsatte skal fremover alene  

 orienteres om de retsregler, afgørelsen er truffet i henhold til, og  

 der er nu ikke længere en bestemmelse om, at den indsatte efter  

 anmodning skal have udleveret en kopi af notatet.
 Der er desuden sket lignende konsekvensændringer i  

 bekendtgørelsens § 9 og § 21 om overførsel fra lukket til  

 åbent fængsel og fra arresthus til fængsel, bl.a.  

 således at der ikke længere er bestemmelser om, at den indsatte  

 efter anmodning skal have udleveret en kopi af det udfærdigede notat.
 I vejledningen er der sket tilsvarende  

 konsekvensændringer i punkt 37 og 40.
 I forbindelse med de nævnte ændringer i  

 anbringelses- og overførselsbekendtgørelsen er der tillige  

 foretaget en konsekvensændring som følge af skærpelserne  

 af udgangsreglerne, der trådte i kraft den 15. marts 2002. Det  

 fremgår bl.a. af udgangsbekendtgørelsens § 37, stk. 1, at  

 indsatte i lukkede institutioner, der udstår fængsel i 5 år  

 og indtil 8 år, ikke kan få uledsaget udgang, før en  

 tredjedel af straffetiden er udstået.
 Som en konsekvens af ændringen af  

 udgangsbekendtgørelsen er anbringelses- og  

 overførselsbekendtgørelsens § 7, stk. 3, og § 19, stk. 3 blevet  

 ændret.
 For så vidt angår indsatte, der afsoner  

 fængsel i 5 år og indtil 8 år, er det nu nærmere  

 reguleret i § 7, stk. 3, nr. 2, og § 19, stk. 3, nr. 2, at pligten for  

 fængslet til at overveje overførsel til åbent  

 fængsel, når den indsatte har opholdt sig i fængslet i 6  

 måneder, siden spørgsmålet om overførsel sidst har  

 været overvejet, kun påhviler fængslet, når den  

 indsatte har tilladelse til regelmæssig uledsaget udgang eller har  

 udstået en tredjedel af straffetiden.
Udelukkelse fra fællesskab Som følge af ændringen af forvaltningsloven  

 er der ændret i reglerne om proceduren for behandling af sager om  

 udelukkelse fra fællesskab.
Sager om udelukkelse fra fællesskab  

 efter straffuldbyrdelseslovens § 63 skal ikke længere behandles efter  

 reglerne om behandlingen af disciplinærsager i  

 disciplinærstrafbekendtgørelsens §§ 5-9. Henvisningen i § 3 til  

 disciplinærstrafbekendtgørelsen er derfor udgået.
I stedet  

 er der som § 5 indsat en regel, som beskriver proceduren for behandlingen af  

 sagerne, hvor der er taget højde for ændringerne i  

 forvaltningsloven, jf. i øvrigt ovenfor under afsnittet Anbringelse og  

 overførsel.
 Bestemmelsen i den hidtil gældende § 13, stk. 3,  

 hvorefter den indsatte efter anmodning skal have udleveret kopi af rapporten  

 om observationscelleanbringelsen, er ligeledes som konsekvens af  

 ændringerne i forvaltningsloven udgået.
 Som § 4 er indsat en bestemmelse om midlertidig  

 udelukkelse fra fællesskab, jf. straffuldbyrdelseslovens § 63, stk. 2.  

 Ved midlertidig udelukkelse fra fællesskab skal den indsatte så  

 hurtigt som muligt orienteres om, hvilke retsregler afgørelsen er  

 truffet efter, og have lejlighed til at udtale sig i sagen.
Ved bekendtgørelse nr. 630 af 29. juni 2001 om  

 ændring af bekendtgørelse om udelukkelse fra fællesskab,  

 herunder anbringelse i observationscelle m.v. i fængsler og arresthuse  

 blev der fastsat en bestemmelse vedrørende afgivelse af  

 urinprøve.
Denne bestemmelse er nu indføjet som § 3.
 Skrivelsen om bekendtgørelsen er ændret til  

 en vejledning, hvor der er indsat et afsnit om sagsbehandlingen, ligesom  

 indholdet af skrivelsen, som blev udsendt i tilknytning til ovennævnte  

 ændring vedrørende afgivelse af urinprøver, er  

 indarbejdet.
Bemærkningen i den hidtil gældende skrivelse  

 vedrørende indberetning om varetægtsarrestanter, der er  

 isolerede efter rettens bestemmelse, er ikke medtaget i vejledningen.
Der er  

 fortsat indberetningspligt, jf. direktoratets vejledning om indberetning af  

 statistik.
 Disciplinærstraf m.v.
 Som følge af ændringen af forvaltningsloven  

 er der foretaget en konsekvensændring i disciplinærvejledningens  

 pkt. 11, således at en sætning om de formelle krav til  

 sagsbehandlingen ved anvendelse af andre foranstaltninger end  

 disciplinærstraf er udgået.
Anbringelse af dømte i institution m.v. uden for  

 fængsel eller arresthus Som følge af ændringen af forvaltningslovens  

 § 9, stk. 4, er der sket en konsekvensændring af  

 bekendtgørelsens § 11, således at det ikke længere  

 fremgår, at den dømte i sager om tilbagekaldelse af tilladelsen  

 som følge af vilkårsovertrædelse i fornødent omfang  

 skal gøres bekendt med de foreliggende oplysninger  

 (partshøring), eller at den dømte skal gøres bekendt med  

 adgangen til at få aktindsigt.
Det er endvidere ikke længere  

 anført i bestemmelsen, at den begrundelse, der skal fremgå af  

 det notat, der skal udfærdiges om den trufne afgørelse, skal  

 opfylde kravene til begrundelse i forvaltningslovens § 24. Af hensyn til en  

 efterfølgende efterprøvelse af afgørelsen er det i  

 stedet anført, at notatet (som hidtil) skal indeholde en henvisning  

 til de retsregler, afgørelsen er truffet efter, og angive hvilke  

 hovedhensyn, der har været bestemmende for skønnet, ligesom de  

 faktiske omstændigheder, som er tillagt væsentlig betydning for  

 afgørelsen, skal fremgå.
Den dømte skal fremover alene  

 orienteres om de retsregler, afgørelsen er truffet i henhold til, og  

 der er nu ikke længere en bestemmelse om, at den dømte efter  

 anmodning skal have udleveret en kopi af notatet.
 I vejledningen er proceduren efter § 11 nærmere  

 beskrevet i pkt. 34.
