Betænkning afgivet af Skatteudvalget den 9. april 2015 Betænkning over Forslag til lov om ændring af ligningsloven, boafgiftsloven, fondsbeskatningsloven, skatteforvaltningsloven og forskellige andre love (Skattelypakke om trusts, værdiansættelse af aktiver i forbindelse med bindende svar og international omgåelsesklausul samt udskydelse af selvangivelsesfristen for selskaber m.v., lempelse af sanktionen ved manglende registrering af underskud og korrektion af satserne for vægtafgift af personbiler m.v.) [af skatteministeren (Benny Engelbrecht)]:
1. Ændringsforslag Skatteministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 20. marts 2015 og var til 1. behandling den 27. marts 2015. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 26. januar 2015 dette udkast til udvalget, jf.
SAU alm. del  bilag 85. Den 20. marts 2015 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra FSR  danske revisorer.
 Skatteministeren har over for udvalget kommenteret den skriftlige henvendelse.
Spørgsmål Udvalget har stillet 2 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, RV, EL og SF) indstiller lovforslaget til vedtagelse med de stillede ændringsforslag.
Et mindretal i udvalget (V og KF) vil stemme hverken for eller imod lovforslaget.
Mindretallet vil stemme for de stillede ændringsforslag.
Venstre og Det Konservative Folkepartis medlemmer af udvalget udtaler, at V og KF  er enige i lovforslagets intentioner om at bekæmpe skattely.
Det er ikke rimeligt, hvis borgere og virksomheder snyder i skat.
Mange af forslagets elementer støtter V og KF derfor i kampen mod ulovlig skatteunddragelse.
Men retssikkerheden på skatteområdet udfordres væsentligt med forslaget om, at et bindende svar alligevel kan tilsidesættes.
I høringssvarerne kritiseres dette element kraftigt, fordi det indeholder en væsentlig svækkelse af retssikkerheden på skatteområdet.
Hvis man som borger eller virksomhed har fået et bindende svar, er det retssikkerhedsmæssigt stærkt betænkeligt, at myndighederne efterfølgende kan tilsidesætte det.
V og KF har forsøgt at få skatteministeren til at dele forslaget, men det har skatteministeren afvist.
Da forslaget derfor både indeholder elementer, som V og KF kan støtte, og elementer, som V og KF er imod, stemmer V og KF hverken for eller imod lovforslaget.
Et andet mindretal (LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af skatteministeren, tiltrådt af udvalget:
 1) Som fodnote indsættes:
»1) Loven indeholder bestemmelser, der gennemfører Rådets direktiv 2015/121/EU af 27. januar 2015 om ændring af direktiv 2011/96/EU om en fælles beskatningsordning for moder- og datterselskaber fra forskellige medlemsstater, EU-Tidende 2015, nr.
L 21, side 1.« [Indsættelse af fodnote til lovens titel om, at lovforslaget indeholder gennemførelse af en ændring af moder-/datterselskabsdirektivet] Til § 8 2) I stk. 2 ændres »§ 1, nr. 1« til: »§ 1, nr. 2«.
[Der er tale om korrektion af henvisningen i ikrafttrædelsesbestemmelsen vedrørende omgåelsesklausulen] 3) I stk. 3 ændres »§ 1, nr. 2« til: »§ 1, nr. 3«.
[Der er tale om korrektion af henvisningen i ikrafttrædelsesbestemmelsen vedrørende beskatningen af stifteren af trusts m.v.] Bemærkninger Til nr. 1 Der indsættes en fodnote i lovforslagets titel, idet lovforslaget indeholder bestemmelser, der gennemfører Rådets direktiv 2015/121/EU af 27. januar 2015 om ændring af direktiv 2011/96/EU om en fælles beskatningsordning for moder- og datterselskaber fra forskellige medlemsstater, EU-Tidende 2015, nr.
L 21, side 1.
Til nr. 2 og 3 Der er tale om korrektion af henvisningerne i ikrafttrædelsesbestemmelserne vedrørende omgåelsesklausulen og beskatningen af stifteren af trusts m.v.
Ane Halsboe-Jørgensen (S) Astrid Krag (S) Pernille Rosenkrantz-Theil (S) Jens Joel (S) Jesper Petersen (S) Simon Kollerup (S) Thomas Jensen (S) Nadeem Farooq (RV) Camilla Hersom (RV) Andreas Steenberg (RV) Lisbeth Bech Poulsen (SF) Trine Mach (SF) Frank Aaen (EL) Stine Brix (EL) Nikolaj Villumsen (EL) Hans Andersen (V) Jacob Jensen (V) Thomas Danielsen (V) Kristian Pihl Lorentzen (V) Jan E.
Jørgensen (V) Torsten Schack Pedersen (V) Troels Lund Poulsen (V) Mads Rørvig (V) fmd.
Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
