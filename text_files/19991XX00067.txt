Skriftlig fremsættelse (27. oktober  

 1999) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
 Forslag til lov om ændring af patentloven,  

 varemærkeloven, lov om brugsmodeller m.v., lov om mønstre og lov  

 om plantenyheder. (Beskyttelse af bioteknologiske opfindelser, undtagelse fra  

 aktindsigt m.m.).
(Lovforslag nr.
L 66).
Lovforslagets primære formål er at skabe klare  

 rammer for muligheden for patentering af bioteknologiske opfindelser,  

 herunder en præcisering af hvad der kan betragtes som opfindelser, og  

 hvad der alene er opdagelser, der ikke kan patenteres.
Udviklingen indenfor  

 bioteknologi rummer et betydeligt potentiale for sygdomsbehandling og for  

 miljøet, og denne teknologi kan især fremme udviklingen af  

 vigtig medicin og mindre forurenende og mere økonomiske  

 jorddyrkningsmetoder.
Samtidig er det vigtigt, at der udfra etiske  

 betragtninger sættes grænser for, hvad der kan patenteres  

 på det bioteknologiske område.
Med lovforslaget implementeres  

 Europa-Parlamentets og Rådets direktiv 98/44/EF af 6. juli 1998 om  

 retlig beskyttelse af bioteknologiske opfindelser.
Derudover ønskes der med lovforslaget skabt klarhed  

 om, at Patent- og Varemærkestyrelsens erhvervsservice, der ydes  

 på almindelige konkurrencevilkår, kan undtages fra aktindsigt.  

 Herved tilgodeses et ønske fra de kunder, der benytter Patent- og  

 Varemærkestyrelsens erhvervsservice, og det sikres, at Patent- og  

 Varemærkestyrelsen ikke fravælges til udførelse af  

 erhvervsserviceopgaver på grund af spørgsmålet om  

 aktindsigt.
Patent- og Varemærkestyrelsens erhvervsservice, som ydes  

 mod betaling inden for rettighedsområderne patent, varemærke,  

 brugsmodel og mønster, vedrører forhold, som ofte har  

 væsentlig økonomisk værdi og strategisk betydning for den  

 enkelte virksomheds fremtidige indtjening og udvikling.
Selv om en  

 række oplysninger i servicesagen efter en konkret vurdering kan  

 undtages fra aktindsigt i medfør af offentlighedslovens  

 undtagelsesbestemmelser om økonomiske forhold, vil konkurrenter med  

 indgående kendskab til markedet gennem aktindsigt kunne få  

 væsentlige signaler om virksomhedens påtænkte tiltag.
I  

 mange tilfælde kan kendskabet til selve eksistensen af serviceopgaven  

 være meget afslørende.
Lovforslaget medfører fortrinsvis ændringer i  

 patentloven.
De bestemmelser, der relaterer sig til ændringer i lov om  

 plantenyheder er koordineret med Fødevareministeriet.
Bestemmelserne  

 om at undtage Patent- og Varemærkestyrelsens erhvervsservice fra  

 aktindsigt medfører ændringer i henholdsvis patentloven,  

 varemærkeloven, lov om brugsmodeller m.v. og lov om mønstre.
 Lovforslaget præciserer principperne for  

 patenterbarhed af biologisk materiale og har navnlig til formål at  

 fastlægge forskellen mellem opfindelser og opdagelser, det vil sige  

 patenterbare og ikke patenterbare opfindelser i forbindelse med patentering  

 af visse dele af det menneskelige legeme og af planter og dyr.
Lovforslaget indeholder således bestemmelser  

 vedrørende forbud mod patent på det menneskelige legeme på  

 alle stadier, det vil sige ikke blot mennesker, men også befrugtede  

 æg og fostre er undtaget fra patentering.
Fremgangsmåder til  

 kloning af mennesker og anvendelse af menneskelige fostre til industrielle  

 eller kommercielle formål er ligeledes undtaget fra patentering.  

 Patentloven fortolkes allerede i dag på denne måde.
Det er  

 imidlertid fundet hensigtsmæssigt at optage en udtrykkelig bestemmelse  

 i patentloven om forbud mod patent på mennesker.
Patent på dyr er ikke direkte udelukket i  

 patentloven, men i henhold til praksis har det ikke hidtil været muligt  

 at opnå patent på dyr i Danmark.
Med lovforslaget skabes der  

 mulighed for at opnå patent på dyr.
Denne adgang er dog i  

 lovforslaget begrænset væsentligt, idet det ikke er tilladt at  

 patentere dyr, der påføres lidelser, med mindre der herved kan  

 opnås en betydelig medicinsk nytteværdi for mennesker eller dyr.
Ifølge lovforslaget kan landmanden anvende sit  

 høstudbytte fra en patenteret plante til reproduktion eller formering  

 på egen bedrift (farmers  privilege). Der er i lovforslaget tilsvarende  

 regler om farmers privilege på dyreområdet.
Disse regler findes  

 ikke i dag i patentlovgivningen.
Desuden indfører lovforslaget  

 mulighed for, at indehaveren af en patenteret plante kan anvende en  

 plantesort, der er beskyttet i medfør af lov om plantenyheder,  

 såfremt plantesorten er nødvendig for udnyttelsen af patentet.  

 På tilsvarende vis skal indehaveren af en beskyttet plantesort kunne  

 anvende en patenteret plante.
Dette kræver en ændring i  

 både patentloven og lov om plantenyheder.
 Forslaget om at undtage Patent- og  

 Varemærkestyrelsens erhvervsservice fra aktindsigt omfatter  

 servicesager vedrørende patenter, varemærker, brugsmodeller og  

 mønstre.
 Lovforslaget indeholder desuden en ændring som  

 følge af ændringen i Den Europæiske Patentkonvention om  

 tidspunktet for betaling af visse afgifter i forbindelse med patenter.  

 Derudover indeholder lovforslaget mindre redaktionelle ændringer.
 Med disse bemærkninger, og idet jeg i øvrigt  

 henviser til bemærkningerne til lovforslaget, skal jeg hermed anbefale  

 lovforslaget til Folketingets velvillige behandling.
