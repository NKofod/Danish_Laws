Nr BTB 42 Betænkning over Forslag til folketingsbeslutning om nedsættelse af  

 lejeværdibeskatningen   

 Nr B 42 1988-89, 1. samling Afgivet af Skatte- og Afgiftsudvalget Afgivet: 19890511 Udvalget har behandlet beslutningsforslaget i nogle møder og har herunder stillet spørgsmål til skatteministeren.
Nogle af disse spørgsmål og skatteministerens besvarelse heraf er optrykt som bilag til denne betænkning.
 Herefter indstiller et flertal (udvalget med undtagelse af  

 Centrum-Demokraternes medlem af udvalget) beslutningsforslaget til  

forkastelse ved 2. (sidste) behandling.
Et mindretal inden for flertallet (Fremskridtspartiets medlem af udvalget)  

 beklager, at Centrum-Demokraterne aktivt har medvirket til gennemførelsen af  

 de to lovændringer, som er årsagen til, at mange parcelhusejere er ved at  

 blive drevet fra hus og hjem.
Centrum-Demokraterne stemte nemlig i 1986 både  

 for amputeringen af rentefradragsretten og for indførelsen af  

 kartoffelafgiften - begge dele i strid med de løfter, som alle partiers folk  

 gang på gang har givet befolkningen, nemlig at denne trygt ved køb af  

 parcelhus eller senere belåning kunne disponere overensstemmende med den  

 hævdvundne, fulde rentefradragsret.
 Som enhver vidste ved afstemningen i 1986, ville hundredtusinder af  

 parcelhusejere komme i meget alvorlige vanskeligheder, når man sådan trak det  

 økonomiske tæppe væk under familieøkonomien.
 Da der her er tale om en særdeles akut fare, som udløses for mange tusinde  

 parcelhusejeres vedkommende, hver gang vi passerer en termin, er det helt  

 oplagt, at alle de midler, der kan fremskaffes til skattelettelser for  

 parcelhusejere, i første omgang må sættes ind på vedtagelse af mest muligt af  

 det af Fremskridtspartiet fremsatte forslag til folketingsbeslutning om  

 afværgelse af tvangsauktioner (B 81). Forslaget opfordrer regeringen til at  

 føre rentefradragsreglerne tilbage til det indhold, de havde før den  

 skæbnesvangre 1. januar 1987, hvor de af Centrum-Demokraterne støttede angreb  

 på parcelhusejerne trådte i kraft.
 Da de samme penge ikke kan bruges to gange, er det ikke muligt i denne  

 omgang at fremskaffe midler til nedsættelse af lejeværdibeskatningen.
Centrum-Demokraterne har aldrig oplyst, hvilke skatte- og  

 afgiftsnedsættelser de vil have gennemført af hensyn til  

 EF(-harmoniseringer), og hvad der derfor er til rådighed for partiet til  

 andre skattenedsættelser.
Desværre har Centrum-Demokraterne heller aldrig  

 fremlagt nogen specificeret oversigt over, hvilke offentlige udgifter partiet  

 ønsker at bevare, og en opgørelse over, med hvilke skatteindtægter man ønsker  

 at inddække disse udgifter.
Så længe sådanne specifikationer savnes i  

 partiets politik, er det totalt umuligt sagligt at godtage partiets mange  

 ønsker, såvel om større offentlige udgifter som om skattelettelser.
Det hele  

 får samme karakter som B 43 om fradrag for reparation og vedligholdelse af  

 ejer- og lejeboliger.
Sammenhængen mangler totalt, og partiet er alene  

 interesseret i at hugge ind på den vælgergruppe, som man tror særlig stærkt  

 interesserer sig for netop det pågældende enkeltpunkt på finansloven, hvad  

 enten Centrum-Demokraterne vil forhøje en offentlig udgift eller nedsætte  

 skatten.
Men seriøse forslag må selvsagt være baseret på finanslovsmæssige  

 indre sammenhænge mellem udgifts- og indtægtssiden.
Et andet mindretal inden for flertallet (Kristeligt Folkepartis medlem af  

 udvalget) udtaler, at efter mindretallets opfattelse hører beskatning af  

 rentefradrag og lejeværdi sammen.
Kristeligt Folkeparti vil medvirke til en  

 samtidig lettelse af beskatningen af lejeværdi og nedsættelse af  

 rentefradragsretten.
Men en sådan ændring skal naturligvis ske over en  

 årrække, så ingen bliver ramt urimeligt.
 Et mindretal (Centrum-Demokraternes medlem af udvalget) indstiller  

 beslutningsforslaget til vedtagelse uændret.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Henning Nielsen (S) Stavad (S) fmd.  

Bjørn Poulsen (SF) Jens Thoft (SF) Bilag Nogle af udvalgets spørgsmål til skatteministeren og dennes besvarelse  

 heraf Spørgsmål 1:
 En udførlig analyse og kommentarer udbedes vedrørende forslagets  

 sandsynlige direkte og afledede provenuvirkninger.
 Spørgsmål 2:
Hvilke skøn kan ministeren finde vedrørende det maksimale provenutab som  

 følge af forslaget? Svar:
Forslaget går ud på, at beregningsgrundlaget for lejeværdien skal knyttes  

 til restgælden i stedet for som nu til ejendomsværdien, således at  

 lejeværdien gradvis nedsættes i takt med den opsparing, der finder sted i  

 ejerboligen.
Såfremt det antages, at forslaget ikke medfører, at  

 lejeværdisatser og begrænsningsregler ændres, vil beslutningsforslaget  

 medføre et direkte skatteprovenutab, idet restgælden typisk er lavere end  

 ejendomsværdien.
Den statistiske belysning af restgælden i ejerboliger er mangelfuld.
Med  

 udgangspunkt i oplysninger om det gennemsnitlige forhold mellem  

 prioritetsgæld og ejendomsværdi i selvangivelsesundersøgelsen 1985 (seneste  

 undersøgelse) kan provenutabet skønsmæssigt anslås til 2,5-4 mia. kr. i 1989,  

 heraf ca. 1,1-1,8 mia. kr. for staten.
Provenutabet for de følgende år  

 skønnes også at blive betydeligt.
 Hovedformålet med forslaget er ifølge bemærkningerne at medvirke til at  

 øge den private opsparing.
Umiddelbart vil forslaget øge forbrugsmulighederne hos boligejerne som  

 følge af den lavere lejeværdibeskatning, hvilket bl.a. vil belaste  

 betalingsbalancen.
Forslaget vil især gavne ejere med stor friværdi i  

 boligen, dvs. typisk ældre ejere.
Nye ejere vil almindeligvis have et meget  

 stramt budget og vil kun i ringe grad have mulighed for at reagere på  

 forslagets opsparingsfremmende incitament.
Forslaget bryder med det grundlæggende princip, at den beregnede lejeværdi  

 er et udtryk for afkastet af investering i egen bolig.
Reglerne om beregning  

 af lejeværdi tilstræber skattemæssig lighed mellem personer, der anbringer  

 deres formue i f.eks. værdipapirer, og personer, der anbringer formuen i egen  

 bolig.
Forslaget bryder med disse principper, idet grundlaget for beregning  

 af lejeværdien fremkommer uden direkte forbindelse med ejendommens værdi.  

 Beregningsgrundlaget vil desuden afhænge af den enkelte ejers behov for  

 lånoptagelse, og forslaget medfører således en forvridning i valget mellem  

 investering i egen bolig og i f.eks. finansielle aktiver.
Lån mod pant i fast ejendom er typisk optaget i forbindelse med  

 erhvervelse eller forbedring af boligen.
Lånet kan dog også være optaget med  

 henblik på at finansiere erhvervsvirksomhed eller til forbrugsformål.  

 Forslaget må formodes at mindske interessen for at optage lån mod pant i fast  

 ejendom, idet sådanne lån vil medføre, at beregningsgrundlaget for  

 lejeværdien stiger.
Lån mod pant i fast ejendom er normalt karakteriseret ved  

 god sikkerhed, hvilket afspejler sig i rentens størrelse, og forslaget kan  

 derfor medføre højere låneomkostninger for f.eks. mindre erhvervsdrivende.
Der vil herudover kunne opstå en vis spekulation i omplacering af formue  

 med henblik på at nedbringe beregningsgrundlaget for lejeværdien.
Omplacering  

 af formue vil øge det ovenfor anførte provenutab, uden at den samlede  

 opsparing øges.
