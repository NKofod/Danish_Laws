Nr BSF 36 Forslag til folketingsbeslutning om demokratisering af  

 virksomhedsovertagelse Fremsat af Lilli Gyldenkilde (SF) Tommy Dinesen (SF) Birthe Hansen (SF)  

 Jes Lunde (SF) Rahbæk Møller (SF) Ebba Strange (SF) den 16. december 1988 Folketinget opfordrer regeringen til inden den 1. april 1989 at fremsætte forslag til lov om demokratisering af beslutningsprocessen i forbindelse med virksomhedsovertagelser m.v. efter følgende retningslinjer:
 1. Der indføres et varslingssystem, som sikrer, at alle  

 virksomhedsovertagelser og planlagte virksomhedsovertagelser over en vis  

 størrelse kommer til de involverede parters kendskab - dvs. medarbejdere,  

 ejerkredsen og det offentlige.
 2. Der oprettes en beredskabstjeneste, som kan optage forhandlinger med de  

 berørte parter i en planlagt virksomhedsovertagelse inklusive repræsentanter  

 for medarbejderne.
 I tilfælde af en påtænkt udenlandsk overtagelse af en dansk virksomhed kan  

 beredskabstjenesten undersøge mulighederne for etablering af alternative  

 løsninger, f.eks. i form af indgåelse af aftaler med danske institutionelle  

 investorer eller medarbejderovertagelse af virksomheden.
 3. Der skabes bemyndigelse for industriministeren til at tilvejebringe  

 ændringer i de børsetiske regler, som sikrer, at aktiebesiddelser og handel  

 med aktier gøres mere gennemsigtige.
 I denne forbindelse bør Finanstilsynets kontrollerende beføjelser styrkes,  

 og egentlige sanktionsmuligheder over for overtrædelser bør gennemføres.
Bemærkninger til forslaget Almindelige bemærkninger I en lang række vesteuropæiske lande er fusioner og  

 virksomhedsovertagelser underlagt forskellige former for offentligt indseende  

 og kontrol.
 Formålet med det offentlige engagement er af såvel konkurrencepolitisk som  

 bredere erhvervspolitisk karakter.
 I Danmark registreres fusioner og virksomhedsovertagelser af  

 Monopoltilsynet i årlige rapporter på baggrund af offentligt tilgængelige  

 informationer, men uden mulighed for indflydelse på udviklingen overhovedet.  

 Behovet for et offentligt engagement i virksomhedsfusioner er øget voldsomt i  

 den seneste tid på baggrund af den massive udenlandske investering i danske  

 virksomheder.
 Alene i 1987 er således omkring 12.000 danske arbejdspladser overgået til  

 udenlandsk ejede og dominerede virksomheder svarende til en omsætning på ca.  

 12,5 mia. kr.
 Den foreløbige udvikling i 1988 tyder på, at tendensen til et stigende  

 antal opkøb fortsætter ikke mindst som optakt til etableringen af EF's indre  

 marked.
 Virksomhedsfusioner kan være en fordel for såvel de berørte firmaer som de  

 lande, hvor virksomhederne er hjemmehørende, men det er langtfra altid  

 tilfældet.
 Risikoen ved udlandets storkøb af danske virksomheder er tab af  

 arbejdspladser, tab af dansk viden og knowhow og dermed forringelse af  

 forsknings- og udviklingsmulighederne i dansk indsutri, kapitaldræn via  

 udenlandske virksomheders hjemtagning af store udbytter og endelig  

 forringelse af betalingsbalancen og en større afhængighed af udlandet i den  

 økonomiske politik.
 Derfor er det afgørende for dansk industri og dansk økonomis  

 selvstændighed, at der sker en demokratisering af beslutningsprocessen i  

 forbindelse med virksomhedsovertagelser, så medarbejdernes og samfundets  

 interesser indgår i overvejelserne.
 Herunder bør der sikres mulighed for, at alternativer til et udenlandsk  

 opkøb undersøges grundigt.
 Et varslingssystem skal sikre, at alle berørte parter er orienteret om  

 opkøbsplaner i god tid, og beredskabstjenesten skal sikre, at  

 forudsætningerne for et eventuelt alternativ er til stede.
 En demokratisering af virksomhedsovertagelser må ses i snæver sammenhæng  

 med tilvejebringelse af den nødvendige mængde risikovillig kapital fra dansk  

 side, og i den forbindelse må de snævre invessteringersrammer for  

 lønmodtagerfonde og pensionskasser beklages.
 Demokratiseringen af virksomhedsovertagelser skal endvidere ses i  

 sammenhæng med gennemførelse af en tryghedsreform, der sikrer de ansatte  

 beskyttelse mod pludselige afskedigelser og mulighed for indflydelse på egen  

 fremtid.
 En vigtig brik i bestræbelserne på at undgå uhensigtsmæssige opkøb af  

 danske virksomheder er skabelse af mere gennemsigtighed i besiddelsen af og  

 handelen med aktier.
Bemærkninger til forslagets enkelte punkter Ad 1 En offentlig registrering, der finder sted i dag, sker efter en gennemført  

 virksomhedsovertagelse og sikrer derfor ikke, at medarbejderne har kendskab  

 til og indflydelse på handlen.
De nugældende regler sikrer heller ikke, at det offentlige får kendskab  

 til virksomhedsovertagelsen, før længe efter den har fundet sted.  

 Alternativer til en udenlandsk overtagelse kan derfor ikke undesøges.
Derfor  

 må det lovgivningsmæssigt sikres, at såvel medarbejdere som det offentlige  

 orienteres i rimelig god tid om påtænkte virksomhedsovertagelser.
 Den lovpligtige orientering kan f.eks. afgives til Monopoltilsynet, som i  

 dag efterfølgende registrerer overtagelser på baggrund af offenlig omtale.
 En fast anmeldelsesprocedure ville lette arbejdet i Monopoltilsynet og  

 derfor også have en afbureakratiserende funktion.
Ad 2 En lovpligtig varsling af påtænkte virksomhedsovertagelser sikrer ikke  

 alene, at alternativer kan overvejes seriøst.
Hertil kræves, at der for de  

 enkelte brancher er foretaget analyser, som viser kapitalbehov,  

 markedsmuligheder, forsknings- og udviklingsbehov samt nødvendigheden af  

 medarbejderuddannelse.
 Endvidere er det afgørende at have et organ, som hurtigt og fleksibelt kan  

 sikre tilførsel af kapital.
 Derfor bør regeringen tage initiativ til dannelse af en  

 beredskabstjeneste, som kan stå til rådighed for medarbejdere og virksomheder  

 i situationer, hvor virksomhedssammenslutninger overvejes.
 Beredskabstjenesten kan placeres i Industriministeriet, eller etableres  

 via samarbejde mellem arbejdsmarkedets parter og andre involverede  

 interesseorganisationer - eventuelt med en offentligt udpeget person som  

 formand.
 For at give beredskabstjenesten en rimelig tid til at undersøge  

 mulighederne bør der fastsættes regler, så der i forbindelse med bindende  

 udenlansk tilbud om køb af bestemmende indflydelse i dansk virksomhed bliver  

 en frist på f.eks. en måned, inden for hvilken dansk kapital skal kunne  

 overtage virksomheden til samme pris.
Ad 3 Forhandlingerne eller lovgivningen om ændring af de børsetiske regler skal  

 tage udgangspunkt i følgende retningslinjer:
 - Kursdrivning: Der indføres underretningspligt for Fondsbørsen og  

 undersøgelsespligt for Finanstilsynet i tilfælde af væsentlige systematiske  

 kursændringer inden for et længere eller kortere tidsrum, hvor der ikke er  

 tilgået Fondsbørsen nye oplysninger om virksomheden.
 - Besiddelsesforhold: Ihændehaveraktier skal navnenoteres svarende til  

 øvrige navnenoterede aktier, og virksomhedens oplysningspligt over for  

 offentligheden ændres til 5 pct. af aktiekapitalen.
- Markedsføring: Markedsføring og prospekter skal være i overenssstemmelse  

 med god markedsføringsskik. Ændres kurserne i forhold til det forventede i et  

 prospekt væsentligt i løbet af en bestemt periode, skal Fondsbørsen og  

 Finanstilsynet foranstalte en undersøgelse, hvis resultater offentliggøres.
I  

 prospektet skal forudsætningerne bag den skønnede kursudvikling præciseres i  

 umiddelbar tilknytning til kursskønnene, og usikkerhedsmomenterne skal  

 anføres.
Forudsætninger, usikkerhedsmomenter og kursskøn præsenteres med  

 samme opsætning i materialet.
- Sanktioner: Ved mistanke om tilsidesættelse af de børsetiske regler  

 foranstalter Fondsbørsen og Finanstilsynet en undersøgelse, som sammen med  

 eventuelle påtaler skal offentliggøres af den tilretteviste  

 virksomhed/institution.
Børsmæglere og udstedere kan udelukkes fra handel på  

 Fondsbørsen i en periode og i grelle tilfælde permanent.
Ansvarlige rådgivere  

 kan udelukkes fra handel i en periode.
 - Insidertrading: Resultatet af Fondsbørsens undersøgelser heraf  

 offentliggøres i en årlig rapport.
