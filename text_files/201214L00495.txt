Betænkning afgivet af Beskæftigelsesudvalget den 23. januar 2013 Betænkning over Forslag til lov om indretning m.v. af visse produkter [af beskæftigelsesministeren (Mette Frederiksen)]:
1. Ændringsforslag Beskæftigelsesministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 28. november 2012 og var til 1. behandling den 4. december 2012. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 16. august 2012 dette udkast til udvalget, jf.
BEU alm. del  bilag 292. Den 10. januar 2013 sendte ministeren de indkomne høringssvar, et notat herom og et ligestillingsnotat til udvalget.
Spørgsmål Udvalget har stillet 4 spørgsmål til beskæftigelsesministeren til skriftlig besvarelse, som denne har besvaret.
Nogle af udvalgets spørgsmål til beskæftigelsesministeren og dennes svar her på er optrykt som bilag 2 til betænkningen.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
Enhedslistens medlemmer af udvalget stemmer for lovforslaget.
Under 1. behandling og udvalgsbehandlingen har EL stillet spørgsmål om, hvorvidt lovforslaget ændrer ved retstilstanden.
EL har efterlyst en garanti for, at lovforslaget ikke på nogen måde forhindrer gældende praksis i forhold til Arbejdstilsynets muligheder for at udstede påbud og gribe ind over for et dårligt eller uhensigtsmæssigt arbejdsmiljø, altså at anvendelseslovgivningen ikke på nogen måde svækkes af den nye godkendelseslovgivning.
Beskæftigelsesministerens svar på spørgsmål 1-3 har givet en garanti som betyder, at EL kan stemme for lovforslaget.
Et mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 10 Af beskæftigelsesministeren, tiltrådt af udvalget:
 1) Efter ordene »efter denne lov« indsættes: »eller efter regler udstedt i medfør af denne lov«.
[Præcisering] Til § 30 2) Efter nr. 6 indsættes som nyt nummer:
»01. I § 74, stk. 8 og 9, der bliver stk. 7 og 8, ændres »efter stk. 7« til: »efter stk. 6«.« [Konsekvensændring] Bemærkninger Til nr. 1 Der er tale om en præcisering af den foreslåede lovtekst.
Til nr. 2 Der er tale om en konsekvensændring.
Ane Halsboe-Larsen (S) Bjarne Laustsen (S) Jens Joel (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Sanne Rubinke (SF) Jesper Petersen (SF) Ole Sohn (SF) Finn Sørensen (EL) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 89 Bilagsnr.
Titel Oversigt over spørgsmål og svar vedrørende L 89 Bilag 2 Nogle af udvalgets spørgsmål til beskæftigelsesministeren og dennes svar herpå Spørgsmålene og beskæftigelsesministerens svar herpå er optrykt efter ønske fra EL Spørgsmål nr. 1:
Kan ministeren garantere, at loven ikke på nogen måde forhindrer gældende praksis for ATs muligheder for at udstede påbud og gribe ind overfor dårligt eller uhensigtsmæssigt arbejdsmiljø, dvs. at anvendelseslovgivningen (arbejdsmiljøloven) ikke på nogen måde svækkes af den nye godkendelseslovgivning? Svar:
 Jeg har hørt Arbejdstilsynet, som har udtalt følgende:
»Lovforslaget forringer ikke arbejdsmiljøet på arbejdspladserne.
Arbejdsmiljøloven vil fortsat regulere Arbejdstilsynets muligheder for at udstede påbud og gribe ind over for dårligt eller uhensigtsmæssigt arbejdsmiljø på arbejdspladserne.
Arbejdstilsynet vil således fortsat med hjemmel i arbejdsmiljøloven føre tilsyn med, at arbejdsgiverne lever op til deres forpligtelser til at sikre, at maskiner, elevatorer og personlige værnemidler m.v. anvendes forsvarligt og gribe ind og give påbud m.v., hvis det ikke er tilfældet.
Lov om indretning m.v. af visse produkter ændrer ikke på dette.« Jeg kan henholde mig til Arbejdstilsynets udtalelse.
 Spørgsmål nr. 2:
Betyder loven nogen ændringer i retstilstanden og har den nogen konsekvenser for forholdet mellem EU-retten og dansk lovgivning? Svar:
 Jeg har hørt Arbejdstilsynet, som har udtalt følgende:
»Lov om indretning m.v. af visse produkter ændrer ikke den gældende retstilstand, men er alene udtryk for en tydeliggørelse af reglernes indhold, og hvem reglerne retter sig imod.
Loven har ingen konsekvenser for forholdet mellem EU-retten og dansk lovgivning.« Jeg kan henholde mig til Arbejdstilsynets udtalelse.
 Spørgsmål nr. 3:
Kan ministeren garantere, at loven ikke svækker Arbejdstilsynets indsats på området også med hensyn til forbrug af arbejdstimer? Svar:
 Jeg har hørt Arbejdstilsynet, som har udtalt følgende:
»Lov om indretning m.v. af visse produkter vil ikke svække Arbejdstilsynet indsats på området.
Der er alene tale om, at reglerne om indretning og markedsovervågning af maskiner, elevatorer, personlige værnemidler m.v. flyttes ud af arbejdsmiljøloven og over i en separat lov.« Jeg kan henholde mig til Arbejdstilsynets udtalelse.
