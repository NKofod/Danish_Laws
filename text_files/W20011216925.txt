Kendelse fra Pressenævnet i sag nr.  

 18/2001 [K] har klaget til Pressenævnet over en udsendelse  

 bragt i Danmarks Radio (DR) onsdag den 21. februar 2001, idet han mener, at  

 god presseskik er tilsidesat.
I tv-programmet "Pengemagasinet" den 21. februar 2001 blev  

 der bragt et indslag vedrørende gældssaneringer i Danmark.
I  

 indslaget blev der bragt flere personers historier om gældssaneringer  

 samt udtalelser fra blandt andre advokat  Peter  Bøgelund,  

 dommerfuldmægtig  Hans  Engberg og landsdommer  Lars  Lindencrone  

  Petersen.
 I udsendelsen blev der desuden bragt en illustration af et  

 danmarkskort, hvor antallet af gennemførte gældssaneringer i  

 landets retskredse i perioden 1995-1999 sammenlignes.
Klageren har oplyst, at han den 9. februar 2001 blev  

 ringet op af  Ole  Steffensen fra "Pengemagasinet", der anmodede om at  

 få tilsendt materiale vedrørende gældssanering fra  

 klagerens kommende bog.
Klageren fremsendte materialet senere samme dag,  

 ligesom han de følgende dage havde telefonsamtaler med DR, som bad om  

 yderligere materiale.
 Klageren har endvidere oplyst, at DR ligeledes  

 ønskede at få et interview med klageren, hvilket dog ikke blev  

 til noget, idet DR tilkendegav, at et interview ikke ville være  

 nødvendigt.
Klageren har anført, at han i første omgang  

 har klaget til DR over, at DR i "Pengemagasinet" ikke bragte en  

 reference til klagerens bopælsanalyse til trods for, at DR anvendte  

 hans materiale.
Klageren har i den forbindelse anmodet om, at DR snarest  

 beklager fejlen, og at DR straks returnerer det fremsendte materiale, og at  

 det ikke anvendes uden samtykke fra klageren.
På baggrund af DR´s  

 afvisning heraf, har klageren klaget til Pressenævnet, idet DR har  

 overtrådt reglerne vedrørende copyright og god presseskik.
 Klager har anført, at DR har misbrugt hans  

 copyright, idet ideen og tallene vedrørende bopælslotteriet er  

 klagers.
 Klageren har videre anført, at det er  

 påfaldende, at DR har anvendt samme tidsperiode, som klageren har gjort  

 i det materiale, han har tilsendt DR.
 Klageren har herudover anført, at han desuden i det  

 tilsendte materiale har lavet beregninger over tal for gældssaneringer  

 i 2000. Klageren har i den forbindelse oplyst, at han har givet DR  

 følgende tal for år 2000, som han har fået fra  

 Statstidendes hjemmeside:
"Gældssaneringskendelser 1.652 stk. og  

 estimeret begæringer 4.800 stk." Herudover har klageren anført, at kilderne  

 retsassessor  Hans  Engberg og  Alfred  Høj  Stausholm stammer fra  

 hans oplysninger.
DR har oplyst, at temaet for "Pengemagasinet"  

 den 21. februar 2001 var gældssaneringer i Danmark.
I programmet blev  

 der andet bragt case-stories, der underbyggede  

 gældssaneringsproblematikken og talmateriale over gældssaneringer  

 i Danmark.
DR har endvidere oplyst, at det er korrekt, at medarbejdere fra  

 "Pengemagasinet" har talt med klageren i forbindelse med research  

 til udsendelsen, idet klageren har beskæftiget sig med  

 gældssaneringer specifikt og gældssaneringsproblematikken  

 generelt.
DR har anført, at man ikke har anvendt  

 copyrightbehæftet materiale i den pågældende udsendelse, og  

 at man ej heller har tilsidesat god presseskik ved ikke at referere til  

 klager.
I forbindelse med research og forberedelse til produktion af  

 magasinprogrammer som "Pengemagasinet" henvender redaktionen sig  

 til et større antal kilder, og det er også sket i det konkrete  

 tilfælde, hvor klageren er én af kilderne.
Det er ikke normalt  

 at kreditere alle de kilder, som redaktionen har kontakt med.
DR har i forbindelse med research til programmet  

 også henvendt sig til Domstolsstyrelsen og Danmarks Statistik, som  

 velvilligt har stillet talmateriale til rådighed.
DR har anført,  

 at dette talmateriale tilsyneladende har været identisk med det  

 talmateriale, som klageren også har indhentet hos disse kilder.
Dette  

 materiale har DR selv bearbejdet, og det er det materiale, der blev anvendt i  

 programmet.
For så vidt angår tallene for 2000 har DR  

 anført, at man har fået tallene fra Domstolsstyrelsen og  

 herefter selv lavet et estimat for årets anden halvdel, idet det  

 egentlige tal ikke forelå på udsendelsestidspunktet.
DR har  

 endvidere anført, at man i den forbindelse ikke har brugt de to tal  

 vedrørende "Gældssaneringskendelser 1.652 stk." og  

 "Estimeret begæringer 4.800 stk.", som klageren specifikt har  

 fremlagt.
 For så vidt angår kilden  Alfred  Høj  

  Stausholm har DR anført, at det er korrekt, at klageren har henvist  

 til denne person, som har været brugt som case i flere medier.  

 Redaktionen har fundet de øvrige medvirkende via research i andet  

 kildemateriale, herunder ved gennemgang af Statstidende.
 DR har sammenfattende anført, at da klageren kun er  

 én af en række kilder, som "Pengemagasinet" har  

 været i kontakt med i forbindelse med researchen til programmet, og da  

 det anvendte talmateriale stammer fra Domstolsstyrelsen og Danmarks  

 Statistik, kan klageren ikke have copyright på disse oplysninger,  

 ligesom god presseskik ikke er overtrådt, fordi klageren ikke har  

 fået kredit i programmet.
 I sagens behandling har følgende  

 nævnsmedlemmer deltaget: Per Sørensen, Bo Maltesen, Kaare R.  

 Skou og Kirsten Dyregaard.
 Pressenævnet udtaler:
Pressenævnet bemærker indledningsvis, at  

 nævnet ikke har kompetence til at behandle spørgsmål om,  

 hvorvidt Danmarks Radio har overtrådt ophavsretlige regler i forhold  

 klageren.
Dette spørgsmål henhører under domstolene.
 Massemediers manglende kildekreditering vil i helt  

 særlige tilfælde kunne indebære en tilsidesættelse af  

 god presseskik over for kilden.
Klageren har anført, at Danmarks Radio ikke har  

 nævnt ham som kilde til oplysningerne om gældssanering i den  

 påklagede tv-udsendelse.
Danmarks Radio har heroverfor anført,  

 at man ikke har anvendt klagerens oplysninger i udsendelsen.
Pressenævnet har ikke mulighed for ud fra parternes  

 modstridende udsagn at vurdere, om Danmarks Radio i programmet har anvendt  

 oplysninger fra klageren i en sådan grad og af en sådan karakter,  

 at kreditering burde have fundet sted.
Pressenævnet har derfor ikke  

 mulighed for at vurdere, om DR har tilsidesat god presseskik ved at undlade  

 at nævne klageren som kilde til udsendelsens oplysninger.
