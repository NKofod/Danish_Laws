Fremsat den 17. maj 2000 af  

 undervisningsministeren (Margrethe Vestager) Forslag til Lov om elevers og studerendes  

 undervisningsmiljø Kapitel 1 Rettigheder og pligter § 1. Elever, studerende og andre deltagere i offentlig  

 og privat undervisning har ret til et godt undervisningsmiljø  

 således, at undervisningen kan foregå sikkerheds- og  

 sundhedsmæssigt fuldt forsvarligt.
Undervisningsmiljøet på  

 skoler og uddannelsesinstitutioner (uddannelsessteder) skal fremme  

 deltagernes muligheder for udvikling og læring og omfatter derfor  

 også uddannelsesstedets psykiske og æstetiske miljø.
 Stk. 2. Den myndighed, bestyrelse eller person, der har ansvar  

 for uddannelsesstedet, skal sørge for, at de krav, der er omtalt i  

 stk. 1, bliver opfyldt.
 Stk. 3. Eleverne og de studerende m.fl. skal medvirke til og  

 samarbejde med ledelsen om at tilvejebringe og opretholde et godt  

 undervisningsmiljø og herunder bidrage til, at de foranstaltninger,  

 der træffes for at fremme et godt undervisningsmiljø, virker  

 efter deres hensigt.
Kapitel 2 Dansk Center for Undervisningsmiljø § 2. Dansk Center for Undervisningsmiljø oprettes som  

 en statslig institution, der har til formål at medvirke til at sikre og  

 udvikle et godt undervisningsmiljø i Danmark, herunder til at yde  

 vejledning og rådgivning til elever og studerende samt  

 uddannelsessteder og myndigheder i  

 undervisningsmiljøspørgsmål.
 Stk. 2. Centret samler og systematiserer viden om regler og  

 praksis af betydning for undervisningsmiljøet og stiller den  

 indsamlede viden til rådighed for offentligheden.
 Stk. 3. Centret er forum for dialog om og udvikling af et godt  

 undervisningsmiljø i Danmark og kan tage initiativer med hensyn til  

 ethvert spørgsmål, som det finder af betydning for  

 undervisningsmiljøet, og udtale sig herom overfor den myndighed,  

 hvorunder det overordnede ansvar for spørgsmålet hører.  

 Centret kan beskæftige sig med de tilsvarende spørgsmål  

 vedrørende sikkerhed og sundhed for børn i dagtilbud, jf. lov  

 om social service.
Stk. 4. Centret afgiver hvert år en beretning om sit  

 arbejde.
Beretningen skal indeholde centrets vurderinger af udviklingen inden  

 for undervisningsmiljøområdet og om de ændringer, som det  

 finder ønskelige.
Beretningen sendes til ministrene for de  

 undervisningsområder, der er omfattet af beretningen.
Centret  

 offentliggør samtidig beretningen.
 § 3. Dansk Center for Undervisningsmiljø ledes af en  

 bestyrelse, der er ansvarlig overfor undervisningsministeren.
 Stk. 2. Bestyrelsen består af en formand og 14 andre  

 medlemmer, der beskikkes af undervisningsministeren på følgende  

 måde:
 1)	Fem medlemmer, der beskikkes efter indstilling fra organisationer og  

 foreninger, der repræsenterer elever og studerende mv.
 2)	Et medlem, der beskikkes efter indstilling fra Skole og Samfund.
 3)	Et medlem, der beskikkes efter indstilling fra Danske  

 Underviserorganisationers Samråd.
 4)	Syv medlemmer, der beskikkes efter indstilling fra organisationer og  

 foreninger mv., der repræsenterer ejerne af  

 uddannelsesstederne.
Stk. 3. Bestyrelsen beskikkes for en toårig periode,  

 idet formanden dog beskikkes for fire år.
Genbeskikkelse kan finde  

 sted.
Stk. 4. Undervisningsministeren fastsætter centrets  

 vedtægt.
Bestyrelsen fastsætter selv sin forretningsorden.
 Stk. 5. Bestyrelsen har den overordnede ledelse af  

 centret og fastlægger centrets virksomhed.
Stk. 6. Bestyrelsen ansætter og afskediger centrets  

 daglige leder efter undervisningsministerens godkendelse.
Bestyrelsen  

 ansætter og afskediger centrets øvrige personale.
Bestyrelsen  

 kan bemyndige lederen til at ansætte og afskedige personalet.
Kapitel 3 Deltagelse i uddannelsesstedets sikkerhedsarbejde § 4. Elever, studerende og andre deltagere har ret til  

 at vælge undervisningsmiljørepræsentanter til at varetage  

 deres interesser overfor uddannelsesstedets ledelse med hensyn til opfyldelse  

 af bestemmelserne i § 1.
 Stk. 2. Eleverne m.fl. kan vælge to repræsentanter  

 til hver sikkerhedsgruppe, der er dannet på uddannelsesstedet i henhold  

 til lov om arbejdsmiljø, og som beskæftiger sig med  

 spørgsmål af betydning for undervisningsmiljøet.  

 Uddannelsesstedets ledelse kan tillade, at elever og studerende m.fl.  

 repræsenteres i et videre omfang.
Stk. 3. Eleverne m.fl. varetager selv valget og opstillingen  

 af repræsentanter.
Undervisningsministeren kan fastsætte  

 nærmere regler herom og kan fastsætte, at  

 undervisningsmiljørepræsentanterne kan udpeges af  

 elevrådet eller de studerendes råd, hvor sådanne  

 findes.
 § 5. Undervisningsmiljørepræsentanterne  

 deltager i uddannelsesstedets sikkerheds- og sundhedsarbejde, når der  

 behandles forhold af betydning for elevers og studerendes  

 undervisningsmiljø.
Kapitel 4 Undervisningsmiljøvurdering § 6. Uddannelsesstedets ledelse sørger for, at  

 der udarbejdes en skriftlig undervisningsmiljøvurdering af sikkerheds-  

 og sundhedsforholdene samt forholdene vedrørende det psykiske og  

 æstetiske miljø på uddannelsesstedet.
 Stk. 2. Undervisningsmiljøvurderingen skal være  

 tilgængelig på uddannelsesstedet for elever og studerende og  

 andre interesserede.
 Stk. 3. Undervisningsmiljøvurderingen skal revideres,  

 når der sker ændringer, der har betydning for  

 undervisningsmiljøet, dog mindst hvert 3. år.
 § 7. Undervisningsmiljøvurderingen skal mindst  

 indeholde følgende elementer:
1)	kortlægning af uddannelsesstedets fysiske, psykiske og  

 æstetiske undervisningsmiljø, 2)	beskrivelse og vurdering af eventuelle  

 undervisningsmiljøproblemer, 3)	udarbejdelse af en handlingsplan, hvor det fremgår, i hvilken  

 takt og rækkefølge, de konstaterede problemer skal løses,  

 og 4)	forslag til retningslinjer for opfølgning på  

 handlingsplanen.
 Stk. 2. Uddannelsesstedets ledelse skal inddrage  

 undervisningsmiljørepræsentanterne i planlægningen,  

 tilrettelæggelsen og gennemførelsen af samt opfølgningen  

 på undervisningsmiljøvurderingen.
Kapitel 5 Ikrafttræden mv.
 § 8. Loven træder i kraft den 1. januar 2001.
 § 9. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger 1. Indledning Den 22. marts 1999 var Børneparlamentsdag i  

 Folketinget.
Den dag behandlede og vedtog Børneparlamentet et forslag  

 til lov om undervisningsmiljø på skoler, der var fremsat af 8.  

 klasse på Randers Lille Skole.
Forslaget var udvalgt af  

 Børneparlamentet som et af de 58 forslag ud af flere end 200, som var  

 indsendt af skoler fra hele landet.
 Dette engagement og mange andre elevers og studerendes  

 engagement på deres uddannelsessteder mv. fortjener efter regeringens  

 opfattelse en seriøs kvittering i form af et forpligtende tilsagn om,  

 at elevers og studerendes undervisningsmiljø for fremtiden får  

 en central placering på dagsordenen overalt i uddannelsessystemet.
At initiativet sætter sig igennem på denne  

 måde skyldes i høj grad, at al god undervisning står og  

 falder med elevens eller den studerendes engagement og oplevelse af  

 personligt medansvar for undervisningen og de rammer, inden for hvilke  

 undervisningen udfolder sig.
Det gælder i betydelig grad for de rammer,  

 der består i det fysiske undervisningsmiljø, det psykiske  

 undervisningsmiljø og den demokratiske proces på skolen eller  

 undervisningsinstitutionen.
Lovforslaget skal derfor sikre en adgang til at  

 alle parter i uddannelsessystemet kan deltage i vurderingen og prioriteringen  

 af undervisningsmiljøet.
Samtidig bygger forslaget på, at der  

 skal stilles krav både til skoleledelserne og til eleverne og de  

 studerende om at arbejde aktivt for en styrkelse af det gode  

 undervisningsmiljø som en integreret del af god  

 undervisningspraksis.
2. Forhistorie I 1995 nedsatte regeringen en tværministeriel  

 arbejdsgruppe, som fik til opgave at kortlægge de sikkerheds- og  

 sundhedsmæssige forhold for elever og studerende.
Arbejdsgruppen kom i  

 marts 1996 med en rapport, der bl.a. viste, at området allerede er  

 dækket af flere myndigheders regulering (Arbejdsministeriet,  

 Undervisningsministeriet, By- og Boligministeriet og  

 Sundhedsministeriet).
 Som opfølgning på 1996-rapporten blev der i  

 foråret 1999 nedsat en arbejdsgruppe under Arbejdsministeriet, med  

 repræsentanter fra Undervisningsministeriet, Socialministeriet,  

 Sundhedsministeriet, By- og Boligministeriet og Forskningsministeriet.
 Arbejdsgruppen skulle bl.a. tage udgangspunkt i  

 1996-rapporten og vurdere, om og i givet fald på hvilke områder,  

 der er tale om reelle sikkerheds- og sundhedsmæssige problemer, som der  

 ikke allerede er taget højde for i den eksisterende regulering, og om  

 der allerede måtte være igangsat nye initiativer i forhold til  

 elever og studerende samt børn i daginstitutioner for at  

 imødegå sådanne problemer.
 I det omfang arbejdsgruppen kunne konstatere, at der er  

 uløste problemer på området, skulle arbejdsgruppen komme  

 med løsningsforslag, der kunne rummes inden for de givne  

 økonomiske rammer.
 Herudover skulle arbejdsgruppen overveje, om det ville  

 være en fordel at samle den eksisterende lovgivning af betydning for  

 elevers og studerendes sikkerhed og sundhed i én lov.
 Arbejdsgruppen konstaterede i sin rapport fra januar 2000,  

 at der stort set var fulgt op på anbefalingerne fra 1996-rapporten, men  

 fandt dog også at der bl.a. på baggrund af den fortsatte debat om  

 de sikkerheds- og sundhedsmæssige forhold for elever og studerende  

 fortsat er behov for, at området prioriteres højt.
 Arbejdsgruppen kunne konstatere, at elevernes og de  

 studerendes sikkerheds- og sundhedsmæssige forhold er omfattet af en  

 ganske omfattende regulering, og at den tilbagevendende efterlysning af  

 yderligere regulering meget muligt skyldes manglende efterlevelse af de  

 gældende regler kombineret med manglende viden om reglerne.
 Regeringen har på den baggrund besluttet at  

 sætte øget fokus på området gennem dette lovforslag,  

 der dels skal knæsætte elevers og studerendes grundlæggende  

 ret til et godt undervisningsmiljø og dels skal skabe rammer for en  

 målrettet informationsindsats og en øget opmærksomhed hos  

 både elever og studerende og ejerne af uddannelsesstederne om  

 betydningen af en effektiv efterlevelse af de gældende regler på  

 området.
3. Eksisterende lovgivning, der finder anvendelse for elever og  

 studerende Der eksisterer en lang række regler fordelt på  

 flere ministerområder.
Blandt de vigtigste er:
A.
Arbejdsministeriets område:
 Følgende bestemmelser i lov om arbejdsmiljø,  

 jf. lovbekendtgørelse nr. 784 af den 11. oktober 1999 finder  

 anvendelse på elevers og studerendes praktiske øvelser af  

 arbejdsmæssig karakter (arbejdsmiljølovens udvidede  

 område):
 §§ 30-34 om leverandører, installatører,  

 reparatører og planlæggere m.fl.
§ 38 om arbejdets udførelse § 45 om tekniske hjælpemidler samt kapitel 8 om stoffer og materialer.
 En lang række bekendtgørelser, der er udstedt  

 med hjemmel i arbejdsmiljøloven, finder helt eller delvis anvendelse  

 på elevers og studerendes praktiske øvelser af  

 arbejdsmæssig karakter.
 Hertil kommer en række vejledninger og meddelelser  

 fra Arbejdstilsynet (AT-vejledninger og AT-meddelelser) også  

 udfærdiget i medfør af lov om arbejdsmiljø. Særlig  

 væsentlige AT-meddelelser på området er  

 følgende:
AT-meddelelse nr. 4.01.7 af september 1998 om »Elevers anvendelse af  

 stoffer og materialer i grundskolen« AT-meddelelse nr. 4.01.8 af november 1998 om »Elevers anvendelse af  

 maskiner og andre tekniske hjælpemidler i forbindelse med  

 undervisning« AT-meddelelse nr. 4.01.9 af januar 1999 om »Elevers praktiske  

 øvelser på de gymnasiale uddannelser« B.
Undervisningsministeriets område:
 På grundskole- og ungdomsuddannelsesområderne er der en  

 række bestemmelser i love og bekendtgørelser om undervisningens  

 formål, mål og indhold, som har overordnet betydning for de  

 uddannelsessøgendes sikkerhed og sundhed.
 På de fleste uddannelsesområder indgår undervisning  

 i fag og emner, der er af betydning for elevernes og de studerendes  

 tilegnelse af viden og kendskab til betydningen af et godt  

 arbejdsmiljø.
 For så vidt angår det psykiske undervisningsmiljø  

 har reguleringen vedr. pædagogisk-psykologisk bistand samt uddannelses-  

 og erhvervsvejledning mv. en vis betydning.
 Senest er fra ministeriet udsendt en såkaldt »Mobbemappe«, der  

 skal hjælpe skolerne med at sætte fokus på  

 problemet.
C.
Sundhedsministeriets område:
Lov om embedslæger, hvorefter embedslægen bl.a.  

 rådgiver og vejleder skoler om generelle sundhedsmæssige forhold  

 og om smitsomme sygdomme samt om hygiejniske forhold.
Embedslægen kan  

 også henstille til den ansvarlige myndighed eller skoleejer, at mangler  

 afhjælpes.
 Lov om forebyggende sundhedsordninger for børn og unge,  

 hvorefter kommunerne skal oprette en sundhedstjeneste, der omfatter  

 børn og unge, og som bl.a. tilbyder almen sundhedsvejledning til  

 skoler for børn i den undervisningspligtige alder samt forebyggende  

 helbredsundersøgelser ligeledes til børn i den  

 undervisningspligtige alder.
 Lov om kommunal tandpleje, hvorefter kommunerne skal oprette en  

 vederlagsfri tandplejeordning for børn og unge under 18  

 år.
D.
By- og boligministeriets område:
 Byggelovgivningen, herunder bygningsreglementet, der administreres af  

 kommunerne og som bl. a. indeholder krav vedr. ventilation, indretning,  

 herunder luftrum og vedligeholdelse samt brandforebyggelse mv.
 Lovgivning om statens byggevirksomhed, der bl.a. indeholder krav til  

 vedligeholdelse af statens bygninger.
4. Forslaget Som det fremgår gælder en del af  

 arbejdsmiljøloven, når elever og studerende udfører  

 praktiske øvelser af arbejdsmæssig karakter, hvortil kommer en  

 ganske omfattende regulering i anden lovgivning om elevers og studerendes  

 sikkerheds- og sundhedsmæssige forhold.
Alligevel er der i de senere  

 år i Folketinget, i pressen og ved henvendelser fra organisationer mv.  

 til de berørte ministerier rejst krav om, at elever og studerende  

 enten bliver principielt fuldt omfattet af arbejdsmiljøloven eller  

 bliver omfattet af en særlig lovgivning, der kan samle den mere spredte  

 regulering af forholdet.
Regeringen finder ud fra en samlet vurdering, at der ikke  

 er grundlag for, at elever og studerende i videre omfang end nu skal  

 være direkte omfattet af arbejdsmiljøloven.
Dette skyldes til  

 dels, at forholdet mellem elever og studerende på den ene side og  

 underviser og uddannelsessted på den anden side kun i begrænset  

 omfang er sammenligneligt med det forhold, der er mellem en arbejdstager og  

 en arbejdsgiver.
Derfor er arbejdsmiljøloven og det dertil knyttede  

 administrative forvaltningsapparat med tilhørende partsorganer ikke  

 egnet til at regulere forholdene uden for de særlige områder,  

 hvor elever og studerende undervises under arbejdspladslignende vilkår.
Man har dernæst overvejet, om det var muligt og i  

 givet fald hensigtsmæssigt at samle den eksisterende regulering i  

 ét regelsæt.
Tanken er imidlertid opgivet, hovedsageligt fordi  

 de relevante bestemmelser indgår som en fast forankret og integreret  

 del af de eksisterende regelsæt, som administreres af en række  

 myndigheder med særlig sagkundskab inden for de respektive  

 områder.
Derfor vil der være en betydelig risiko for, at en del  

 af den faglige viden, der ligger bag administrationen, udviklingen og  

 håndhævelsen af reglerne kan gå tabt, hvis reglerne tages  

 ud af deres nuværende sammenhænge.
Dette ville kunne give  

 anledning til betydelig usikkerhed i opgavevaretagelsen med dertil  

 tilhørende afgrænsningsproblemer.
 På denne baggrund har regeringen fundet det  

 uhensigtsmæssigt at samle de eksisterende regler i én lov.
Regeringen finder imidlertid, at der er et behov for en  

 fælles indgang til det samlede sæt af regler og praksis på  

 området, således at både elever, studerende,  

 institutionsejere og myndigheder samt offentligheden gennem  

 lettilgængelige fremgangsmåder kan skabe sig det fornødne  

 kendskab til gældende regler, praksis og udviklingstendenser på  

 hele det offentlige og private uddannelses- og undervisningsområde.
Der  

 er også behov for, at elever og studerende samt skoleejere m.fl. har et  

 fælles forum for dialog om og udvikling af et godt  

 undervisningsmiljø i Danmark.
Derfor stilles der forslag om oprettelse  

 af Dansk Center for Undervisningsmiljø, som skal varetage disse  

 opgaver.
 Regeringen finder også, at der er behov for at  

 lovgive om, at elever og studerende på det samlede offentlige og  

 private undervisningsområde har en grundlæggende rettighed til et  

 godt undervisningsmiljø, som skal tjene til, at undervisningen kan  

 foregå sikkerheds- og sundhedsmæssigt fuldt forsvarligt.  

 Undervisningsmiljøet skal fremme deltagernes almene trivsel og  

 velvære og derved bidrage til at øge elevernes og de studerendes  

 muligheder for udvikling og læring og dermed fremme deres udbytte af  

 undervisningen.
 Som et virkemiddel til fremme af det gode  

 undervisningsmiljø indebærer lovforslaget, at der skal sikres  

 elever og studerende reel indflydelse på sikkerhedsarbejdet på  

 det enkelte uddannelsessted gennem valg af  

 undervisningsmiljørepræsentanter, der sikres adgang til at  

 deltage i uddannelsesstedernes sikkerhedsarbejde.
 Ved at give eleverne og de studerende et medansvar for  

 deres eget undervisningsmiljø gøres de også bevidste om  

 vigtigheden af at være opmærksom på et forsvarligt  

 undervisningsmiljø, ligesom de forberedes på senere i livet at  

 varetage de egentlige arbejdsmiljømæssige aspekter, når de  

 træder ind på arbejdsmarkedet.
 Forslaget indebærer tillige, at eleverne og de  

 studerende kommer til konkret at bidrage til, at uddannelsesstedets  

 sikkerhedsgrupper og sikkerhedsudvalg i højere grad inddrager aspekter  

 af undervisningsmiljøet i deres beslutningsgrundlag.
 Generelt skal denne del af forslaget bidrage til at give  

 den enkelte elev og studerende en større forståelse for, hvad  

 man hver især kan og bør gøre for at fremme et godt  

 undervisningsmiljø samt give elever og studerende som grupper en bedre  

 mulighed for at øve indflydelse på ledelsens og de ansattes  

 beslutninger af betydning for sikkerhed og sundhed på  

 uddannelsesstederne.
 Forslaget indebærer endelig, at der etableres et  

 instrument for ledelsen på uddannelsesstederne til at kortlægge  

 udddannelsesstedernes undervisningsmiljø i samarbejde med elever og  

 studerende samt eventuelt sikkerhedsorganisationen i henhold til lov om  

 arbejdsmiljø med henblik på at tilvejebringe en vurdering af  

 uddannelsesstedets undervisningsmiljø, der kan indgå i  

 uddannelsesstedets prioriteringer i forbindelse med beslutninger om  

 vedligehold, anskaffelser, ombygninger o. lign.
 Udarbejdelse af en skriftlig vurdering af arbejdspladsen  

 sker i dag på uddannelsesstederne for de ansatte i kraft af  

 bestemmelser fastsat i eller i medfør af arbejdsmiljøloven.  

 Alle virksomheder, herunder uddannelsessteder, skal udarbejde en  

 såkaldt arbejdspladsvurdering (APV).
 Regeringen finder det vigtigt, at der for elevernes og de  

 studerendes undervisningsmiljø tilsvarende udarbejdes en vurdering af  

 »arbejdspladsen«, som skal kortlægge uddannelsesstedets  

 undervisningsmiljø og indeholde en beskrivelse og en vurdering af  

 eventuelle undervisningsmiljøproblemer.
 Det er regeringens opfattelse, at eleverne og de  

 studerende vil kunne yde et værdifuldt bidrag til en  

 miljømæssig kortlægning af uddannelsesstedet, og at det  

 vil kunne give undervisningsmiljøet et løft, hvis eleverne og  

 de studerende bliver inddraget i undervisningsmiljøvurderingen,  

 således at elevernes og de studerendes ønsker og forslag direkte  

 kommer til at indgå i arbejdet for et bedre  

 undervisningsmiljø.
Undervisning i arbejdsmiljøspørgsmål  

 indgår i både grundskolen, ungdomsuddannelserne og de  

 videregående uddannelser, og de nye redskaber til fremme af et godt  

 undervisningsmiljø, som lovforslaget indebærer, vil kunne  

 indgå i en naturlig sammenhæng med denne undervisning.
I  

 grundskolen er arbejdsmiljøundervisningen fx integreret i den  

 almindelige undervisning, og arbejdsmiljø indgår som element i  

 flere fag, stærkest i det obligatoriske emne »uddannelses-, erhvervs-  

 og arbejdsmarkedsorientering«, hvor arbejdsmiljø er et af de centrale  

 kundskabs- og færdighedsområder.
I relation til grundskolens elever er det derfor et  

 vigtigt budskab, at der med denne lovgivning lægges op til en  

 fortløbende holdningsbearbejdelse, der sigter mod, at eleverne danner  

 deres egen undervisningsmiljøbevidsthed og senere deres  

 arbejdsmiljøbevidsthed.
Samtidig støttes den demokratiske  

 bevidsthed.
 Derfor skal eleverne bl.a. gennem valget af  

 undervisningsmiljørepræsentanter og udarbejdelse af  

 undervisningsmiljøvurderingen få en forståelse for et godt  

 undervisningsmiljøs betydning for forebyggelse af skader hos  

 børn og unge samtidig med, at børnene og de unge udvikler  

 færdigheder og evne til konstruktivt at indgå i sikkerheds- og  

 sundhedsarbejdet på deres fremtidige arbejdsplads.
De vil således i en tidlig alder få kendskab  

 til de gældende arbejdsmiljøregler med udgangspunkt i de  

 konkrete forhold på deres skole, og det vil kunne medvirke til  

 forståelse for et godt og sikkert miljø, at eleverne selv aktivt  

 medvirker til at forhindre »arbejdsskader« hos sig selv og deres  

 skolekammerater.
Erfaringerne fra de kommuner, hvor man har gennemført  

 forsøg med at inddrage skolebørn i sikkerhedsorganisationens  

 virksomhed efter arbejdsmiljøloven, har vist, at det er vigtigt, at  

 eleverne stilles over for nye udfordringer i arbejdet, at de får  

 små og store synlige resultater, og at der ikke går for lang tid  

 mellem idé og handling, dvs. at skolens ledelse tager elevernes  

 forslag til prioriteringer alvorligt og følger op på  

 forslagene.
 Det har også stor betydning, hvis skolen bidrager  

 til, at sikkerhedsorganisationens arbejde gøres synligt på  

 skolens opslagstavler, i skolebladet og andre steder, hvor andre dele af  

 skolens liv sættes til debat eller information og gerne på en  

 sådan måde, at arbejdet for et godt undervisningsmiljø  

 tildeles høj status af ledere, lærere, skolebestyrelse og  

 elevråd mv.
 Den enkelte elev og ikke kun den valgte  

 undervisningsmiljørepræsentant kan inddrages på mange  

 måder f.eks. ved undervisningsmiljøvurdering, udarbejdelse af  

 handleplaner til løsning af problemer, informationsmateriale,  

 beretninger i skolebladet, ulykkesregistrering etc.
Som elevens vigtigste udgangspunkt for at lære  

 bør skolen fungere som øvelsesområde i en  

 handlingspræget undervisning, der sigter på at udvikle elevens  

 egen indsats for en sikker, værdig »arbejdsplads« med et godt fysisk  

 miljø og et lige så godt psykisk klima.
Det drejer sig om, at  

 eleven udvikler sin egen kompetence.
Det er den vigtigste form for  

 forebyggelse - ikke blot med hensyn til skader.
Siden 1. august 1997 har mange elever i folkeskolen via  

 folkeskolelovens § 45, stk. 5, været inddraget i skolens  

 miljøarbejde.
Ifølge bestemmelsen skal skolens leder inddrage  

 skolens elever gennem elevrådet, hvor et sådant forefindes, i  

 spørgsmål vedr. elevernes sikkerhed og sundhed.
Fx har  

 Københavns og Roskilde Kommuner arbejdet meget aktivt med at inddrage  

 folkeskolens elever i sikkerheds- og sundhedsarbejdet på skolerne.
Forslaget vil imidlertid bidrage til yderligere at styrke  

 det sundhedsfremmende arbejde blandt børn og unge, som i disse  

 år udvikles gennem en udvidelse af de traditionelle begreber om  

 sundhedsoplysning som sygdomsorienteret, adfærdspåvirkende og  

 moraliserende hen imod en mere aktivt elevinddragende indsats, der sigter  

 på at opbygge elevernes handlekraft eller handlekompetence.
Det  

 betyder, at vægten skal lægges på at se sundhed som noget,  

 der omfatter både livskvalitet og fravær af sygdomme og derfor  

 arbejde med metoder, der inddrager levevilkår, livsstil og  

 livskvalitet.
Lovforslaget er væsentligt mindre vidtgående  

 end de ønsker og krav om lovgivning på området, der har  

 været fremsat i de senere år fra flere sider, fx derved at  

 forslaget ikke indeholder hjemmel til at fastsætte nye standarder og  

 normer for skolers og andre uddannelsessteders fysiske indretning mv.  

 Regeringen finder imidlertid, at de ordninger, der er indeholdt i  

 lovforslaget, vil være egnede til at sikre og udvikle et godt  

 undervisningsmiljø i Danmark.
Skulle erfaringerne med loven efter en  

 årrække vise, at denne forventning ikke har holdt stik, kan der  

 på ny blive tale om at overveje hvilke mere indholdsmæssige  

 ændringer i reguleringen af undervisningsmiljøet, der  

 måtte være behov for.
 Undervisningsministeren agter at afgive en  

 redegørelse til Folketinget om erfaringerne med lovens virkninger i  

 folketingssamlingen 2004/2005.
5. Høring Lovforslaget har været til høring i en meget  

 bred kreds bestående af flere end 130 myndigheder og organisationer.  

 Forslaget blev sendt til høring den 29. marts 2000 med frist for svar  

 den 25. april 2000. Der er været stor interesse i at kommentere  

 lovforslaget, og på baggrund af over 80 indkomne svar tegner der sig  

 følgende billede:
Høringssvarene viser fra næsten alle sider  

 stor tilfredshed med, at der nu sættes fokus på elevers og  

 studerendes undervisningsmiljø, og der er en meget positiv holdning  

 til forslaget generelt.
Men de studerende og de ansatte finder ikke  

 lovforslaget vidtrækkende nok - og institutionsejerne og disses  

 organisationer er bekymrede over de mulige administrative og  

 økonomiske konsekvenser.
Elever og studerende udtrykker generelt meget stor  

 tilfredshed med, at der »endelig sker noget« og indtager en meget positiv  

 holdning generelt.
Indvendinger er dog: Der mangler tilsynsmyndighed og  

 klagemyndighed, loven bør evalueres efter tre år,  

 deltidsstuderende skal med 100%, der bør være kontaktlærer  

 for folkeskoleeleverne, og der bør være en uddannelse for  

 undervisningsmiljørepræsentanterne.
Undervisningsministeriet  

 bør fastsætte standarder, Centerbestyrelsen bør  

 sammensættes anderledes - der bør således kun være  

 en plads til Skole og Samfund - og de ansatte bør med.  

 Undervisningsministeriet bør sende penge med, så institutionerne  

 ikke behøver at tage midler til undervisningsmiljøforbedringer  

 af de i forvejen knappe midler.
Der bør ikke være en nedre  

 aldersgrænse for elevrepræsentanterne.
Hvor elever og studerende  

 allerede deltager i sikkerhedsorganisationen mv. på institutionen,  

 bør loven ikke betyde, at denne måske mere vidtgående  

 rettighed bortfalder.
Institutionsejere og -ledere og disses organisationer er  

 generelt positive over for forslaget, men frygter for at der vil opstå  

 øget økonomisk pres fra elever og studerende og ønsker  

 derfor, at der følger mange penge med.
Kommunernes Landsforening er  

 meget betænkelig, fordi lovforslaget forventes at medføre et  

 meget betydeligt udgiftspres på kommunerne især på  

 folkeskoleområdet.
Det samme mener til dels Amtsrådsforeningen.  

 Lederorganisationer ønsker at få sæde i centrets  

 bestyrelse.
Ansattes organisationer er gennemgående positivt  

 indstillede, men mange havde gerne set elever og studerende under  

 arbejdsmiljøloven.
Lærerorganisationerne ønsker  

 sæde i Centerbestyrelsen.
Man ser frem til, at elever og studerende kan  

 deltage som observatører i sikkerhedsarbejde ved institutionen.
Børnerådet mener ikke, at lovforslaget  

 bør fremmes, da det vil kunne sætte udviklingen i stå  

 på området og skabe »flimmer« om ansvarsplaceringen.
Er meget  

 skuffet over lovforslaget.
Er af den opfattelse at også  

 institutionsbørn skal omfattes af en tværministeriel lovgivning  

 om »Børn og unges institutions- og studiemiljø«.
Høringssvarene har givet anledning til en  

 række ændringer i de foreslåede bestemmelser og i  

 bemærkningerne.
De væsentligste ændringer i lovteksten i  

 forhold til høringsudgaven angår følgende emner:
Centerbestyrelsen tilføres et medlem, der beskikkes  

 efter indstilling fra Danske Underviserorganisationers Samråd, som  

 består af 15 underviserorganisationer.
Til gengæld reduceres  

 antallet af medlemmer udpeget efter indstilling fra Skole og Samfund til et  

 medlem (§ 3, stk. 2).
 Deltidsstuderende får samme rettigheder  

 vedrørende valg af undervisningsmiljørepræsentanter som  

 heltidsstuderende (§ 4).
 Der sættes ingen aldersgrænse nedad for at  

 være valgbar som undervisningsmiljørepræsentant (§4).
 Uddannelsesstedets ledelse kan tillade, at elever m.fl.  

 repræsenteres i videre omfang, end hvad der følger af de  

 foreslåede regler ( § 4).
 Udtrykket »miljørepræsentant« er erstattet  

 med »undervisningsmiljørepræsentant« ( Kapitel 3).
6. Økonomiske og administrative konsekvenser Forslaget om oprettelse af Dansk Center for  

 Undervisningsmiljø medfører årlige merudgifter for  

 Undervisningsministeriet på skønsmæssigt 5,0 mio. kr. til  

 lønninger og lokaleleje, fremstilling og distribution af  

 vejledningsmateriale, oprettelse og drift af en borgervendt netbaseret  

 IT-brugerflade og andre driftsudgifter.
 Forslaget om indførelse af en  

 undervisningsmiljøvurdering forudsættes kun at medføre  

 marginale merudgifter for institutionerne, da arbejdet forudsættes  

 koordineret med udførelsen af de arbejdspladsvurderinger, som allerede  

 efter arbejdsmiljøloven skal udarbejdes for de ansattes  

 arbejdspladser.
 De regelændringer, som centrets udtalelser  

 måtte give anledning til, forudsættes i givet fald underkastet en  

 sædvanlig udgiftsmæssig konsekvensvurdering, som vil  

 påhvile det ressortministerium, der har ansvar for de  

 pågældende regelændringer.
For kommuner og amtskommuner vil lovforslaget i alt kun  

 betyde marginale merudgifter som følge af den administrative  

 merbelastning, der vil være på institutionerne i forbindelse med  

 udformning af undervisningsmiljøvurderingen.
De samlede merudgifter  

 hertil skønnes højst at udgøre 5,0 mio. kr.  

 årligt.
 Ved lovforslagets fremsættelse optager  

 Undervisningsministeriet forhandlinger med de (amts)kommunale parter om  

 forslagets umiddelbare økonomiske konsekvenser.
7. Økonomiske og administrative konsekvenser for  

 erhvervslivet Forslaget har ingen konsekvenser for erhvervslivet ud over  

 det forhold, at forslaget omfatter deltagere i privat undervisning.
8. Forholdet til EU-retten Lovforslaget indeholder ikke EU-retlige aspekter.
9. Miljømæssige konsekvenser Lovforslaget har ingen miljømæssige  

 konsekvenser, men sætter naturligvis fokus på  

 undervisningsmiljøet for elever og studerende.
Vurdering af konsekvenser af  

 lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ingen Lovforslaget vil medføre merudgifter for stat,  

 kommuner og amtskommuner Administrative konsekvenser for stat, kommuner og  

 amtskommuner Lovforslaget vil lette myndighedernes adgang til viden om  

 undervisningsmiljøspørgsmål Lovforslaget vil medføre flere administrative opgaver  

 for staten Økonomiske konsekvenser for erhvervslivet Ingen Ingen Administrative konsekvenser for borgerne Lovforslaget vil lette borgernes adgang til viden om  

 undervisningsmiljøspørgsmål Ingen Miljømæssige konsekvenser Ingen Ingen Forholdet til EU-retten Forslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Bestemmelsen indebærer, at elever, studerende og  

 kursister m.fl. overalt har krav på et godt undervisningsmiljø,  

 uanset om der er tale om offentlige eller private uddannelsessteder.  

 Bestemmelsens formulering tilsigter at tydeliggøre, at der ved et godt  

 undervisningsmiljø skal forstås sådanne forhold på  

 uddannelsesstedet, at undervisningen kan foregå sikkerheds- og  

 sundhedsmæssigt fuldt forsvarligt.
Bestemmelsens formulering  

 præciserer samtidig, at det gode undervisningsmiljø desuden skal  

 fremme deltagernes udbytte af undervisningen ved at øge deltagernes  

 muligheder for udvikling og læring.
På denne måde  

 tilkendegives, at et godt undervisningsmiljø ikke alene drejer sig om  

 gode og sunde fysiske indretninger, men at der også tænkes  

 på det psykiske miljø, fx bekæmpelse af mobning og fremme  

 af god trivsel i det hele taget samt det æstetiske miljø  

 på uddannelsesstedet.
Ved at anvende begrebet »sikkerheds- og  

 sundhedsmæssigt fuldt forsvarligt« benytter forslaget sig af en  

 terminologi, der er sammenlignelig med, hvad der kendes fra  

 arbejdsmiljølovens område, hvor det rummer en forholdsvis bred  

 kreds af forebyggelsesmæssige forhold mv.
I det omfang denne  

 terminologi udgør en retlig standard på  

 arbejdsmiljølovens område, er det dog ikke hensigten med  

 lovforslaget at overføre ganske samme standard på  

 undervisningsmiljøområdet generelt, men derimod  

 forudsættes det, at begrebets anvendelse i praksis tillempes ud fra de  

 hensyn, som følger af forholdenes forskellighed.
Bestemmelsen kan anskues som en bestemmelse, der samler  

 trådene fra den meget omfattende regulering, der er foretaget gennem  

 lovgivningen på en række ministerområder, og som på  

 hvert deres område giver elever og studerende m.fl. en række  

 rettigheder til gode sikkerheds- og sundhedsmæssige forhold.
Der er  

 således ikke tale om at bestemmelsen konstituerer nye konkrete  

 rettigheder med hensyn til de enkelte fysiske og psykiske  

 indsatsområder eller til krav om specifikke standarder for indretning  

 af undervisningslokaler mv., men alene om at retten til et godt  

 undervisningsmiljø slås fast som en elementær og  

 grundlæggende rettighed for elever og studerende m.fl.
Elevers, studerendes og andre deltageres rettigheder  

 modsvares efter bestemmelsen af en dertil svarende forpligtelse for de  

 myndigheder eller personer m.fl. som i øvrigt har ansvaret for den  

 pågældende institutions ledelse og drift.
Samtidig  

 indebærer bestemmelsens formulering, at elever og studerende m.fl. har  

 et medansvar, således at de for deres del skal bidrage til et sikkert  

 og sundt undervisningsmiljø på deres uddannelsessted, herunder  

 ved at medvirke til at de foranstaltninger, som ledelsen træffer for at  

 fremme sikkerhed og sundhed, virker efter deres hensigt.
Denne gensidige  

 forpligtelse svarer med de modifikationer, der følger af forholdenes  

 forskellighed, til reglerne i arbejdsmiljølovens kapitel 4 om  

 arbejdsgiveres og ansattes almindelige pligter.
Til § 2 Dansk Center for Undervisningsmiljø får til  

 opgave at vejlede og rådgive elever, studerende og uddannelsessteder i  

 alle spørgsmål om undervisningsmiljøet.
Centret skal  

 derfor efter forslaget fungere som den fælles indgang til viden om  

 regler og praksis af betydning for undervisningsmiljøet overalt i  

 uddannelsessystemet.
Denne viden skal stilles til rådighed for  

 offentligheden gennem en målrettet publikationsvirksomhed.
Centret  

 forudsættes i betydeligt omfang at betjene sig af elektroniske  

 informationskanaler også til tovejskommunikation, fx via Internettet.  

 Dermed skabes mulighed for at etablere en hurtig og enkel forbindelse mellem  

 elever og studerende m.fl. samt uddannelsessteder på den ene side og de  

 relevante myndigheder på den anden.
Centret skal desuden beskæftige sig med  

 væsentlige spørgsmål på området enten af egen  

 drift eller på opfordring fra de relevante myndigheder.
Centrets  

 udtalelser og indstillinger tilgår den myndighed, hvorunder det  

 overordnede ansvar for det pågældende spørgsmål  

 hører.
Det fremgår udtrykkeligt af bestemmelsen i forslaget  

 til stk. 3, at centret også kan beskæftige sig med de  

 tilsvarende spørgsmål om børnenes miljø i  

 dagtilbud, jf. lov om social service.
Centret kan ved  

 indtægtsdækket virksomhed påtage sig opgaver efter  

 bestyrelsens bestemmelse efter de for statens institutioner almindeligt  

 gældende regler.
Centret skal desuden afgive en årlig beretning om  

 sit arbejde.
Beretningen skal også indeholde bestyrelsens vurderinger  

 af udviklingen inden for området samt forslag om de ændringer,  

 som bestyrelsen finder ønskelige.
Beretningen skal sendes til  

 ministrene for de undervisningsområder, der er omfattet af beretningen.  

 Den vil i overensstemmelse med almindelige forvaltningsretlige principper  

 også blive offentliggjort.
Centret vil administrativt og økonomisk høre  

 under undervisningsministerens ressortområde, men det  

 forudsættes, at centret i sin virksomhed fungerer uafhængigt af  

 ministeren.
Dette illustreres bl.a. af, at centret selv fastsætter sin  

 forretningsorden, og at det i øvrigt har funktioner i forhold til en  

 række andre ministerområder.
Undervisningsministeren vil dog have  

 det overordnede sektoransvar for institutionen.
Til § 3 Centret ledes af en bestyrelse, som er ansvarlig overfor  

 undervisningsministeren med hensyn til centrets drift, herunder for den  

 økonomiske forvaltning, jf. bemærkningerne til § 2 om  

 ministerens sektoransvar.
Ministeren kan fra bestyrelsen indhente alle hertil  

 nødvendige oplysninger.
 Det er bestyrelsen, der udøver  

 ledelsesbeføjelserne i forhold til den ansatte leder og medarbejderne,  

 og herunder forudsættes bestyrelsen at behandle centrets arbejdsplaner,  

 budgetter og regnskaber og bl.a. derved fastlægge centrets  

 virksomhed.
 Formanden for centrets bestyrelse og bestyrelsens  

 øvrige medlemmer udpeges af undervisningsministeren, de  

 sidstnævnte efter indstilling fra foreninger og organisationer på  

 området.
Det forudsættes, at ministeren indhenter  

 indstillinger fra alle relevante organisationer for elever og studerende samt  

 forældrene for de yngste årgange og endelig for  

 uddannelsesstedernes ejerkredse som grundlag for udpegningen af  

 repræsentanter for disse.
De organisationer og foreninger mv., som  

 repræsenterer ejerkredsene i øvrigt, er navnlig Kommunernes  

 Landsforening, Amtsrådsforeningen samt bestyrelsesforeninger for en  

 række selvejende institutioner.
Hertil kommer Københavns og  

 Frederiksberg kommuner samt en repræsentant for staten.
 Som følge af lovens meget brede virkefelt findes  

 det ikke hensigtsmæssigt i lovteksten nærmere at fiksere, hvilke  

 organisationer mv. der skal gives lejlighed til at bringe medlemmer i  

 forslag, bortset fra foreningen Skole og Samfund, som må anses for at  

 være den relevante forældreforening, og en repræsentant  

 udpeget af Danske Underviserorganisationers Samråd, der dækker 15  

 underviserorganisationer på området.
Til §§ 4 og 5 Forslaget indebærer, at elever og studerende m.fl.  

 får ret til at vælge  

 undervisningsmiljørepræsentanter.  

 Undervisningsmiljørepræsentanter deltager i sikkerhedsarbejdet  

 på uddannelsesstedet omtrent svarende til  

 sikkerhedsrepræsentanter i henhold til arbejdsmiljøloven, dog  

 uden disses beføjelser til fx at standse arbejdet i visse situationer  

 og også uden disses krav på en særlig sikkerhedsuddannelse.  

 Hvis der findes en sikkerhedsgruppe eller et -udvalg i henhold til  

 arbejdsmiljøloven på uddannelsesstedet, og kan den  

 beskæftige sig med spørgsmål af betydning for  

 undervisningsmiljøet, deltager  

 undervisningsmiljørepræsentanterne i gruppens eller udvalgets  

 arbejde, herunder i møder.  

 Undervisningsmiljørepræsentanten er således ikke egentligt  

 medlem af sikkerhedsgruppen eller -udvalget, men har en særlig  

 observatørstatus, hvorefter de ikke har stemmeret, men har taleret og  

 en ret til at deltage i arbejdet når der behandles forhold af betydning  

 for elever og de studerende og de studerendes undervisningsmiljø.
 Formuleringen af stk. 2, indebærer, at en  

 sikkerhedsgruppe, som udelukkende beskæftiger sig med  

 arbejdsmiljøspørgsmål vedr. de ansattes forhold - fx.  

 kantinepersonalets interne arbejdsmiljø i kantinekøkkenet mv. -  

 ikke skal tiltrædes af undervisningsmiljørepræsentanter,  

 medmindre den lokale ledelse beslutter det.
Sikkerhedsarbejdet vedr. de ansatte vedrører kun de  

 opgaver, som sikkerhedsgruppen i forvejen er tillagt i henhold til  

 arbejdsmiljøloven, og bestemmelsen medfører derfor ikke nogen  

 ændring heri.
Således er uddannelsesstedets æstetiske  

 miljø ikke omfattet af arbejdsmiljølovens bestemmelser.  

 Sikkerhedsgruppen kan dog af egen drift tage ethvert spørgsmål  

 op, som man finder af betydning for arbejdsmiljøet, herunder  

 spørgsmål der vedrører undervisningsmiljøet  

 isoleret.
Eleverne eller de studerende vælger selv  

 undervisningsmiljørepræsentanten.
Dette kan ske enten ved  

 direkte valg eller ved indirekte valg via de eksisterende organer, der  

 repræsenterer eleverne eller de studerende i forhold til  

 uddannelsesstedets ledelse (f.eks. elevråd i folkeskolen).  

 Undervisningsministeren kan fastsætte regler herfor.
Det  

 forudsættes, at reglerne fastsættes efter indhentet udtalelse fra  

 en bred kreds, herunder fra de ressortministerier hvis  

 uddannelsesområder måtte blive omfattet af reglerne.
 Undervisningsmiljørepræsentantens deltagelse  

 i møder i sikkerhedsudvalg medfører ikke, at  

 repræsentanten betragtes som fraværende fra almindelig  

 undervisning.
 Udførelse af hvervet som  

 undervisningsmiljørepræsentant vil indgå i vurderingen ved  

 tildeling af ekstra klip som tillæg til rammen og støttetiden  

 vedrørende uddannelsesstøtte inden for klippekortet, jf.  

 § 16 i bekendtgørelse nr. 715 af 6. september 1999 om statens  

 uddannelsesstøtte.
Til §§ 6 og 7 Forpligtelsen til at udarbejde en skriftlig  

 undervisningsmiljøvurdering påhviler uddannelsesstedets ledelse  

 under ansvar overfor uddannelsesstedets ejer.
Det skal afgøres konkret  

 i forhold til hvert enkelt institutionsområde, hvem ansvaret  

 påhviler.
Udgangspunktet er, at der ved ledelsen i denne bestemmelse  

 skal forstås det samme som i anden lovgivning om pligter og opgaver for  

 ledelsen, herunder lov om arbejdsmiljø.
 Undervisningsmiljøvurderingen skal være  

 tilgængelig for eleverne og de studerende og andre interesserede,  

 hvilket betyder, at man til enhver tid har ret til at få udleveret en  

 kopi af undervisningsmiljøvurderingen, eller at den på anden  

 måde er almindeligt tilgængelig på uddannelsesstedet, fx i  

 elektronisk form.
 Sker der ændringer af betydning for indholdet i  

 vurderingen, skal denne revideres, men den skal som minimum revideres en gang  

 hvert 3. år.
 Vurderingen skal således løbende  

 ajourføres på grundlag af en tilhørende  

 handlingsplan.
Begrebet undervisningsmiljøvurdering skal opfattes  

 i en bred betydning.
Det omfatter ikke alene undervisningslokaler, herunder  

 inventar mv., men også kantineforhold, toiletter, skolegårde,  

 boldarealer mv. samt de psykiske og æstetiske forhold på stedet.  

 Undervisningsmiljøvurderingen kan derfor omfatte alle forhold på  

 et uddannelsessted, som elever og de studerende samt ledelsen finder af  

 betydning, herunder også tilgængelighed for fysisk  

 handicappede.
Undervisningsmiljøvurderingen er et redskab for  

 alle parter på uddannelsesstedet, men ikke et  

 håndhævelsesinstrument i sig selv.
Det, at et forhold eller et  

 problem er omtalt i undervisningsmiljøvurderingen medfører  

 ikke, at problemet kan kræves løst nu og her, men det vil skabe  

 opmærksomhed omkring forholdet, og løsningen af problemet vil  

 kunne indgå i en samlet prioritering af uddannelsesstedets konstaterede  

 problemer.
Bestemmelsen om udarbejdelse af handlingsplan indebærer  

 derved ikke i sig selv merudgifter for uddannelsesinstitutionerne.
Der er således tale om en proces, hvor  

 undervisningsmiljørepræsentanten og uddannelsesstedets ledelse  

 sammen med uddannelsesstedets sikkerhedsorganisation i øvrigt  

 samarbejder om at løse eventuelle undervisningsmiljøproblemer  

 på en fornuftig og konstruktiv måde, hvor også  

 prioriteringsspørgsmålet kan indgå.
Fx kan et ønske  

 om inventarudskiftning indgå i en undervisningsmiljøvurdering,  

 men selve udskiftningen må indgå i uddannelsesstedets  

 indkøbspolitik og afstemmes med institutionens ressourcer.
Også spørgsmål, der hører under  

 det psykiske undervisningsmiljø, og hermed de psykosociale  

 risikofaktorer i undervisningsmiljøet vil være genstand for  

 opfølgningsmæssige foranstaltninger, som inddrager både  

 forholdet mellem eleverne og de studerende selv og de forhold, som tillige  

 involverer relationerne mellem lærere og elever og studerende.
Ikke  

 mindst de læringsmetoder, der omfatter gruppevise problemformuleringer  

 og -løsninger rummer særlige udfordringer af psykosocial art,  

 men også særlige tilbud om at håndtere disse udfordringer  

 på en konstruktiv og positiv måde.
Miljøvurderingen med  

 tilhørende handlingsplaner vil være en god anledning til at  

 synliggøre disse forhold på uddannelsesstedet og til at  

 frembringe løsninger på de eventuelle problemer.
Dette  

 gælder ikke blot mobberi i traditionel forstand, der formentligt er  

 mest relevant i forhold til grundskolen, men også andre former for  

 psykosociale belastninger, som måske mere er knyttet til undervisning  

 for unge og voksne.
