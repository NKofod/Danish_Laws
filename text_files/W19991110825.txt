Moms, hel eller delvis fradragsret Reference:
Momslovens § 37 X Symfoniorkester klagede over, at den stedlige told- og skatteregion  

 alene havde godkendt delvis fradragsret for moms af udgifter til leje af  

 øvelokale.
 Det var oplyst, at symfoniorkestret havde haft både momspligtige og  

 momsfrie aktiviteter.
 Den momspligtige del havde bestået i afholdelse af egne koncerter i  

 X Musikhus, ledsagende orkestermusik til B Operas opførelser i X  

 Musikhus samt i mindre omfang salg af annoncer og programmer.
 Den momsfrie del havde dels omfattet udenbys koncerter, hvor f.eks. lokale  

 musikforeninger havde stået for arrangementet og dels indspilning af  

 CD'er.
Der var ifølge regnskabet for 1997 afholdt udgifter til lokaleleje  

 på i alt 2.540.890 kr.
Det var senere oplyst, at alene 1.094.007 kr.  

 vedrørte leje af øvelokaler i X, mens de resterende udgifter  

 havde vedrørt leje af lokaler til afholdelse af koncerter andre  

 steder.
 Der var fremlagt fakturaer og kreditnotaer fra udlejer af  

 øvelokalet, hvoraf det fremgik, at der var afholdt udgifter på i  

 alt 1.094.006,78 kr. fordelt således:
Leje 938.472,18 kr.
Varme 36.766,52 kr.
Fællesudgifter 55.873,28 kr.
Diverse udgifter 62.894,38 kr.
Symfoniorkestret havde i forbindelse med opgørelsen af  

 fradragsretten for moms anset udgifterne til øvelokalet for at  

 være fuldt ud fradragsberettiget, idet orkestrets virksomhed  

 primært var rettet mod koncerterne afholdt i X Musikhus, og idet  

 symfoniorkestret havde givet koncert med de indøvede værker i  

 Musikhuset, forinden der var givet udenbys gentagelseskoncerter.
En udenbys  

 koncert årligt havde dog ikke været en gentagelseskoncert, nemlig  

 en musikfestival.
Den ene prøvedag om året havde således  

 relateret sig til momsfri omsætning.
Regionen havde ved den påklagede afgørelse anset udgifterne  

 til øvelokaler, 2.540.890 kr. som en fællesudgift, hvorpå  

 der alene kunne godkendes delvis fradragsret.
Regionen havde anset orkestrets  

 indenbys koncerter for at være momspligtige efter momslovens § 4, jf. §  

 17, stk. 1, nr. 1., idet orkestret selv havde stået for  

 markedsføring og salg af disse koncerter.
Regionen havde anset  

 orkestrets udenbys koncerter for at være momsfrie efter momslovens §  

 13. stk. 1, nr. 6 som kunstnerisk virksomhed, idet orkestret fik et aftalt  

 honorar for at give en koncert for f.eks. en teaterforening, der havde  

 stået for billetsalget.  Regionen havde fundet, at aktiviteterne i  

 øvelokalet havde bragt orkestrets medlemmer op på et generelt  

 musikalsk højt niveau, der var baggrunden for, at man kunne give  

 såvel momspligtige koncerter som momsfrie koncerter.
 Der var over for Landsskatteretten nedlagt påstand om, at der blev  

 godkendt fuldt momsfradrag af udgifter til øvelokale.
Der var til støtte herfor bl.a. gjort gældende, at  

 øvelokalerne i alt væsentligt anvendtes til prøvearbejdet  

 i forbindelse med de koncerter, orkestret selv afholdt i X.
Disse koncerter  

 var momspligtige, idet orkestret selv stod for markedsføring og salg  

 af disse koncerter.
Det var videre anført, at i sæsonens løb blev et  

 mindre antal af de koncerter, der var fremført i musikhuset gentaget i  

 andre byer.
Disse udenbys koncerter var momsfrie, idet symfoniorkestret her  

 modtog et aftalt honorar fra den musikforening eller lignende, der stod for  

 billetsalget.
Dette honorar anvendtes til dækning af honorar til  

 dirigent og solister for den pågældende gentagelseskoncert.
For  

 disse udenbys gentagelseskoncerter gjaldt, at det altid drejede sig om  

 koncerter, der var planlagte og færdigindstuderede med henblik på  

 opførelsen i Musikhuset X.
Hele planlægningen af en sæsons  

 koncerter skete udelukkende med koncerterne i Musikhuset for øje.  

 Først når hele sæsonplanen var færdig og  

 offentliggjort blev udbudt et mindre antal koncerter som gentagelseskoncerter  

 til eventuelle interesserede udenbys koncertarrangører.
De udenbys  

 koncerter havde således ingen indflydelse på, hvorledes  

 prøvearbejdet i X blev tilrettelagt og gennemført.
Dette  

 prøvearbejde tog i sin helhed udelukkende sigte på de indenbys  

 momsbelagte koncerter.
Det var endelig anført, at prøvearbejdet  

 ikke havde kunnet skæres ned, såfremt der ikke blev afholdt  

 udenbys koncerter.
 Landsskatteretten udtalte:
 Af momslovens § 37, stk. 1, om fuld fradragsret fremgik:
"Registrerede virksomheder kan ved opgørelsen af afgiftstilsvaret  

 som indgående afgift, jf. § 56, stk. 3, fradrage afgiften efter denne  

 lov for virksomhedens indkøb mv. af varer og ydelser, der udelukkende  

 anvendes til brug for virksomhedens leverancer, som ikke er fritaget for  

 afgift efter § 13, herunder leverancer udført i udlandet." Af momslovens § 38, stk. 1, om delvis fradragsret fremgik:
"For varer og ydelser, som en registreret virksomhed anvender både  

 til fradragsberettigede formål efter § 37 og til andre formål i  

 virksomheden, kan der foretages fradrag for den del af afgiften, der  

 forholdsmæssigt svarer til omsætningen i den  

 registreringspligtige del af virksomheden. (udhævning)." Retten fandt henset til det oplyste om, at indstuderingen altid foregik  

 med henblik på de momsbelagte koncerter, samt at omfanget af  

 indstuderingen var uafhængig af, om koncerterne senere solgtes udenbys,  

 at udgifterne til leje af øvelokale ansås udelukkende at blive  

 anvendt til brug for virksomhedens momspligtige leverancer, hvorefter der  

 kunne godkendes fradrag for momsen heraf, jf. momslovens § 37.
 Den påklagede afgørelse blev ændret i overensstemmelse  

 hermed.
