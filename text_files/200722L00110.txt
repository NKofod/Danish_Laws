Fremsat den 12. marts 2008 af velfærdsministeren (Karen Jespersen) Forslag til Lov om ændring af lov om byfornyelse og udvikling af byer (Indførelse af påbudsbestemmelse om afhjælpning af kondemnable forhold m.v.) § 1 I lov om byfornyelse og udvikling af byer, jf. lovbekendtgørelse nr. 1083 af 3. november 2006, som ændret ved § 35 i lov nr. 523 af 6. juni 2007, foretages følgende ændringer:
1. I § 7, stk. 3, 1. pkt., indsættes efter »udgiftsramme,«: »herunder om fordeling af udgiftsrammen til løsning af problemer i mindre byer,« 2. I § 18, stk. 1, ændres i 2. pkt., »forbedres« til: »forøges«, og i 4. pkt., ændres »Tilbagebetalingskravet« til: »Tilbagebetalingspligten«.
 3. § 22, stk. 1, affattes således:
 »Støtte kan ydes til følgende foranstaltninger:
 1) Istandsættelse af bygningens klimaskærm.
 2) Nedrivning, når denne er begrundet i bygningens fysiske tilstand.
3) Afhjælpning af kondemnable forhold.« 4. I § 22, stk. 3, ændres »stk. 1« til: »stk. 1, nr. 1«.
 5. I § 29, 1. pkt., indsættes efter »ejendommen«: »skifter status eller«.
 6. Efter § 75 indsættes før overskriften »Kondemnering«:
»Påbud § 75 a . Skønnes en bygnings benyttelse forbundet med sundhedsfare eller brandfare, jf. § 75, stk. 1-5, og vil det ud fra en samlet økonomisk og bebyggelses-, brand- og sundhedsmæssig vurdering være rimeligt, at der gennemføres foranstaltninger, som afhjælper faren, kan kommunalbestyrelsen meddele ejeren påbud herom.
Kommunalbestyrelsen fastsætter samtidig en frist for foranstaltningernes gennemførelse.
 Stk. 2. Bestemmelsen i stk. 1 gælder ikke for ejendomme, for hvilke kommunalbestyrelsen kan meddele påbud efter § 165, stk. 1, i lov om almene boliger m.v. og § 89, stk. 2, i lov om friplejeboliger.
Stk. 3. Påbud efter stk. 1 skal 1) skriftligt meddeles ejeren og de lejere, hvis lejemål omfattes af påbuddet, og 2) indeholde oplysning om mulighederne for at søge offentlig støtte efter kapitel 3 eller 4 til at gennemføre påbuddet.
Stk. 4. Efterkommes et påbud efter stk. 1 ikke inden for den fastsatte frist, kan kommunalbestyrelsen 1) lade foranstaltningerne udføre for ejerens regning, 2) forlange, at ejendommen med henblik på afhjælpning af de kondemnable forhold helt eller delvis skal afstås mod erstatning, jf. § 75 b, stk. 7, eller 3) ændre påbuddet til et forbud efter § 76.
 Stk. 5. Kommunalbestyrelsen kan lade påbuddet tinglyse på ejendommen.
§ 75 b.
Hvis foranstaltninger, der er udført i henhold til påbud efter § 75 a, stk. 1, undtagelsesvis ikke vil medføre en forøgelse af ejendommens værdi, der svarer til de godkendte udgifter til foranstaltningerne, yder kommunalbestyrelsen ejeren erstatning for tabet.
 Stk. 2. Udgifter til gennemførelse af de påbudte foranstaltninger, som er godkendt af kommunalbestyrelsen, opdeles i værdiforøgende udgifter og tabsgivende udgifter.
Stk. 3. For udlejningsejendomme udgør de værdiforøgende udgifter den del af de godkendte udgifter til de påbudte foranstaltninger, der kan danne grundlag for en forbedringsforhøjelse, jf. § 58 i lov om leje.
De tabsgivende udgifter udgør de resterende godkendte udgifter til de påbudte foranstaltninger.
Stk. 4. For øvrige ejendomme udgør de værdiforøgende udgifter den del af de godkendte udgifter til de påbudte foranstaltninger, der medfører en forøgelse af ejendommens handelsværdi.
De tabsgivende udgifter udgør de resterende godkendte udgifter til de påbudte foranstaltninger.
 Stk. 5. §§ 18 og 29 finder tilsvarende anvendelse for erstatning efter stk. 1-4.
Stk. 6. Erstatningsfastsættelse efter stk. 1 og § 75 a, stk. 4, nr. 2, kan af ejeren indbringes for de taksationsmyndigheder, der er nævnt i lov om offentlige veje, inden 6 uger efter, at afgørelsen er meddelt ejeren.
Ved sagens behandling for taksationsmyndighederne finder reglerne i lov om offentlige veje § 51, stk. 2, §§ 53-55 og § 66 tilsvarende anvendelse.« 7. I § 76, stk. 1, indsættes efter 1. pkt.:
»Forbud kan omfatte beboede og ubeboede bygninger.« 8. § 78, stk. 5, affattes således:
 9. § 78, stk. 6 , ophæves.
 10. I § 82, stk. 1, indsættes efter »erstatning«: », indgreb i bygningskonstruktioner«.
 11. I § 83, stk. 1, indsættes efter »Kommunalbestyrelsens«: »eller boligkommissionens«.
 12. I § 83,stk. 3, 1. pkt., indsættes efter »kommunalbestyrelsens«: »eller boligkommissionens«.
 13. I § 100 ændres »investeringsrammen« til: »udgiftsrammen«.
 14. I § 105 indsættes efter stk. 2 som nyt stykke:
»Stk. 3. Kommunalbestyrelsen kan foretage nødvendige indgreb i bygningens konstruktioner med henblik på at afgøre, om der er sundheds- eller brandfare, jf. § 75, stk. 1-5. Kommunalbestyrelsen foretager nødvendig retablering som følge af indgreb efter 1. pkt.« 15. I § 107, stk. 1, nr. 6, indsættes efter »i medfør af«: »§ 75 a, stk. 1,«.
§ 2 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Lovforslagets baggrund og formål Lovforslagets hovedformål er at forbedre kommunernes muligheder efter byfornyelsesloven for at gribe ind overfor de allerdårligste boliger i form af justeringer og indførelse af nye byfornyelsesinstrumenter.
 I løbet af 2007 er der gennemført en evaluering af den gældende byfornyelseslov, som trådte i kraft 1. jan. 2004 ved lov nr. 1234 af 27. december 2003. Evalueringen har peget på, at der er behov for at foretage justeringer af loven med henblik på at forbedre kommunernes muligheder for at gennemføre visse påtrængende byfornyelsesopgaver vedrørende de dårligste boliger.
Herudover har Velfærdsministeriet på baggrund af henvendelser fra en række kommuner, der har store problemer med boliger af særlig lav kvalitet, fået gennemført en undersøgelse »Dårlige boliger i landets yderområder  om omfanget og betydningen af boliger i særlig ringe stand«.
Rapporten, der blev offentliggjort i august 2007, afdækker omfanget og karakteren af problemer med dårlige boliger i udkantsområder samt behovet for nye tiltag.
Den dårlige boligmasse og områdernes dårlige fremtoning har en negativ betydning for områdets generelle attraktivitet i forhold til potentielle tilflyttere.
Boligerne kan ofte ikke omsættes på almindelige markedsvilkår og kommer til at stå tomme eller tiltrækker beboere på overførselsindkomst.
Undersøgelsen peger bl.a. på, at kommunerne har brug for instrumenter, som giver bedre muligheder for at afhjælpe disse byfornyelsesproblemer.
Endelig har Velfærdsministeriet i samarbejde med Erhvervs- og Byggestyrelsen som følge af den aktuelle debat om skimmelsvamp i boliger udarbejdet et udkast til vejledning til kommunerne om mulighederne for at gribe ind over for disse problemer efter de gældende regler.
Vejledningsudkastet har været udsendt i høring i efteråret 2007. Høringssvarene peger på, at der er behov for justeringer i loven samt indførelse af nye byfornyelsesinstrumenter, som giver bedre muligheder for at håndtere disse problemer.
 Velfærdsministeriet vil vurdere målopfyldelsen af lovforslaget ved en evaluering, der vil blive iværksat i 2010.
2. Lovforslagets indhold Lovforslaget indeholder følgende hovedelementer:
2.1. Udgiftsramme til områdefornyelse i mindre byer De mindre byer og landsbyerne har store udfordringer på grund af befolkningsnedgang og udtømning af den private og offentlige service og er kendetegnet ved, at udbuddet af boliger er større end efterspørgslen og mange boliger er dårligt vedligeholdt.
Som følge heraf er behovet for en indsats i disse byer stigende, hvilket afspejler sig i et tilsvarende stigende antal ansøgninger til Velfærdsministeriet om tilskud til områdefornyelse, som ikke kan imødekommes.
Evalueringen af byfornyelsesloven peger på, at kommunerne har fokus på problematikken og ønsker flere midler til området.
Efter de gældende regler, der er nærmere fastsat i bekendtgørelse nr. 61 af 5. februar 2004 om udvælgelseskriterier for reservation af støtte til områdefornyelse og fastsættelse af ansøgningsfrist, sker fordeling af udgiftsrammen på 50 mio. kr. til områdefornyelse efter en prioriteret rækkefølge.
Forlods afsættes 20 pct. af udgiftsrammen, svarende til 10 mio. kr. til områdefornyelse i mindre byer, der er karakteriseret ved funktionstømning og fraflytning af erhverv og borgere.
Såfremt midlerne til de mindre byer ikke kan anvendes, fordeles disse sammen med resten af rammen til de traditionelle byfornyelsesområder (ældre boligområder i større byer), nyere boligområder med store sociale problemer i større byer og ældre, nedslidte erhvervs- og havneområder, i den nævnte rækkefølge.
Kommunerne indsender hvert år ansøgninger om støtte til områdefornyelse i mindre byer for et beløb, der overstiger den afsatte statslige udgiftsramme på 10 mio.kr.
Det resulterer i, at der hvert år gives afslag om støtte, og at nogle kommuner får afslag flere år i træk.
Ydermere har fastlæggelse af den maksimale udgiftsramme til de mindre byer betydet, at der gives afslag om støtte, selvom en mindre søgning til de andre områdekategorier har resulteret i, at den samlede udgiftsramme på 50 mio.kr. ikke er blevet anvendt til område-fornyelse.
Eventuel restramme er i givet fald blevet overført til rammen for bygningsfornyelse.
 For at understøtte regeringens målrettede indsats for udvikling af landdistrikterne, jf. landdistriktsredegørelsen fra 2007, herunder at afhjælpe de dårlige boligforhold på landet ved at matche behovet for igangsættelse af udvikling i de mindre byer i udkantsområderne, foreslås det, at reglerne om fordeling af udgiftsrammen gøres mere fleksible, således at der bliver mulighed for at forhøje udgiftsrammen til områdefornyelse i de mindre byer.
 Det er derfor hensigten at forhøje den udgiftsramme, der afsættes til de mindre byer fra 20 pct. til 25 pct. af den gældende udgiftsramme på 50 mio. kr. til områdefornyelse samt at give mulighed for, at eventuelle uforbrugte midler fra udgiftsrammen som følge af manglende ansøgninger til de øvrige områdetyper kan anvendes til mindre byer.
 Den gældende udgiftsramme til områdefornyelse på 50 mio. kr. ændres ikke med forslaget.
2.2. Adgang til nedrivning af ejer- og andelsboliger Efter de gældende regler har kommunalbestyrelsen mulighed for at give støtte til nedrivning af private udlejningsboliger, når bygningernes stand er meget dårlig.
Denne mulighed gælder ikke for ejer- og andelsboliger.
Dårlige og nedrivningstrængende boliger på landet har ofte status som ejerboliger.
Undersøgelsen om dårlige boliger på landet viser, at der særligt i landets yderområder er et stort antal boliger, der er så dårlige, at nedrivning kan komme på tale.
Herudover fremgår det af evalueringen af den gældende byfornyelseslov, at disse dårlige boliger udgør et stort problem for mange kommuner.
Almindeligt forfald, fugt i bygningerne, mangelfuld eller helt manglende isolering, installationsmangler og friarealer fyldt med affald er de hyppigst forekommende problemer.
Men også spekulation i opkøb og udlejning af enfamiliehuse i dårlig stand til kontanthjælpsmodtagere og førtidspensionister, som flytter til fra andre kommuner, er et problem.
Endelig melder flere kommuner om problemer med en særlig form for pantebrevsspekulation i forfaldne boliger, hvor boligerne erhverves på tvangsauktioner for et meget lille beløb og videresælges flere gange til tvivlsomme købere for stigende priser finansieret med pantebreve, der ikke er dækning for i ejendommen.
Ejendommene ender på tvangsauktion, hvorefter de igen kan blive opkøbt af spekulanter.
En række kommuner efterspørger derfor muligheden for at kunne give tilskud til nedrivning af ejerboliger i lighed med udlejningsboliger, da begrundelsen for at anvende nedrivningsinstrumentet for ejerboliger er den samme som for udlejningsboliger.
 Det foreslås på den baggrund at udvide byfornyelseslovens anvendelsesområde således, at der kan ydes støtte til nedrivning af ejer- og andelsboliger, når bygningernes stand er meget dårlig.
2.3. Mulighed for at kondemnere tomme boliger Efter de gældende regler har kommunalbestyrelsen mulighed for at kondemnere, dvs. nedlægge forbud mod beboelse af beboede sundheds- og brandfarlige boliger.
Muligheden er derimod ikke til stede for tomme, ubeboede boliger.
Begrænsningen i de gældende regler har den paradoksale konsekvens, at kommunerne må afvente indflytning i en sundheds- eller brandfarlig tom bolig, før kommunalbestyrelsen kan gribe ind med et forbud mod beboelse.
De dårlige boliger tiltrækker ofte beboere på overførselsindkomst, som flytter til fra andre kommuner.
Forbud mod beboelse medfører en pligt for kommunalbestyrelsen til at genhuse husstanden, hvilket medfører væsentlige administrative og økonomiske konsekvenser for kommunerne.
På den baggrund foreslås det at udvide de gældende kondemneringsbestemmelser til at omfatte tomme boliger.
Forslaget medfører ikke, at kommunalbestyrelsen skal føre tilsyn med tomme boliger.
Forslaget er derfor ikke en udvidelse af kommunalbestyrelsens gældende forpligtelse til at føre tilsyn med, at beboede boliger ikke er sundheds- eller brandfarlige.
2.4. Mulighed for indgreb i bygninger med henblik på konstatering af sundheds- og brandfare Efter de gældende regler er det kun ejeren af en udlejningsejendom, der har ret til at foretage undersøgelser af skimmelsvamp i det lejede, der griber ind i bygningens konstruktioner, f.eks. ved at fjerne tapet eller optage gulvbrædder.
 I forbindelse med høringen over vejledningen om skimmelsvamp er der fremsat ønske om, at lejeren får ret til at foretage sådanne undersøgelser, idet skimmelsvampeangreb ofte er skjulte, og derfor kun kan identificeres gennem en såkaldt »destruktiv« undersøgelse.
Det skønnes imidlertid kun at være hensigtsmæssigt at give denne mulighed til kommunerne som et instrument, der kan anvendes, når de som led i deres tilsynsforpligtelse skal afgøre, om der foreligger et skimmelsvampeangreb.
Herved sikres det, at der kun foretages destruktive indgreb af andre end udlejeren, når der foreligger en begrundet mistanke om kondemnable forhold, der ikke umiddelbart kan konstateres.
 Det foreslås derfor, at kommunalbestyrelsen får adgang til at foretage nødvendige indgreb i bygningens konstruktioner i forbindelse med afgørelsen af, om der foreligger kondemnable forhold f.eks. et skimmelsvampeangreb.
2.5. Adgang til påbud om afhjælpning af kondemnable forhold Efter de gældende regler kan kommunalbestyrelsen nedlægge forbud mod beboelse eller ophold, når der foreligger sundheds- eller brandfarlige forhold (kondemnering). Når der er nedlagt forbud, har kommunalbestyrelsen mulighed for at forlange, at ejeren nedriver bygningen.
Kommunalbestyrelsen har derimod ikke mulighed for at give en ejer påbud om at afhjælpe sundheds- eller brandfarlige forhold, selv om dette ud fra en samlet vurdering vil være mere rimeligt end nedrivning.
De gældende regler har således den negative effekt, at boliger, som har kondemnable forhold, ikke vil blive istandsat, selv om det økonomisk set godt kunne betale sig.
Boligerne vil blive kondemneret og derefter stå tomme.
Kondemnerede lejligheder i etagebyggeri vil kunne komme til at stå som tomme »huller« i ejendommen.
Tomme kondemnerede boliger skæmmer omgivelserne og forfalder ofte så meget, at nedrivning i sidste ende kan blive nødvendig.
 Efter den tidligere byfornyelseslov kunne kommunalbestyrelsen give påbud til en ejer om at afhjælpe alvorlige mangler og kondemnable forhold i en bygning, hvis det efter en samlet økonomisk, bebyggelsesmæssig og brand- og sundhedsmæssig vurdering ville være rimeligt, at bygningen blev istandsat.
 Hvis det derimod efter en samlet vurdering ikke var rimeligt at påbyde foranstaltninger, der kunne afhjælpe manglerne, måtte kommunalbestyrelsen nedlægge forbud mod beboelse eller ophold (kondemnering).
 Både i forbindelse med høringen over vejledningen til kommunerne om skimmelsvamp og i forbindelse med evalueringen af byfornyelsesloven er der kommet forslag om at genindføre en hjemmel for kommunerne til at kunne give påbud om gennemførelse af byfornyelsesarbejder på de dårligste ejendomme.
Det foreslås på denne baggrund at indføre hjemmel til, at kommunerne kan give ejere påbud om at afhjælpe kondemnable forhold.
Efterkommer ejeren ikke påbuddet vil kommunalbestyrelsen efter forslaget have mulighed for at lade arbejderne udføre for ejerens regning eller forlange at overtage ejendommen med henblik på at gennemføre afhjælpning af de kondemnable forhold.
En afståelse efter forslaget vil efter Velfærdsministreriets opfattelse være ekspropriation efter grundloven.
Det følger derfor af grundlovens § 73, at ejeren har krav på fuldstændig erstatning.
Forslaget omfatter som følge heraf også bestemmelser herom.
 Det foreslås, at påbudsmuligheden ikke skal omfatte almene boliger, idet kommunalbestyrelsen allerede har mulighed for at påbyde afhjælpning af kondemnable arbejder gennemført efter regler i lovgivningen om almene boliger.
2. 6. Andre mindre ændringer Det foreslås, at den deklaration på ejer- og andelsboliger, der vedrører tilbagebetaling af støtte i forbindelse med salg af boligen, udvides til at omfatte statusskift i lighed med bestemmelsen for udlejningsboliger.
Hensigten med ændringen er at forhindre muligheden for at kapitalisere støtte i forbindelse med, at ejendommen skifter status.
 Det foreslås at ændre opgørelsesmetoden for tilskud til andelsboligejendomme i forbindelse med kondemnering således, at der ikke kan opnås større tilskud, end boligen er værd i handel og vandel.
3. Økonomiske konsekvenser for det offentlige Der er fastsat en statslig udgiftsramme til byfornyelsesformål, som lægger loft over de statslige og kommunale udgifter til byfornyelse.
De kommunale udgifter til bygningsfornyelse og kondemnering har samme størrelse som de statslige udgifter, idet staten refunderer 50 pct. af kommunernes udgifter til disse ordninger.
Forslaget finansieres indenfor den eksisterende ramme, hvorfor forslaget ikke giver anledning til hverken statslige, regionale eller kommunale merudgifter.
 Forslaget medfører begrænsede statslige merudgifter til tilretning af Velfærdsministeriets administrative edb-system BOSSINF i 2008. Disse merudgifter afholdes indenfor Velfærdsministeriets eksisterende ramme.
4. Administrative konsekvenser for det offentlige I påbudssager får ejere ifølge forslaget mulighed for at indbringe fastsættelsen af erstatninger for taksationsmyndighederne.
Endvidere kan kommunalbestyrelsens fordeling af udgifter til påbudte foranstaltninger ifølge forslaget indbringes for byfornyelsesnævnet.
Da byfornyelsesrammen imidlertid lægger loft over den samlede byfornyelsesaktivitet, ventes de nye påbudssager at blive modsvaret af en reduktion i andre sager i medfør af byfornyelsesloven.
Forslaget ventes derfor ikke at forøge arbejdsbyrden hos hverken taksationsmyndighederne eller byfornyelsesnævnene.
Ifølge forslaget skal kommunerne kunne rejse tilbagebetalingskrav ikke blot, når en ejendom afhændes, men også når den skifter status.
Eksempelvis skal kommunalbestyrelsen vurdere, om der er et tilbagebetalingskrav, hvis en ejerbolig skifter status fra beboelse til fritidshus eller erhverv.
Forslaget giver en mindre byrde i form af begrænset kommunal meradministration.
Men den ekstra administration forventes at blive opvejet af de beløb, som i givet fald skal tilbagebetales, og som kommunen og staten deler.
 Forslaget har ingen konsekvenser for regionerne.
5. Økonomiske og administrative konsekvenser for erhvervslivet Forslaget har ikke nævneværdige økonomiske og administrative konsekvenser for erhvervslivet.
6. Administrative konsekvenser for borgerne Forslaget har ikke administrative konsekvenser for borgerne.
7. Miljømæssige konsekvenser Forslaget har ikke miljømæssige konsekvenser.
8. Forhold til EU-retten Lovforslaget har ikke EU-retlige aspekter.
9. Høring Andelsboligernes Fællesrepræsentation, Akademisk Arkitektforening, Advokatrådet, BAT-Kartellet, Boligselskabernes Landsforening, BOSAM, Byggeskadefonden vedr.
Bygningsfornyelse, BYG Byggeriets Arbejdsgivere, Byfornyelseskonsulenterne A/S, Byfornyelsesrådet, By og Bolig, By- og Landskabsstyrelsen, Byggesocietetets Byfornyelsesudvalg, BID Bygherreforeningen i Danmark, Byggeskadefonden, Byggesocietetet, Danmarks Lejerforeninger, Danske Arkitektvirksomheder, Danske Entreprenører, Ejendomsforeningen Danmark, Frederiksberg Kommune, Foreningen af Rådgivende Ingeniører, Grundejernes Investeringsfond; Håndværksrådet, I.C.
Byfornyelse, Jyske Grundejerforeninger, KL, Landsbyggefonden, Lejernes Landsorganisation i Danmark, Realkreditrådet, Statens Byggeforskningsinstitut.
10. Sammenfattende skema Bemærkninger til lovforslagets enkelte bestemmelser Til § 1  Ejendommens værdi fastsat i regnskabet: 24.000.000 kr.
  Ejendommens værdi i handel og vandel: 21.000.000 kr.
  Indestående prioriteter: 19.200.000 kr.
  Nettoformue: 1.800.000 kr.
  Andelenes værdi: 112.500 kr.
  Ejendommens værdi: 19.687.500 kr.
  Indestående prioriteter: 19.200.000 kr.
  Nettoformue: 487.500 kr.
  Andelenes gennemsnitlige værdi: 30.469 kr.
  Nedgang i ejendommens værdi: 1.312.500 kr.
  Værdi af forbedringer: 40.000 kr.
  Tilskud i alt: 1.352.500 kr.
  Ejendommens værdi: 19.687.500 kr.
  Tilskud: 1.200.000 kr.
  Indestående prioriteter: 19.200.000 kr.
  Nettoformue 1.687.500 kr.
  Andelenes værdi (15 andele) 112.500 kr.
