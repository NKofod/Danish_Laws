Ankestyrelsens principafgørelse P-22-97 om samlevende - bedømmelsesgrundlag - pension - medhjælpende ægtefælle Resume:
 Regler for valg af  bedømmelsesgrundlag for  medhælpende ægtefæller i Socialminsteriets bekendtgørelse om social pension kunne ikke overføres til medhjælpende samlevere, uanset at samlivsforholdet i øvrigt havde en sådan karakter, at det kunne sidestilles med ægteskab.
 Ankestyrelsen lagde vægt på, at ansøgerens samlever kunne ansætte hende som medarbejder på almindelige lønvilkår, og at hendes arbejdsindtægt derfor måtte formodes at svare til den reelle arbejdsindsats.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 14 og § 15 Sagsfremstilling:
 Ansøgeren, der var en 48-årig kvinde, havde levet i fast samliv med tidligere ægtefælle siden 1981. Indtil hun fik tilkendt førtidspension i 1989 havde hun arbejdet i samleverens forretning, der blev drevet som et anpartsselskab.
 Ansøgeren havde fået løn svarende til deltidsarbejde og i forbindelse med pensionstilkendelse blev hun bedømt i forholdt til deltidsarbejde og husligt arbejde i eget hjem.
 Kommunen gav afslag på højere pension, bedømt i supplerende erhverv.
 Revaliderings- og pensionsnævnet gav afslag på mellemste førtidspension og lagde herved vægt på, at der kun var sket en beskeden helbredsmæssig forværring siden 1989.
 Ansøgeren led af diskusdegeneration i nakke og lænd.
 Sagen blev behandlet i principielt møde med henblik på afklaring af praksis vedrørende bedømmelsesgrundlag for samlevende, herunder om ansøgeren kunne sidestilles med en medhjælpende ægtefælle, som efter de ændrede regler i bekendtgørelsens § 14b kunne bedømmes i fuldt erhverv.
 Afgørelse:
 Nedsættelsen af ansøgerens erhvervsevne skulle bedømmes i forhold til deltids erhvervsarbejde og deltidsarbejde i eget hjem efter § 14 b, jf. § 14 a i Socialministeriets bekendtgørelse nr. 522 af 16. juni 1994 om social pension, som ændret ved bekendtgørelse nr. 939 af 18. november 1994.
 Ankestyrelsen lagde vægt på, at ansøgeren var blevet skilt i 1980, men siden 1981 havde levet i fast samliv med tidligere ægtefælle og deres 2 fælles børn.
 Ankestyrelsen lagde endvidere vægt på, at ansøgeren havde været deltidsansat i en grønt- og blomsterforretning, som blev drevet af samleveren som et anpartsselskab.
 Ankestyrelsen fandt ikke, at reglerne for valg af bedømmelsesgrundlag for medhjælpende ægtefæller efter bekendtgørelsens § 14 b, stk. 1, 2. pkt. kunne overføres til medhjælpende samlevere, uanset at samlivsforholdet i øvrigt havde en sådan karakter, at det kunne sidestilles med et ægteskab.
 Ankestyrelsen lagde vægt på, at ansøgerens samlever kunne ansætte hende som medhjælpende på almindelige lønvilkår, og at hendes arbejdsindkomst derfor måtte skønnes at modsvare hendes reelle arbejdsindsats.
En selvstændig gift erhvervsdrivende kunne derimod alene overføre en del af overskuddet i virksomheden til beskatning hos den medhjælpende ægtefælle.
Et sådant overført overskud kunne ikke nødvendigvis skønnes at modsvare den reelle arbejdsindsats.
Ankestyrelsen tog samtidig stilling til pensionsgraden og fandt, at erhvervsevnen ikke var nedsat med mere end 2/3. Der blev herved lagt vægt på, at ansøgeren led af diskusdegeneration i nakke og lænd, samt slidgigt i nakke, lænderyg og venstre hofte.
Der kunne ses en vis mindre forværring siden tilkendelse af førtidspension i 1989, men ikke så udtalt en forværring af erhvervsevnen, at den samlet kunne anses for nedsat med omkring 2/3.
 Ankestyrelsen tiltrådte således revaliderings- og pensionsnævnets afgørelse.
