 Ansøgning om tilladelse til radioforbindelse mellem Danmark og Sri  

 Lanka blev ikke imødekommet, idet formålet med radioforbindelsen (teletrafik)  

 ansås at stride mod enerets- og koncessionslovgivningen på  

 telekommunikationsområdet.
 Generaldirektoratets brev af 4. december 1989 til ansøgeren:
 »Advokatkontoret har med brev af 17. oktober 1989 rettet henvendelse  

 til generaldirektoratet angående en ansøgning til Teleinspektionen fra  

 Tamilsk Velfærdsforening om tilladelse til oprettelse og drift af en privat  

 radioforbindelse mellem Danmark og Sri Lanka.
 Som det er advokatkontoret bekendt, har Teleinspektionen forelagt  

 ansøgningen for generaldirektoratet med henblik på afklaring af  

 eneretsspørgsmålet.
 Som svar herpå har generaldirektoratet meddelt Teleinspektionen, at ifølge  

 lov nr. 84 af 11. maj 1897 om telegrafer og telefoner har staten på dansk  

 land- og søterritorium eneret til anlæg og drift af telegrafer og telefoner.  

 De i lovens § 3 anførte undtagelsesbestemmelser antages ikke at kunne finde  

 anvendelse i det pågældende tilfælde.
 Samtidig er det meddelt Teleinspektionen, at generaldirektoratet ikke  

 finder, at der er tilstrækkeligt grundlag for at give tilladelse til  

 oprettelse og drift af privat radioforbindelse mellem Danmark og Sri Lanka.
De vil fra Teleinspektionen modtage endeligt svar på ansøgningen fra  

 Tamilsk Velfærdsforening.« Ved brev af 22. december 1989 afslog Teleinspektionen at imødekomme  

 ansøgningen.
 Advokatkontoret rettede herefter fornyet henvendelse til  

 generaldirektoratet ved et brev af 8. januar 1990 og udbad sig en nærmere  

 begrundelse for afslaget.
 Generaldirektoratet svarede advokatkontoret ved brev af 21. marts 1990  

 således:
 »Advokatkontoret har i brev af 8. januar 1990 anmodet om en mere  

 udførlig begrundelse for det af generaldirektoratet meddelte afslag på  

 Tamilsk Velfærdsforenings ansøgning om radioforbindelse med Sri Lanka.
 I den anledning bemærkes følgende.
 På radiokommunikationsområdet sker reguleringen primært på grundlag af 2  

 lovkomplekser:
 - Lov om radiokommunikation med tilhørende bekendtgørelser.
- Enerets- og koncessionslovgivningen, dvs.
Lov om telegrafer og telefoner  

 fra 1897 og koncessionslovene fra 1919, 1922 og 1986.
 Radiokommunikationsloven regulerer oprettelse og drift af radioanlæg.  

 Koncessionslovgivningen bestemmer hvilke anlæg, tjenester etc., som er  

 omfattet af statens eneret og koncessionerne.
 Ansøgning om tilladelse til oprettelse og drift af radioanlæg, der agtes  

 benyttet til teletrafik, som er omfattet af statens eneret eller  

 koncessionerne vil ikke blive givet, idet en sådan tilladelse i givet fald  

 ville stride mod enerets-/koncessionshaverens rettigheder i henhold til den  

 herom gældende lovgivning.
