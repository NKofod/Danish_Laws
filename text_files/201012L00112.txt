Fremsat den 19. januar 2011 af indenrigs- og sundhedsministeren (Bertel Haarder) Forslag til Lov om nedsættelse af statstilskuddet til kommunerne i 2012 ved overskridelse af det aftalte udgiftsniveau for 2011 § 1. § 14 a i lov om kommunal udligning og generelle tilskud til kommuner har ikke virkning for tilskudsåret 2012.
 § 2. Indenrigs- og sundhedsministeren nedsætter statens tilskud til kommunerne for tilskudsåret 2012, jf. § 14 i lov om kommunal udligning og generelle tilskud til kommuner, hvis kommunernes regnskaber for 2011 under ét udviser et højere niveau for serviceudgifterne i 2011 end det budgetterede niveau, korrigeret efter § 3. Nedsættelsen udgør forskellen mellem de regnskabsførte og de korrigerede budgetterede serviceudgifter for 2011.
 § 3. For kommunerne samlet korrigeres de budgetterede serviceudgifter for 2011 med et beløb, som udgør forskellen mellem det af kommunerne budgetterede beløb og en af indenrigs- og sundhedsministeren fastsat ramme for kommunernes serviceudgifter for 2011. Der korrigeres endvidere for ændrede forudsætninger fra budget til regnskab.
 § 4. Nedsættelsen efter § 2 opgøres og fordeles mellem kommunerne af indenrigs- og sundhedsministeren.
 Stk. 2. 40 pct. af nedsættelsen fordeles mellem alle kommuner i forhold til den enkelte kommunes andel af det samlede indbyggertal.
Stk. 3. 60 pct. af nedsættelsen fordeles mellem de kommuner, hvis regnskabsførte serviceudgifter overstiger det korrigerede budget for 2011. Nedsættelsen fordeles på kommunerne i forhold til den enkelte kommunes andel af forskellen mellem de regnskabsførte serviceudgifter og de korrigerede budgetter for 2011 opgjort for de kommuner, der er omfattet af 1. pkt.
Korrektionen nævnt i 1. og 2. pkt. foretages på baggrund af ændrede forudsætninger fra budget til regnskab.
 § 5. Nedsættelsen efter § 2 afregnes i månederne oktober, november og december 2012.
 § 6. Indenrigs- og sundhedsministeren kan fastsætte regler for opgørelse og afregning af nedsættelsen, herunder om indhentelse af særlige revisionserklæringer vedrørende regnskabsaflæggelsen og om de nødvendige korrektioner ved sammenligning af budget og regnskab.
 § 7. Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Lovforslagets baggrund og formål Lovforslaget er et led i udmøntningen af finanslovsaftalen for 2011 Som led i genopretningen af den offentlige økonomi er det centralt, at kommunerne respekterer de økonomiske rammer, der er aftalt.
I forbindelse med genopretningsaftalen i foråret 2010 blev der gennemført en justering af ordningen med det betingede bloktilskud, som indebærer, at der fra og med 2011 vil ske en nedsættelse af bloktilskuddet, hvis kommunernes serviceudgifter overstiger budgetterne.
Efter de gældende regler er nedsættelsen kollektiv, således at der vil ske en nedsættelse af bloktilskuddet for kommunerne under ét, såfremt de samlede kommunale regnskaber overstiger de samlede kommunale budgetter.
 For at styrke den enkelte kommunes incitament til at overholde de økonomiske rammer er regeringen, Dansk Folkeparti og Kristendemokraterne enige om at justere det betingede bloktilskud således, at en eventuel modregning i tilfælde af, at kommunernes regnskaber under ét overskrider de aftalte rammer i 2011, foretages 60 pct. individuelt og 40 pct. kollektivt.
2. Gældende ret Kommunerne modtager hvert år et generelt tilskud fra staten  det såkaldte bloktilskud.
Der indgår for det enkelte år en særlig forhøjelse af bloktilskuddet med henblik på at sikre, at kommunerne kan finansiere det udgiftsniveau, der er aftalt med regeringen for det pågældende år.
Denne forhøjelse kaldes balancetilskuddet.
 Fra og med tilskudsåret 2009 blev 1 mia. kr. af dette balancetilskud gjort betinget af, at kommunernes budgetterede udgifter i tilskudsåret efter finansministerens vurdering svarer til de forudsætninger, der har ligget til grund for forhøjelsen.
Fra og med tilskudsåret 2011 blev det betingede bloktilskud forhøjet fra 1 til 3 mia. kr., og samtidig blev der indført en ordning, som betyder, at hvis kommunerne overskrider de budgetterede serviceudgifter, nedsættes bloktilskuddet tilsvarende inden for en ramme på 3 mia. kr.
Formålet var at styrke kommunernes incitamenter til at budgettere i overensstemmelse med det aftalte samt at tilskynde kommunerne til at holde de realiserede udgifter inden for det budgetterede niveau.
 Eventuelle nedsættelser af bloktilskuddet efter denne ordning skal foretages kollektivt, således at alle kommuner vil være omfattet.
3. Lovforslagets indhold Forslaget indebærer, at hvis de kommunale serviceudgifter for kommunerne under ét for 2011 overskrider de aftalte rammer, nedsættes bloktilskuddet i 2012 tilsvarende.
Nedsættelsen vil ske som en kombination af individuelle og kollektive nedsættelser.
 40 pct. af nedsættelsen vil blive afregnet kollektivt for kommunerne under ét som en generel nedsættelse af bloktilskuddet, mens 60 pct. vil blive afregnet individuelt for de kommuner, som har overskredet deres budgetter.
De foreløbige indberetninger af de budgetterede kommunale serviceudgifter tyder på, at kommunerne har budgetteret ca. 1,2 mia. kr. under det aftalte niveau, men den endelige opgørelse må afvente Danmarks Statistisk opgørelse af de kommunale budgetter.
Ved opgørelsen af overskridelse af rammen korrigeres der for forskellen mellem det budgetterede og det aftale niveau.
Ved den endelige opgørelse af de kommunale regnskaber for 2011, som vil blive foretaget i foråret 2012, skal der herudover foretages de nødvendige korrektioner ved sammenligning af budget og regnskab.
Der skal korrigeres for eventuelle ændringer i regler og opgaver, som er gennemført efter kommunernes budgetlægning.
Endvidere kan der bl.a. være tale om korrektioner for ændrede forudsætninger om pris- og lønudviklingen i den kommunale sektor.
4. De økonomiske og administrative konsekvenser for det offentlige Lovforslaget tilskynder kommunerne til at holde deres serviceudgifter for 2011 inden for det aftalte niveau.
Hvis kommunernes regnskaber for 2011 overskrider det aftalte, vil det kommunale bloktilskud for 2012 blive nedsat.
Nedsættelsen vil ske som en kombination af individuelle og kollektive nedsættelser.
5. De økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. De administrative konsekvenser for borgerne Lovforslaget har ingen administrative konsekvenser for borgerne.
7. De miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder og organisationer Lovforslaget er samtidig med fremsættelsen sendt i høring i KL.
Bemærkninger til lovforslagets enkelte bestemmelser Til § 1 Den foreslåede bestemmelse i § 1 indebærer, at den gældende bestemmelse i § 14 a i lov om kommunal udligning og generelle tilskud til kommuner suspenderes for 2012, idet bestemmelserne i dette lovforslag træder i stedet for bestemmelsen i § 14 a for så vidt angår nedsættelser af det kommunale bloktilskud for 2012.
Bestemmelsen i § 14 a indebærer, at hvis de kommunale serviceudgifter for et år overskrider de kommunale budgetter, vil der det følgende år ske en kollektiv nedsættelse af bloktilskuddet.
Det vil sige, at hvis de samlede kommunale serviceudgifter for 2011 skulle overskride de samlede budgetter, ville bloktilskuddet for 2012 blive nedsat for kommunerne under ét.
 De foreslåede bestemmelser i denne lov erstatter dog bestemmelsen i § 14 a for så vidt angår nedsættelser af det kommunale bloktilskud for 2012 som følge af budgetoverskridelser i 2011.
Til § 2 Forslaget indebærer, at hvis kommunernes serviceudgifter for 2011 overskrider det korrigerede budget for 2011, vil bloktilskuddet for 2012 blive nedsat tilsvarende.
For kommunerne under ét vil det korrigerede budget for 2011 blive fastsat svarende til det aftalte niveau for serviceudgifterne for 2011. Det korrigerede budget udgør en ramme for kommunernes serviceudgifter for 2011, der fastsættes som kommunernes budgetterede udgiftsniveau tillagt en korrektion, således at rammen vil være i overensstemmelse med det niveau for serviceudgifterne, som regeringen og KL har aftalt for 2011. Herudover vil der blive korrigeret for eventuelle opgaveændringer.
De nærmere bestemmelser herom fremgår af § 3.
Til § 3 Den foreslåede bestemmelse i § 3 indeholder reglerne for fastsættelse af det korrigerede budget for serviceudgifterne for 2011, som vil udgøre rammen for kommunernes serviceudgifter.
Rammen fastsættes som kommunernes budgetterede serviceudgifter tillagt et korrektionsbeløb.
Bestemmelsen indebærer, at der opgøres et korrektionsbeløb, som udgør forskellen mellem kommunernes budgetterede serviceudgifter for 2011 og en af indenrigs- og sundhedsministeren forudsat ramme for serviceudgifterne.
Denne ramme vil blive fastsat svarende til det niveau for serviceudgifterne for 2011, som regeringen og KL har aftalt. .
De foreløbige indberetninger af de budgetterede kommunale serviceudgifter for 2011 tyder på, at kommunerne har budgetteret ca. 1,2 mia. kr. under det aftalte niveau.
Men den endelige opgørelse må afvente Danmarks Statistisk opgørelse af de kommunale budgetter, som vil foreligge i januar 2011. Når denne opgørelse foreligger, vil korrektionsbeløbet kunne beregnes.
Det fremgår videre, at ved den endelige opgørelse af de kommunale regnskaber for 2011 skal der foretages de nødvendige korrektioner ved sammenligning af budget og regnskab.
Der skal korrigeres for eventuelle ændringer i regler og opgaver, som er gennemført efter kommunernes budgetlægning.
Endvidere kan der bl.a. være tale om korrektioner for ændrede forudsætninger om pris- og lønudviklingen i den kommunale sektor.
Opgørelsen sker på baggrund af de af Danmarks Statistik opgjorte kommunale regnskaber for 2011, som vil foreligge i maj 2012.
Til § 4 Den foreslåede bestemmelse i stk. 1 indebærer, at nedsættelsen af det kommunale bloktilskuddet for 2012 efter § 2 i denne lov beregnes og fordeles af indenrigs- og sundhedsministeren.
De nærmere regler for korrektion af kommunernes budgetterede serviceudgifter til brug for beregning af nedsættelsen fremgår af § 3, og reglerne for fordeling af nedsættelsen fremgår af § 4, stk. 2 og 3.
Det fremgår af stk. 2, at 40 pct. af den beregnede nedsættelse efter § 2 fordeles på alle kommuner i forhold til den enkelte kommunes andel af det samlede indbyggertal.
Det vil sige, at der er tale om en kollektiv nedsættelse for alle kommuner.
Det fremgår af stk. 3, at 60 pct. af den beregnede nedsættelse efter § 2 fordeles mellem de kommuner, som har overskredet deres korrigerede budget for 2011. Denne del af nedsættelsen fordeles på disse kommuner i forhold til den enkelte kommunes andel af den samlede overskridelse af de korrigerede budgetter.
I denne beregning indgår kun de kommuner, som har overskredet deres korrigerede budget for 2011. Korrektionen af den enkelte kommunes budget indebærer, at der korrigeres for eventuelle ændringer i regler og opgaver, som er gennemført efter kommunernes budgetlægning.
Endvidere kan der bl.a. være tale om korrektioner for ændrede forudsætninger om pris- og lønudviklingen i den kommunale sektor.
 For de kommuner, der ikke har overskredet deres korrigerede budget for 2011, sker der ikke nedsættelse efter stk. 3.
Til § 5 Nedsættelsen af det kommunale bloktilskud for 2012 efter denne lov vil blive afregnet med kommunerne i de sidste tre måneder af 2012, det vil sige samtidig med den såkaldte midtvejsregulering af bloktilskuddet for 2012.
 Nedsættelsen vil blive beregnet på grundlag af Danmarks Statistiks opgørelse af de kommunale regnskaber for 2011, som foreligger i maj 2012. Nedsættelsen vil blive udmeldt til kommunerne sammen med udmeldingen af tilskuds- og udligningsbeløb ultimo juni 2012. Der vil dog herefter kunne ske ændringer, såfremt revisionens bemærkninger til de kommunale regnskaber giver anledning hertil.
Til § 6 Den foreslåede bestemmelse i § 6 indeholder en bemyndigelse til indenrigs- og sundhedsministeren til at fastsætte regler om opgørelsen af de nødvendige korrektioner ved sammenligning af budget og regnskab.
Der skal korrigeres for eventuelle ændringer i regler og opgaver, som er gennemført efter kommunernes budgetlægning.
Endvidere kan der være tale om korrektioner for ændrede forudsætninger om pris- og lønudviklingen i den kommunale sektor.
 Opgørelse af nedsættelsen vil blive foretaget på grundlag af kommunernes revisionspåtegnede regnskaber for 2011. Indenrigs- og sundhedsministeren kan i den forbindelse fastsætte nærmere regler om afgivelse og indberetning af revisionspåtegnede regnskaber for de kommunale serviceudgifter.
Til § 7 Loven træder i kraft dagen efter bekendtgørelsen i Lovtidende.
Loven har virkning for tilskudsåret 2012. Det betyder, at bloktilskuddet for 2012 vil blive nedsat, hvis kommunerne overskrider en fastsat ramme for de kommunale serviceudgifter for 2011.
