Landsskatteretskendelse vedr. proteinbarers forhold til chokoladeafgiftsloven Klagen skyldes, at proteinbarer importeret af virksomheden H1 (herefter benævnt virksomheden) er anset for omfattet af chokoladeafgiftsloven.
Landsskatterettens afgørelse SKATs afgørelse stadfæstes.
Sagens oplysninger Virksomheden sælger kosttilskud, proteinbarrer mv. samt diverse udstyr/redskaber til motion/sport fra en butik og fra deres hjemmeside.
Kunderne er fitnessbutikker, motionscentre og private.
 Virksomheden har bl.a. forhandlet følgende proteinbarer, som er indpakket i stanniol/folie og alle indeholder chokolade og sukker og ligner almindelige chokoladebarer/slikbarer i form:
 Proteinbar 1: Findes i flere udgaver/smagsvarianter, fx hindbærsnitte og orangechokolade.
Baren er afbilledet på forsiden, og ligner enten en chokoladebar eller en hindbærsnitte.
Barerne er alle chokoladebetrukket.
Består af proteinblanding, yoghurt overtræk 7 % (sukker, kakaosmør, m.v.), glukose sirup, sukker, glycerin mv.
Protein 43- 25 %, kulhydrat 33- 44 % (25 - 34 % sukker) og fedt 10 %. En variant indeholder 33 % kulhydrater, hvoraf kun 2 % kommer fra sukker.
 Proteinbar 2: Findes i flere smagsvarianter, bl.a. peanut/karamel, banan, tranebær/hindbær eller vanilje smag.
Der er billede af frugter, karamel/peanuts og vaniljeis.
Barerne er alle chokoladebetrukket og ligner en chokoladebar/slikbar.
Består af glukose sirup, sukkersirup, mælkechokolade, sukker, kakao mv.
Protein 27 %, kulhydrat 47 % og fedt 10 %.
 Proteinbar 3: Findes i flere udgaver/smagsvarianter, fx chokolade fristelse, hvid chokolade eller jordbær/banan.
Baren er afbilledet på forsiden, og ligner en chokoladebar/slikbar.
På den ene bar er afbilledet frugt.
Barerne er alle chokoladebetrukket.
Består af sojaprotein, mælkechokolade (20 %, sukker, kakaosmør, mælk, kakaomasse), fedtfattig kakao, glycerol etc.
Protein 38 %, kulhydrat 24 % og fedt 16 %.
 Proteinbar 4: Findes i 2 smagsvarianter, vanilje/yoghurt eller røde frugter/yoghurt.
På baren er billede af müsli/yoghurt eller frugt, og den ligner en chokoladebar/slikbar.
Barerne er begge chokoladebetrukket.
Består af: Glukosesirup, havregryn, sukker, kakaosmør etc.
Protein 5 %, kulhydrat 71 % og fedt 9 %.
 Proteinbar 5: Findes i 2 smagsvarianter, hvid chokolade og mørk chokolade, begge med havre.
På forsiden er afbilledet henholdsvis hvid/mørk chokolade, samt havre og ligner en chokoladebar/slikbar.
På den ene bar er afbilledet frugt.
Barerne er alle chokoladebetrukket.
Består af sojaprotein, mælkechokolade (20 %, sukker, kakaosmør, mælk, kakaomasse), fedtfattig kakao, glycerol etc.
Protein 5 %, kulhydrat 57 % (29 % sukker) og 20 % fedt.
 Proteinbar 6. Findes i 1 smagsvariant, dobbelt dekadent chokolade.
På forsiden er et billede af baren, som ligner en chokoladebar.
Baren er chokoladebetrukket.
Består af proteinblanding, overtræk (sukker, olie, kakao, mælk) fruktose etc.
Protein 36 %, kulhydrat 40 % og fedt 10 %.
 Proteinbar 7: Findes i 1 smagsvariant, knasende karamel.
Baren er chokoladebetrukket.
Består af chokolade 16 %, sojaprotein, fruktose/glukose sirup, glycerol, og sødestoffer mv.
Protein 42 %, kulhydrat 22 % og fedt 15 %.
 Proteinbar 8: Findes i flere udgaver/smagsvarianter, chokolade og »hindbærsnitte«.
Baren er afbilledet på forsiden, og ligner enten en chokoladebar eller en hindbærsnitte.
Barerne er chokoladebetrukket.
Består af proteinblanding, yoghurt overtræk 7 % (sukker, kakaosmør m.v.), glukose sirup, sukker mv.
Protein 28 %, kulhydrat 41 % (34 % sukker) og fedt 12 %.
Skattecentrets afgørelse Selskabets chokoladeafgift er for perioden 1. oktober 2005 til 1. november 2008 opgjort til i alt 82.573 kr., idet virksomhedens køb af proteinbarer er opgjort til 5.815 kg, hvoraf der skal betales 14,20 kr. i afgift pr. kg.
 Proteinbarer er afgiftspligtige, jf. chokoladeafgiftslovens § 1, stk. 1. Ved udtag af vareprøver af proteinbarer fra virksomheden er det konstateret, at disse indeholder chokolade.
 Proteinbarerne kan ikke afgiftsfritages som helseprodukter, idet de ikke hovedsageligt består af frugt, nødder og kornprodukter, samt da de er overtrukket med en blanding af mel og kartoffelstivelse.
Det er ikke afgørende, hvor meget chokolade eller sukker proteinbarerne indeholder.
Det er afgørende, hvorvidt produktet indeholder chokolade.
Hundekiks med chokoladeindhold er eksempelvis omfattet af afgiften.
 Det er endelig bemærket, at virksomheden skal registreres fra d. 1. november 2008 for salg af proteinpulver med kakao, idet det er afgiftspligtigt som dækningsafgiftspligtig chokolade, jf. chokoladeafgiftslovens § 22, stk. 1.
Klagerens påstand og argumenter Der er fremsat påstand om, at der ikke skal betales chokoladeafgift.
Afgiften pålægges alle former for slik, der indeholder chokolade.
Formålet med afgiften er at højne levealderen med 3 år og mindske fedme, jf. statsminister Lars Løkke Rasmussen.
 Proteinbarerne hører ind under levnedsmiddelloven og lever op til de krav, der gælder for energibarer, proteinbarer og måltidserstattere.
Det fremgår af levnedsmiddelloven, jf. fødevarestyrelsens hjemmeside under afsnit om sportsprodukter, at for proteinberigede produkter bør mindst 25 % af indholdet stamme fra protein, ligesom der stilles krav om proteinets kvalitet.
Proteinbar 3, 6 og 7 samt en variant af proteinbar 1 lever til fulde op til disse krav.
Endvidere er proteinbar 8 og proteinbar 1 begge registrerede som diæt måltidserstattere.
For energiprodukter  proteinbar 4  bør mindst 70 % af energiindholdet stamme fra kulhydrater, og der stilles krav om kulhydraternes kvalitet.
De indeholder ikke nogen form for kakao eller chokolade og ligner frugtsnitter.
De indeholder alene kakaosmør, som er et sundere alternativ til margarine.
 Slikafgift bør ikke pålægges produkter, der mere er funktionalfood end slik.
SKAT har i forbindelse med deres afgørelse ikke analyseret produkterne, men udelukkende set på udseendet, at barerne er chokoladeovertrukket og indpakket i folie.
Det er dertil bemærket, at chokoladeovertrækkets funktion er at indkapsle barrerne og forlænge holdbarheden, formen er logistisk begrundet; og hvilke produkter er ikke indpakket i folie? Barerne bliver markedsført som enten energibarer, proteinbarer eller måltidserstattere og er ikke erstatninger for chokoladebarer/slikbarer.
De sælges i fitnesscentre, helsekostbutikker og på plejehjem.
Produkterne fremmer sund og mere fit livsstil og bør ikke pålægges en fedmeafgift.
Barerne bliver ikke markedsført som chokoladebarer/slikbarer og bliver ikke solgt i butikker med slik.
Almindelige chokoladebarer/slikbarers hovedbestanddel er sukker, hvilket ikke er tilfældet med proteinbarerne.
Desuden er de beriget med vitaminer og mineraler, som ikke må forefindes i slik.
Derfor bør de ikke rammes af en slikafgift.
Helsekostprodukter kan være afgiftsfritaget, såfremt de sælges enkeltvis, er markedsført som et sundt og nærende mellemmåltid og udbydes sammen med andre helseprodukter.
Desuden må de ikke konkurrere med chokoladeafgiftspligtige varer.
Proteinbarerne har flere ligheder med helsekostprodukter end med almindelige chokoladebarer/slikbarer.
Proteinbarerne markedsføres som de er, sælges kun i helsekostbutikker og sportscentre og udgør et sundt og nærende måltid, og de konkurrerer ikke med almindelige chokoladebarer/slikbarer.
 Alternativt bør der alene svares dækningsafgift.
Landsskatterettens bemærkninger og begrundelse Det fremgår af chokoladeafgiftslovens § 1, stk. 1, nr. 1, at der skal betales afgift af chokolade og chokoladevarer, kakaomasse, kakaopulver, kakaosmør og kakaopræparater af enhver art.
 Af chokoladeafgiftslovens § 1, stk. 1, nr. 4 fremgår, at der skal betales afgift af konfekt, bolsjer, dragevarer, skummasse, skumvarer, fondant, sukrede korn og lignende, tilsat essenser eller farve samt i øvrigt sukkervarer af enhver art.
 Det fremgår endvidere af lovens § 1, stk. 1, nr. 10, at der skal betales afgift af andre varer, der efter en samlet bedømmelse af deres beskaffenhed og anvendelse samt den måde hvorpå de markedsføres, kan betragtes som efterligninger af eller erstatningsvarer for de varer, der er nævnt under nr. 1-8.
 Det fremgår af chokoladeafgiftslovens § 22, at der skal betales dækningsafgift af varer under toldtariffens pos. 1806, 1901, 1904, 1905, 2008, 2105, 2106 og 2202, der ikke i sig selv er afgiftspligtige efter kapitel 1 eller 2, men som indeholder afgiftspligtige bestanddele.
 Proteinbarerne anses efter en samlet vurdering af deres karakter at være omfattet af chokoladeafgiftslovens § 1, stk. 1, nr. 1. Der er herved lagt vægt på, at barerne er overtrukket med chokolade eller indeholder chokolade, samt indeholder ikke ubetydelige mængder sukker, samt barernes form og størrelse.
 For så vidt angår de yoghurtovertrukne proteinbarer finder Landsskatteretten, at disse ligeledes må anses for omfattet af chokoladeafgiftslovens § 1, stk. 1, nr. 1, idet de indeholder kakaosmør.
For så vidt angår en vare uden kakao kan denne efter en samlet vurdering anses for at være en sukkervare omfattet af chokoladeafgiftslovens § 1, stk. 1, nr. 4. og nr. 10, når den er fremstillet af druesukker, glukosesukker eller lignende, eller såfremt varens udformning og størrelse er meget lig traditionelle slikvarer.
Henset til produkternes høje indhold af sukker m.v. kan produkterne ikke anses for at være egentlige helseprodukter.
Det forhold at produkterne alene sælges via motionscentre og lignende kan ikke tillægges afgørende betydning, jf.
Landsskatterettens kendelse af 30. august 2004 offentliggjort i SKM2004.398.LSR om salg af energibarer i sportsforretninger og lignende.
 Proteinbarerne anses alle for omfattet af chokoladeafgiftslovens kapitel 1, hvorfor de ikke kan omfattes af chokoladeafgiftslovens § 22 om dækningsafgift.
Den påklagede afgørelse stadfæstes derfor.
Dette er tiltrådt af SKAT.
