 Bekendtgørelse om beretninger om miljøtilsyn og miljøgodkendelser m.v.
 I medfør af § 73, stk. 3, og § 83, stk. 1, i lov om miljøbeskyttelse, jf. lovbekendtgørelse nr. 1757 af 22. december 2006, og i medfør af § 54, stk. 3, og § 66, i lov nr. 1572 af 20. december 2006 om miljøgodkendelse m.v. af husdyrbrug, fastsættes:
 § 1. Kommunalbestyrelsen skal som tilsyns-, henholdsvis godkendelsesmyndighed årligt indsende en beretning til Miljøstyrelsen om det pågældende års miljøtilsyn udført efter kapitel 9 i lov om miljøbeskyttelse og kapitel 5 i lov om miljøgodkendelse m.v. af husdyrbrug og om miljøgodkendelser meddelt efter kapitel 5 i lov om miljøbeskyttelse og tilladelser og godkendelser meddelt efter kapitel 3 i lov om miljøgodkendelse m.v. af husdyrbrug.
 Stk. 2. Beretningen for et kalenderår skal indsendes senest 1. april det følgende år og offentliggøres senest samtidig hermed.
 § 2. Beretningen skal indeholde følgende oplysninger og ledsages af kommunalbestyrelsens vurdering af og bemærkninger til oplysningerne:
 1) Ressourceforbrug opgjort i årsværk og udgifter til tilsyn, godkendelser, kortlægning og planlægning fordelt på myndighedens egen forvaltning og fremmede tjenesteydelser.
 2) Ressourceforbrug opgjort i årsværk og udgifter til tilsyn, godkendelser, kortlægning og planlægning fordelt på forskellige virksomhedstyper m.v. og husdyrbrug m.v.
 3) Antal eksisterende virksomheder m.v. og husdyrbrug m.v. som kommunalbestyrelsen har tilsyn med, fordelt på forskellige typer.
4) Antal tilsyn og samlede tilsyn, fordelt på forskellige virksomhedstyper m.v. og husdyrbrug m.v. samt antallet af besøgte virksomheder m.v. og husdyrbrug m.v. fordelt på samme måde.
For husdyrbrug m.v. specificeres endvidere forskellige faktiske forhold, som tilsynsmyndigheden konstaterer under tilsyn.
5) Det samlede antal virksomheder, anlæg og indretninger, som er godkendt efter § 33 i lov om miljøbeskyttelse, fordelt på forskellige virksomhedstyper m.v. og husdyrbrug m.v.
Endvidere det samlede antal husdyrbrug m.v., som har en lokaliseringsgodkendelse efter § 4 i bekendtgørelse om erhvervsmæssigt dyrehold, husdyrgødning, ensilage m.v. eller en tilladelse eller godkendelse efter § 10, § 11, § 12 og § 16 i lov om miljøgodkendelse m.v. af husdyrbrug, fordelt på forskellige typer af husdyrbrug m.v.
 6) Antal miljøgodkendelser meddelt efter § 33 i lov om miljøbeskyttelse i det pågældende år fordelt på virksomhedstyper m.v. og husdyrbrug m.v., antal tilladelser meddelt efter § 10 og antal godkendelser meddelt efter § 11, § 12 og § 16 i lov om miljøgodkendelse m.v. af husdyrbrug i det pågældende år.
7) Antal myndighedsreaktioner i det pågældende år fordelt på forskellige virksomhedstyper m.v. og husdyrbrug m.v. og på forskellige typer af myndighedsreaktioner.
For husdyrbrug m.v. specificeres endvidere, hvor mange myndighedsreaktioner, der vedrører forskellige faktiske forhold, eksempelvis spildevand, affald m.m.
 8) Brugerbetaling opkrævet for det pågældende år for godkendelser og tilsyn fordelt på forskellige virksomhedstyper m.v. og husdyrbrug m.v.
 § 3. Indberetningen af de i § 2 nævnte oplysninger skal ske elektronisk på et af Miljøstyrelsen udarbejdet skema, som findes på Miljøstyrelsens hjemmeside www.mst.dk.
§ 4. Miljøcenter Århus, Miljøcenter Odense og Miljøcenter Roskilde skal som tilsyns-, henholdsvis godkendelsesmyndighed, jf. § 66 og regler udstedt i medfør af § 40 i lov om miljøbeskyttelse, årligt indsende en beretning om det pågældende års miljøtilsyn og miljøgodkendelser til Miljøstyrelsen.
Bestemmelserne i § 1, stk. 2, og §§ 2 og 3 finder tilsvarende anvendelse.
 Stk. 2. Miljøcenter Aalborg, Miljøcenter Ringkøbing, Miljøcenter Århus, Miljøcenter Ribe, Miljøcenter Odense, Miljøcenter Roskilde og Miljøcenter Nykøbing Falster skal til Miljøstyrelsen indsende oplysninger om:
 1) Det pågældende års ressourceforbrug opgjort i årsværk til sin overvågning af miljøtilstanden i omgivelserne.
 2) Antallet af målestationer og antallet af prøvetagninger ved alle målestationer fordelt på vandløb og søer.
 Stk. 3. Miljøstyrelsen skal årligt udarbejde en beretning om sit tilsyn i medfør af regler, udstedt med hjemmel i § 67 i lov om miljøbeskyttelse, indeholdende styrelsens vurdering af og bemærkninger til tilsynet.
 Stk. 4. Miljøstyrelsen skal årligt på baggrund af kommunalbestyrelsernes beretninger og beretningerne efter stk. 1, 2 og 3 offentliggøre en landsdækkende oversigt over miljøtilsynet m.v. i det foregående år.
 § 5. Bekendtgørelsen træder i kraft den 24. februar 2008, og finder første gang anvendelse for beretningerne for kalenderåret 2007, som skal indsendes senest den 1. april 2008.
 Stk. 2. Bekendtgørelse nr. 1665 af 14. december 2006 om beretninger om miljøtilsyn og miljøgodkendelser ophæves.
