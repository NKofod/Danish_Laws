Landsskatteretskendelse Anparter, lånefinansierede - avance ved likvidation - overgangsregler - formalitetsindsigelse Reference:
 ABL § 2 a, atk. 2.
 A klagede for indkomstårene 1995 og 1996 over, at de  

 stedlige skattemyndigheder skattemæssigt havde tilsidesat hans  

 arrangement med B ApS.
Det fremgik af sagen, at klageren i 1992 erhvervede 7  

 anparter i B ApS på nominelt 1.050.000 kr.
I forbindelse med  

 anskaffelsen optog klageren et lån i C på 1.914.199 kr.
Om selve arrangementet vedrørende investering i  

 anparter i B ApS var det oplyst, at hver investor skulle købe mindst 4  

 stk. anparter á nom. 150.000 kr. til kurs 200 i B ApS.
Den samlede  

 mindsteinvestering androg således 1.200.000 kr. pr. investor.
Investeringen blev finansieret ved optagelse af lån  

 i C.
Lånet der blev optaget udgjorde 1.093.828 kr., og de enkelte  

 investorer finansierede selv den resterende del på 106.172 kr.
B ApS oprettede et dansk datterselskab samt flere  

 udenlandske datterselskaber.
De udenlandske datterselskaber blev oprettet  

 på Madeira og Cayman Island.
De udenlandske datterselskaber skulle i  

 følge udbudsmaterialet foretage investeringer i værdipapirer med  

 høj sikkerhed, og den opnåede værditilvækst i de  

 udenlandske datterselskaber var efterfølgende udloddet til de danske  

 moderselskaber.
 B ApS blev likvideret pr. 30. juni 1995, hvorefter  

 provenuet blev udloddet til anpartshaverne/investorerne.
Klageren havde i selvangivelsen for 1995 medtaget  

 fortjeneste af likvidationsprovenu ud fra en angiven kursværdi pr. 18.  

 maj 1993 på 235 som anskaffelsessum, idet overgangsbestemmelserne i §  

 19, stk. 3, i lov nr. 421 af 25. juni 1993 var anvendt.
De stedlige  

 skattemyndigheder havde forhøjet klagerens kapitalindkomst i  

 indkomståret 1995 med 404.251 kr.
Som følge af  

 forhøjelsen vedrørende 1995, havde man forhøjet  

 klagerens skattepligtige indkomst med 183.077 kr. i indkomståret  

 1996.
 Som begrundelse herfor, havde de stedlige  

 skattemyndigheder anført, at fortjeneste ved likvidation af B ApS  

 skulle beskattes efter reglerne i aktieavancebeskatningsloven (ABL) § 2 a,  

 stk. 2. idet overgangsreglerne i § 19, stk. 3, i lov nr. 421 af 25. juni 1993  

 ikke fandt anvendelse, når der var tale om lånefinansierede  

 investeringer.
Told- og Skattestyrelsen havde således foretaget en  

 materiel vurdering af arrangementet, hvor bestemmelserne i ABL §§ 2 a og 2 c  

 samt de særlige overgangsbestemmelser i § 19, stk. 3 i lov nr 421 af  

 25. juni 1993 havde en afgørende betydning for den endelige  

 skattemæssige kvalificering.
Arrangementet blev således  

 oprindeligt  etableret med henblik på udnyttelse af de på  

 udbudstidspunktet dagældende regler, hvor fortjeneste ved udlodning  

 eller eventuelt salg af anparterne ville være skattefri efter 3  

 års ejertid.
 Imidlertid blev der den 16. juni 1992 vedtaget et  

 lovindgreb (ABL § 2 c), der medførte at fortjenesten skulle medregnes  

 ved opgørelsen af den skattepligtige indkomst i det omfang anparterne  

 var erhvervet for lånte midler.
 Overgangsbestemmelsen i § 19, stk. 3 i lov nr. 421 af 25.  

 juni 1993 havde følgende ordlyd:
"Skattepligtige, som ved en eventuel afståelse af  

 deres aktier den 18. maj 1993 ikke skulle have opgjort fortjeneste eller tab  

 efter ABL's § 6, eller som alene skulle have gjort det i kraft af ABL § 6,  

 stk. 6, og som ikke ville have været omfattet af ABL §§ 2 a - 3 eller  

 kursgevinstloven, kan ved opgørelsen af fortjeneste eller tab ved en  

 senere afståelse af de pågældende aktier anvende aktiernes  

 handelsværdi den 19. maj 1993 i stedet for anskaffelsessummen." Ifølge skattemyndighederne blev denne  

 overgangsregel alene indført for at sikre, at der for  

 mindretalsaktier, som hidtil kunne afstås uden beskatning af gevinster  

 og uden fradrag for tab, alene skete beskatning af gevinster  

 vedrørende perioden efter den 19. maj 1993.
 Overgangsbestemmelserne fandt således ikke  

 anvendelse her, idet der var tale om lånefinansierede investeringer,  

 hvor investorerne i første omgang blev omfattet af ABL § 2 c pr. 16.  

 juni 1992.
 I forbindelse med skatteomlægningspakken i 1993 blev  

 der foretaget yderligere stramninger vedrørende danske  

 aktionærers aktier i udenlandske selskaber (ABL § 2 a, stk. 2).  

 Stramningen gik ud på at forhindre, at danske aktionærer skulle  

 kunne afstå deres danske moderselskabsaktier efter 3 års ejertid  

 uden beskatning, når værditilvæksten i moderselskabet  

 stammede fra lavtbeskattede investeringsselskaber, som i kraft af en  

 dobbeltbeskatningsoverenskomst kunne udlodde overskuddet/udbyttet skattefrit  

 til moderselskabet.
 Anparterne blev derfor omfattet af beskatningen efter § 2  

 a, idet moderselskabet havde foretaget investeringer i datterselskaber, der  

 havde hjemmehørende i udlandet, hvorfor investeringerne efter  

 skatteadministrationens opfattelse opfyldte betingelserne for  

 gennemførelse af beskatning jf. cirkulære nr. 137 af 19. juli  

 1994 om beskatning ved afståelse af aktier m.v. pkt. 7.2.2.
 Af overgangsbestemmelsen til § 2 a, stk. 2 fremgik bl.a.  

 af cirkulærets pkt. 7.6.4:
"For minoritetsaktionærer, der før 19. maj  

 1993 var omfattet af reglen om skattefrihed efter 3 års ejertid, og som  

 blev omfattet af bestemmelsen i § 2 a den 19. maj 1993 grundet den udvidelse  

 af denne bestemmelses anvendelsesområde, der gennemførtes ved  

 lov nr. 421 af 25. juni 1993, er der mulighed for at anvende værdien  

 den 19. maj 1993 i stedet for anskaffelsessummen ved opgørelsen af  

 fortjenesten ved salg efter en ejertid på 3 år eller mere." I det omfang anparterne var erhvervet for lånte  

 midler, ville anparterne ikke være omfattet af reglen om skattefrihed  

 allerede af den grund, at anpartsinvesteringen var omfattet af ABL § 2 c, jf.  

 ovenfor, hvorfor overgangsreglen til § 2 a, stk. 2 og dermed værdien  

 den 19. maj 1993 heller ikke kunne bringes til anvendelse i denne  

 beskatningssituation.
 Vedrørende hvorvidt arrangementet var tilrettelagt  

 således, at selskabet i det væsentlige måtte antages at  

 indtjene overskud eller anden værditilvækst under sådanne  

 omstændigheder, at selskabets overskud eller værditilvækst  

 over en periode med stor sikkerhed kunne opgøres på  

 forhånd, havde de stedlige skattemyndigheder bl.a henvist til  

 investormaterialet "Investering på Madeira", hvoraf det bl.a.  

 fremgik:
"Det er hensigten, at B ApS skal erhverve anparter i  

 selskaber med hjemsted på Madeira.
Selskaberne på Madeira vil  

 investere i sikre obligationer, således f.eks. obligationer udstedt af  

 den danske stat, danske kommuner, Færøerne og Grønland  

 samt andre obligationer, hvis udsteder på købstidspunktet af  

 Moody's er rated AA eller højere." Det fremgik endvidere, at selskaberne havde til eneste  

 formål direkte eller via datterselskaber at erhverve værdipapirer  

 med en løbetid på 3 år med mindst mulig kurs-, rente-, og  

 valutarisiko set ud fra danske forhold.
Investeringerne blev finansieret  

 gennem C, der blev etableret af D.
Finansieringen var betinget af, at  

 anparterne i B ApS blev deponeret som sikkerhed for lånet, hvilket i  

 realiteten betød, at sikkerheden bestod af datterselskaberne på  

 Madeira samt de erhvervede værdipapirer.
Skattemyndighederne havde  

 derfor den opfattelse, at etableringen samt de foretagne investeringer var  

 sket under sådanne omstændigheder, at selskabets  

 værditilvækst over en periode med stor sikkerhed kunne  

 opgøres på forhånd.
 Hertil bemærkedes, at det ville forekomme  

 usædvanligt, såfremt långiver ville tillade  

 væsentlige risikobehæftede investeringer, idet långiver  

 herved i realiteten selv ville bære risikoen.
Investeringerne blev foretaget i maj 1992 og det var  

 korrekt, at der efterfølgende opstod uro omkring  

 Færøernes økonomi.
Imidlertid vurderede B's egen  

 bestyrelse, at investeringerne på Færøerne var uden  

 særlig risiko bl.a. under hensyn til, at tidligere statsminister Poul  

 Schlüter samtidigt udtalte, at Danmark fortsat ville vedstå sine  

 forpligtelser i forbindelse med Rigsfællesskabet, hvilket folketinget  

 efterfølgende bekræftede.
For at imødegå lovindgrebet (ABL § 2 c), der  

 havde virkning fra den 16, juni 1992, blev der umiddelbart efter etableret et  

 selskab på Madeira med henblik på valutaspekulation, hvor den  

 samlede kapital udgjorde 10 mio. kr.
Dette skulle ses i sammenhæng med  

 koncernens samlede stamkapital, der udgjorde ca. 600 mio. kr.
 På baggrund heraf var det skatteadministrationens  

 opfattelse, at en samlet vurdering af de foretagne investeringer, de  

 efterfølgende dispositioner og hændelser samt arrangementets  

 endelige resultat, ikke var tilstrækkeligt til at bringe arrangementet  

 ud af ABL § 2 c.
 Vedrørende den materielle fortolkning af  

 overgangsbestemmelserne i § 19, stk. 3, i lov nr. 421 af 25. juni 1993, havde  

 skattemyndighederne anført, at det ikke var korrekt, at  

 undtagelsesbestemmelserne der knyttede sig til ABL § 2 c, havde relation til  

 en tænkt afståelse af anparterne i B ApS den 18. maj 1993.
 ABL § 2 c blev vedtaget ca. 1 år før  

 skatteomlægningspakken fra maj 1993, hvorfor der følgelig ikke  

 fandtes en naturlig sammenhæng.
 Skatteadministrationen havde fundet det unødvendigt  

 at behandle ABL's § 2 c's undtagelsesbestemmelser, idet den endelige  

 beskatning, efter skatteadministrationens opfattelse, skulle foretages efter  

 § 2 a.
 Skatteadministrationen havde samtidigt bemærket, at  

 der derfor ikke var foretaget en nærmere prøvelse af den angivne  

 kursværdi pr. 18. maj 1993, der var anført til kurs 235.
Endelig havde skatteadministrationen fastholdt, at de  

 lånefinansierede køb af anparter i B ApS klart opfyldte  

 definitionen i ABL § 2 c, og derfor var omfattet af bestemmelsen, hvorfor de  

 særlige overgangsregler ikke kunne bringes til anvendelse for netop  

 denne type aktier.
Overgangsbestemmelserne var alene indført for at  

 sikre, at der for mindretalsaktionærer, som hidtil kunne afstå  

 uden beskatning af gevinster og uden fradrag for tab, alene skete beskatning  

 af gevinster vedrørende perioden efter 19. maj 1993.
 Det bemærkedes, at en anden fortolkning af  

 overgangsbestemmelserne ikke gav nogen rimelig mening, idet der med  

 skattereformen fra maj 1993 blev gennemført en skærpet  

 beskatning på aktieområdet for mindretalsaktionærer og  

 overgangsbestemmelserne alene havde til hensigt at sikre, at dette ikke skete  

 med tilbagevirkende kraft.
 Såfremt den af repræsentanten anlagte  

 fortolkning skulle lægges til grund, ville dette i praksis betyde, at  

 lovgiver i forbindelse med gennemførelse af en skærpet  

 beskatning på aktieområdet for mindretalsaktionærer  

 samtidigt havde lempet beskatningen af de lånefinansierede  

 investeringer, der udelukkende var etableret med henblik på udnyttelse  

 af de daværende beskatningsregler, hvor lovgiver medio 1992  

 gennemførte ABL § 2 c netop for at hindre denne form for  

 skattearbitrage.
 Formalitet:
 Klagerens repræsentant havde overfor  

 Landsskatteretten nedlagt påstand om, at den påklagede kendelse  

 var ugyldig som følge af formelle fejl.
Til støtte herfor havde han bl.a. anført, at  

 spørgsmålet i sagen vedrørte fortolkningen af  

 overgangsreglerne i ABL § 2 a.
En del af begrundelsen fra de stedlige  

 skattemyndigheders side var, at aktierne i B ApS forud for lovændringen  

 i maj 1993 var omfattet af ABL § 2 c.
Den foretagne beskatning havde således som  

 forudsætning, at aktierne var omfattet af ABL § 2 c, hvilket var  

 bestridt, idet betingelserne i ABL § 2 c, stk. 1, ikke var opfyldt for  

 så vidt angik spørgsmålet om, at selskabets overskud eller  

 værditilvækst over en periode med stor sikkerhed kunne  

 opgøres på forhånd.
Repræsentanten havde endvidere  

 gjort gældende, at det var skattemyndighederne, som havde bevisbyrden  

 for, at der forelå en "sikker" investering.
Repræsentanten havde videre anført, at i  

 henhold til ABL § 2 c, stk. 4, kunne en beskatning i henhold til denne  

 bestemmelse kun gennemføres efter Ligningsrådets nærmere  

 bestemmelse.
Efter det for repræsentanten oplyste, havde  

 Ligningsrådet ikke tiltrådt en beskatning af klageren, hvorfor  

 den af de stedlige skattemyndigheder afsagte kendelse var ugyldig.
 Realitet:
 Klagerens repræsentant havde overfor  

 Landsskatteretten nedlagt påstand, om at klageren var omfattet af  

 overgangsreglen i ikrafttrædelsesbestemmelsen i § 19, stk. 3, i lov nr.  

 421 af 25. juni 1993.
 Ikrafttrædelsesbestemmelsen havde følgende  

 formulering:
"Skattepligtige, som ved en eventuel afståelse af  

 deres aktier den 18. maj 1993 ikke skulle have opgjort fortjeneste eller tab  

 efter ABL's § 6, eller som alene skulle have gjort det i kraft af ABL § 6,  

 stk. 6, og som ikke ville have været omfattet af ABL §§ 2 a-3 eller  

 kursgevinstloven, kan ved opgørelsen af fortjeneste eller tab ved en  

 senere afståelse af de pågældende aktier anvende aktiernes  

 handelsværdi den 19. maj 1993 i stedet for anskaffelsessummen.Valget  

 skal træffes for alle aktier i hvert selskab.
Ved en senere  

 aktieafståelse kan et fradragsberettiget eller modregningsberettiget  

 tab dig ikke overstige forskellen mellem afståelsessummen og aktiernes  

 handelsværdi den 19. maj 1993. For aktier, som den skattepligtige har  

 erhvervet mindre end 3 år forud for den 19. maj 1993, finder 1. pkt.  

 dog kun anvendelse, hvis aktien afstås tre år eller mere efter  

 erhvervelsen.
For konvertible obligationer er det tillige en betingelse for  

 anvendelse af 1. pkt., at en gevinst ved en senere afståelse eller mere  

 efter erhvervelsen ikke vil være skattepligtig efter  

 kursgevinstloven..." Som det udtrykkeligt fremgik af  

 ikrafttrædelsesbestemmelsen, kunne skattepligtige - som ved en eventuel  

 afståelse af deres aktier den 18. maj 1993 ikke skulle beskattes, og  

 som ikke ville have været omfattet af ABL's § 2 a-3, men som efter  

 lovændringen i maj 1993 var omfattet af de skærpede regler -  

 påberåbe sig indgangsværdien pr. 19. maj 1993.
 Klagerens aktier var pr. 18. maj 1993 ikke § 2 a-aktier.  

 Aktierne var heller ikke pr. 18. maj 1993 omfattet af § 2 c, eftersom  

 undtagelsesreglerne i § 2 c, stk. 3 bevirkede, at § 2 c netop ikke fandt  

 anvendelse.
 Aktieavancebeskatningsloven § 2 c lød  

 således:
 "Fortjeneste ved afståelse af aktier medregnes ved  

 opgørelsen af den skattepligtige almindelige indkomst, i det omfang de  

 pågældende aktier er erhvervet for lånte midler, og det  

 pågældende selskab i det væsentlige må antages at  

 indtjene overskud eller anden værditilvækst ved finansiering  

 eller investering under sådanne omstændigheder, at selskabets  

 overskud eller værditilvækst over en periode med stor sikkerhed  

 kan opgøres på forhånd.
Stk. 2. Erhvervelse for lånte midler efter stk. 1  

 anses at foreligge, hvis den skattepligtige i forbindelse med erhvervelsen  

 har optaget lån, der står i åbenbart misforhold til det  

 kapitalbehov, som den skattepligtiges øvrige virksomhed eller  

 privatforbrug betinger, eller hvis sammenhængen mellem erhvervelse og  

 lånoptagelse klart fremgår af omstændighederne ved  

 erhvervelsen.
Opnåelse af usædvanlig kredit ligestilles med  

 lånoptagelse.
Stk. 3. Stk. 1. finder ikke anvendelse, hvis den  

 skattepligtige godtgør, at de fradragsberettigede udgifter  

 vedrørende det pågældende lån kun i forholdsvis  

 uvæsentligt omfang overstiger de skattepligtige udlodninger fra og  

 skattepligtige fortjenester ved afståelse af aktier i det  

 pågældende selskab.
Stk. 1 finder endvidere ikke anvendelse, hvis  

 den skattepligtige godtgør, at det samlede resultat vedrørende  

 lånet og aktiebesiddelsen, herunder fortjeneste ved afståelse af  

 aktierne, under et er negativt efter skat selv uden beskatning efter  

 stk.1.
 Stk. 4. Imod den skattepligtiges påstand, kan  

 beskatning efter stk. 1 kun gennemføres efter Ligningsrådets  

 nærmere bestemmelse.
 Stk. 5. Fortjeneste ved afståelse af aktier som  

 nævnt i stk. 1 opgøres efter reglerne i § 6.
Stk. 6. I tilfælde, der er omfattet af stk. 1,  

 finder §§ 2 og 4 ikke anvendelse.
Stk. 1 finder ikke anvendelse i de i §§ 2 a  

 og 3 nævnte tilfælde..." Repræsentanten havde bemærket, at  

 ikrafttrædelsesreglen henviste til §§ 2 a - 3, det vil sige også  

 til hele § 2 c, altså også § 2 c's undtagelsesregler i stk.3.
 Undtagelsesreglerne medførte, at der ikke kunne  

 gennemføres nogen beskatning efter § 2 c, hvorfor aktierne derfor ikke  

 var omfattet af § 2 c pr. 18. maj 1993.
 Klageren stillede sig helt uforstående overfor  

 skatteforvaltningens bemærkning om, at man havde fundet det  

 unødvendigt af behandle ABL § 2 c's undtagelsesbestemmelser.
 Undtagelsesreglerne var en integreret del af § 2 c og  

 ikrafttrædelsesbestemmelsen henviste som nævnt til hele § 2  

 c.
 Klageren forstod ikke skatteforvaltningens  

 bemærkning om, at den endelige beskatning skulle foretages efter § 2 a,  

 og at dette efter skatteforvaltningens opfattelse betød, at § 2 c's  

 undtagelsesregler ikke var relevante.
 Den endelige beskatning, der skulle foretages, ville  

 være en § 2 a-beskatning, men det skyldtes ændringen af § 2 a i  

 1993. Ændringen var imidlertid samtidigt den direkte årsag til,  

 af der indførtes en særlig overgangsregel.
 Det var tilsyneladende skatteforvaltningens synspunkt, at  

 da erhvervelsen af anparterne i B ApS var sket for lånte midler, ville  

 anparterne ikke være omfattet af reglen om skattefrihed allerede af den  

 grund, at anpartsinvesteringen var omfattet af § 2 c fra den 16. juni 1992,  

 hvorfor overgangsreglen ikke fandt anvendelse.
Ifølge repræsentanten var denne opfattelse i  

 direkte modstrid med selve ordlyden i overgangsreglen.
Det fremgik  

 således af bestemmelsen, at aktier, der ved en eventuel afståelse  

 den 18. maj 1993 ikke ville være omfattet af § 2 c-3 kunne  

 påberåbe sig indgangsværdien pr. 18. maj 1993.
 Skatteforvaltningen citerede kun stk. 1 i § 2 c, og undlod  

 således helt de øvrige stykker i bestemmelsen.
 Ikrafttrædelsesbestemmelsen var imidlertid klart  

 formuleret, og ifølge repræsentanten, kunne der derfor ikke  

 være tvivl om, at klageren - således som bestemmelsen var  

 formuleret - var berettiget til at anvende værdien pr. 19. maj  

 1993.
Skatteforvaltningen forsøgte endvidere at gisne om,  

 hvad der måtte have været lovgivers hensigt med  

 ikrafttrædelsesbestemmelsen.
Repræsentanten havde anført,  

 at dette kunne man naturligvis godt gøre, men da ordlyden af  

 overgangsbestemmelsen ikke var til at misforstå, burde  

 skatteforvaltningen selvstændigt vurdere, om Told- og Skattestyrelsens  

 argumentation var korrekt.
 Repræsentanten havde i den forbindelse henvist til  

 en række nyere Højesteretsdomme, som alle havde lagt  

 afgørende vægt på bestemmelsernes sproglige udsagn og ikke  

 tilladt videregående fortolkninger, når det ikke af lovens  

 forarbejder kunne udledes, at bestemmelserne skulle fortolkes udvidende:
"Tegningsretsdommen" TfS 1996.654 H og "Hauglanddommen" TfS 1998.485 H.
 Afslutningsvis havde repræsentanten bemærket,  

 at overgangsbestemmelsen var præcist formuleret og indeholdt et udsagn  

 om, at hvis en aktiepost ikke var omfattet af ABL § 2 c den 18. maj 1993,  

  kunne kursen på denne dato benyttes som indgangsværdi, når  

 aktien vel at mærke havde været ejet i mere end 3 år  

 på det faktiske afståelsestidspunkt.
 Vedrørende spørgsmålet om, hvorvidt  

 selskabets overskud eller værditilvækst over en periode med stor  

 sikkerhed kunne opgøres på forhånd, havde  

 repræsentanten bl.a. anført, at det fremgik af  

 prospektmaterialet herunder af "Investering på Madeira -  

 Investormateriale" at kursen (200) fra 15. marts 1992 og frem til 1. april  

 1995 efter 3 års ejertid ville stige til ca. kurs 250. Som bekendt blev  

 investeringen ikke afsluttet pr. 1. april 1995, men først pr. 30. juni  

 1995, hvor likvidationsprovenuet viste en udlodning til kurs 252,98. Hvis den  

 fra udbydersiden lovede kurs 250 pr. 1. april 1995 skulle holde, ville  

 anparterne ved en interpolationsberegning fra 1. april 1995 til 30. juni 1995  

 stige med:
50:39,5 måneder 36,5 måneder      = en kursstigning fra kurs 200  

 til kurs 245,11 I budgetterne forud for marts 1992, blev der foretaget  

 beregninger, der tillige skulle udvise kursen pr. 1. april 1995 ud fra en  

 anpartskapital på 500 mio. kr. eller en egenkapital på 1 mia. ved  

 etableringen.
Disse beregninger viste en kurs på 252,46, idet der dog  

 var en skjult reserve på 10.277.868,77 kr., hvilket alt andet lige  

 ville medføre en kurs pr. 1. april 1995 på 254,52, hvilket  

 ifølge repræsentanten ville svare til en kurs pr. 30. juni  

 på 259 jf. ovenfor.
 I henhold til budgetterne med de interne beregninger,  

 skulle kursen således være steget til kurs 259, men den steg  

 alene til kurs 254,52. Der var derved alene opnået 89,73% af  

 budgetmålet, hvilket ifølge repræsentanten næppe  

 kunne siges at være en investering, hvor resultatet var  

 forudsigeligt.
Repræsentanten havde videre anført, at der  

 udover investeringen var væsentlige risici, f.eks. at Danmark ville  

 opsige dobbeltbeskatningsreglen med Portugal, hvilket som bekendt skete et  

 par år senere.
At investeringen ikke var sikker, underbyggedes desuden  

 af en redegørelse fra et advokatfirma af 23. september 1994, hvor  

 momsproblematikken for koncernen var nævnt med deraf følgende  

 risiko for, at koncernselskaberne blev insolvente med deraf mulighed for, at  

 koncernens forretningspartnere ville søge fyldestgørelse i  

 deres sikkerheder med deraf følgende skattebetalinger i koncernen.  

 Endeligt var nævnt Færøerne-obligationerne i  

 redegørelsen fra en engelsk bank, hvor det danske Finanstilsyn  

 konstaterede betalingsbruddet for aktiekapitalen i en færøsk  

 bank.
Det var først efterfølgende, at redningsaktionen fra den  

 danske regering blev etableret.
Told- og Skattestyrelsen havde udtalt, at der ikke var  

 grundlag for at tilsidesætte den påklagede ansættelse som  

 ugyldig som følge af formelle fejl, idet beskatningen var  

 gennemført efter bestemmelsen i ABL § 2 a, stk. 2 og ikke efter  

 bestemmelsen i § 2 c.
Vedrørende den materielle vurdering af sagen  

 havde Told- og Skattestyrelsen bl.a. udtalt, at overgangsbestemmelsen i § 19,  

 stk. 3, i lov nr. 421 af 25. juni 1993 ikke fandt anvendelse i  

 nærværende sag, idet der var tale om lånefinansierede  

 investeringer, hvor investorerne i første omgang var omfattet af ABL §  

 2 c pr. 16. juni 1992. Ved indførelsen af ABL § 2 a, stk. 2, blev  

 anparterne i B ApS omfattet af denne bestemmelse.
 Landsskatteretten bemærkede for så vidt angik  

 formalitetspåstanden, at klageren ikke var beskattet efter bestemmelsen  

 i ABL § 2 c, men derimod efter bestemmelsen i ABL § 2 a, stk. 2. Da  

 Ligningsrådets godkendelse alene var påkrævet,  

 såfremt der skete beskatning efter ABL § 2 c, fandt retten allerede af  

 den grund, at der ikke var grundlag for at tilsidesætte den  

 påklagede afgørelse som ugyldig som følge af formelle  

 fejl.
 Det fremgik af ordlyden i aktieavancebeskatningsloven § 2  

 c, stk.1, at:
 "Fortjeneste ved afståelse af aktier medregnes ved  

 opgørelsen af den skattepligtige almindelige indkomst, i det omfang de  

 pågældende aktier er erhvervet for lånte midler, og det  

 pågældende selskab i det væsentlige må antages at  

 indtjene overskud eller anden værditilvækst ved finansiering  

 eller investering under sådanne omstændigheder, at selskabets  

 overskud eller værditilvækst over en periode med stor sikkerhed  

 kan opgøres på forhånd.
 Overgangsbestemmelsen i § 19, stk. 3, i lov nr. 421 af 25.  

 juni 1993 havde følgende ordlyd:
"Skattepligtige som ved en eventuel afståelse af  

 deres aktier den 18. maj 1993 ikke skulle have opgjort fortjeneste eller tab  

 efter aktieavancebeskatningsloven § 6, eller som alene skulle have gjort det  

 i kraft af aktieavancebeskatningsloven § 6, stk. 6, og som ikke ville have  

 været omfattet af aktieavancebeskatningsloven § 2 a-3 eller  

 kursgevinstloven, kan ved opgørelsen af fortjeneste eller tab ved en  

 senere afståelse af de pågældende aktier, anvende aktiernes  

 handelsværdi den 19. maj 1993 i stedet for anskaffelsessummen." Landsskatteretten fandt henset til det oplyste omkring  

 investeringsprojektet, at investorerne ved deponering af deres anparter i B  

 ApS som sikkerhed for lån optaget samtidigt hermed i C erhvervede  

 anparterne for lånte midler.
Endvidere fandt retten på baggrund  

 af det fremlagte materiale omkring investeringsstrategien, at overskud eller  

 værditilvækst over en periode med stor sikkerhed kunne  

 opgøres på forhånd, idet afkastet af arrangementet var  

 forud beregnet, hvorved det af klagerens repræsentant anførte  

 omkring usikkerheder omkring investeringen ikke medførte nogen  

 ændring heri.
Retten fandt derfor, at nærværende  

 arrangement var omfattet af ABL § 2 c forud for ændringen af ABL § 2 a  

 ved lov nr. 421 af 25. juni 1993, uanset om klageren ved en eventuel  

 afståelse pr. 18. maj 1993 ved en opgørelse af avancen ville  

 være blevet fritaget for beskatning efter ABL § 2 c, stk. 3, jf.
TfS  

 2000.211.
 Henset til ordlyden i § 19, stk. 3, i lov nr. 421 af 25.  

 juni 1993 fandt Landsskatteretten derfor, at klageren ikke var omfattet af  

 denne bestemmelse, hvorfor anparternes handelsværdi pr. 19. maj 1993  

 ikke kunne anvendes i stedet for den faktiske anskaffelsessum ved  

 avanceopgørelsen i 1995.
 Ved lov nr. 421 af 25, juni 1993, fik ABL § 2 a, stk.2  

 følgende ordlyd med virkning fra 19. maj 1993:
 "Endvidere medregnes ved opgørelsen af den  

 skattepligtige indkomst fortjeneste ved afståelse af aktier i  

 selskaber, som i væsentligt omfang direkte eller indirekte ejer eller  

 har ejet aktier i selskaber m.v. der er eller har været  

 hjemmehørende i udlandet, på Færøerne eller i  

 Grønland, herunder efter bestemmelserne i en  

 dobbeltbeskatningsoverenskomst, hvis det må antages:
1) at virksomheden i det sidstnævnte selskab m.v.  

 overvejende har været af finansiel karakter, 2) at det samlede afkast heraf er beskattet  

 væsentligt lavere end efter danske regler, og 3) at eventuelle udbytter fra det sidstnævnte  

 selskab m.v. samlet beskattes med en procentsats, der er væsentligt  

 lavere end den i selskabsskatteloven § 17, stk. 1, nævnte." Landsskatteretten fandt, at anparterne i B ApS ved  

 indførelsen af ABL § 2 a, stk. 2, blev omfattet af denne bestemmelse.  

 Der var således tale om investeringer i datterselskaber, der var  

 hjemmehørende på Cayman Island og på Madeira, og da  

 virksomheden i datterselskaberne overvejende var af finansiel karakter og  

 afkastet af datterselskabernes virksomhed blev beskattet væsentligt  

 lavere end efter danske regler samt at udbytterne fra datterselskaberne blev  

 beskattet med en procentsats, der var væsentligt lavere end den danske  

 selskabsskatteprocent, var betingelserne jf. pkt. 7.2.2 i cirkulære nr.  

 137 af 19. juli 1994 opfyldt.
 Den påklagede ansættelse blev  

 stadfæstet.
