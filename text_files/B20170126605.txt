Bekendtgørelse om ændring af bekendtgørelse om en aktiv beskæftigelsesindsats § 1 I bekendtgørelse nr. 1297 af 9. november 2016 om en aktiv beskæftigelsesindsats, som ændret ved bekendtgørelse nr. 1314 af 11. november 2016, bekendtgørelse nr. 156 af 7. februar 2017, bekendtgørelse nr. 914 af 29. juni 2017 og bekendtgørelse nr. 999 af 28. august 2017, foretages følgende ændring:
 1. § 154 affattes således:
 »§ 154. Arbejdsgivere skal via den digitale selvbetjeningsløsning VITAS indgive ansøgninger om følgende:
 1) Oprettelse af ansættelse med løntilskud, jf. kapitel 12 i lov om en aktiv beskæftigelsesindsats.
 2) Etablering af virksomhedspraktik, jf. kapitel 11 i lov om en aktiv beskæftigelsesindsats.
 3) Tilskud til virksomheder, der indgår uddannelsesaftale med voksne i henhold til lov om erhvervsuddannelser eller lov om maritime uddannelser (voksenlærlingepladser), jf. §§ 98 c-98 g i lov om en aktiv beskæftigelsesindsats.
 Stk. 2. Hvis en arbejdsgiver ikke kan få et CVR-nummer, skal jobcentret tilbyde, at ansøgningen kan indgives på anden måde end ved digital selvbetjening efter stk. 1. Jobcentret kan bistå arbejdsgiveren med udarbejdelsen af ansøgningen i VITAS.
Stk. 3. Jobcentret har pligt til at behandle arbejdsgiveres ansøgninger efter stk. 1 og 2, og meddeler via VITAS arbejdsgiveren resultatet af sin behandling af ansøgninger, der er indgivet via VITAS.« § 2 Bekendtgørelsen træder i kraft den 1. januar 2018.
