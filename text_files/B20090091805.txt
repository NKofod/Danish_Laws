 Kapitel 1   Anvendelsesområde m.v.
 Kapitel 2   Ansøgning om adoption m.v.
Kapitel 3   Adoptionssagens behandling Kapitel 4   Samtykke fra forældre eller værge Kapitel 5   Afgivelse af erklæring om adoption Kapitel 6   Samtykke fra barnet og oplysning om barnets holdning til adoptionen Kapitel 7   Adoption uden samtykke (tvangsadoption) Kapitel 8   Opholdstilladelse til udenlandske børn med henblik på adoption samt dansk indfødsret Kapitel 9   Bevillingens udfærdigelse Kapitel 10   Ændring af ældre adoptioners retsvirkninger Kapitel 11   Klage m.v.
 Kapitel 12   Ikrafttrædelsesbestemmelser m.v.
Bekendtgørelse om adoption I medfør af §§ 25 og 29 b, stk. 2, i lov om adoption, jf. lovbekendtgørelse nr. 905 af 28. september 2009, fastsættes:
Kapitel 1 Anvendelsesområde m.v.
Anvendelsesområde § 1. Reglerne i denne bekendtgørelse finder anvendelse ved statsforvaltningernes behandling af sager om adoption, medmindre andet er bestemt nedenfor.
Definitioner § 2. I denne bekendtgørelse forstås ved:
 1) Stedbarnsadoption: En adoption, hvor ansøgeren adopterer sin ægtefælles eller registrerede partners barn eller adoptivbarn, jf. adoptionslovens § 5 a og lov om registreret partnerskab § 4, stk. 1, 2. pkt.
 2) Familieadoption:
a) En adoption, hvor ansøgeren adopterer et barnebarn, søskendebarn eller søskende, b) en adoption af et barn af forældre, som ansøgeren gennem nært og længerevarende bekendtskab er særligt knyttet til, og barnet er under 18 år, eller c) en adoption af et barn, som ansøgeren har et særligt tilknytningsforhold til, jf. adoptionslovens § 4 a, stk. 2, (typisk plejebarnsadoption).
 3) Fremmedadoption: En adoption, hvor ansøgeren adopterer et barn under 18 år, og hvor det er en betingelse for adoptionen, at ansøgeren godkendes som adoptant, jf. adoptionslovens § 4 a, stk. 1.
 4) National adoption: En adoption, hvor ansøgeren adopterer et barn, der har bopæl her i landet.
 5) International adoption: En adoption, hvor ansøgeren adopterer et barn, der har bopæl i et andet land, eller et barn, der er ankommet til Danmark med henblik på adoption.
 6) Afgiverland: Det land, hvor barnet har bopæl.
 7) Modtagerland: Det land, hvor ansøgeren har bopæl.
Kapitel 2 Ansøgning om adoption m.v.
Adoptionsansøgningen § 3.  Ansøgning om adoption indgives til statsforvaltningen på det sted, hvor ansøgeren bor, medmindre andet er bestemt nedenfor.
Stk. 2. Har ansøgeren længerevarende ophold i udlandet i forbindelse med udstationering eller lignende, eller har ansøgeren bopæl i et andet land, jf. adoptionslovens § 29, behandles ansøgningen af Statsforvaltningen Hovedstaden.
Familiestyrelsen kan dog bemyndige en anden statsforvaltning til at behandle sagen.
 § 4.  Ansøgningen skal indgives på en godkendt blanket, medmindre ansøgningen vedrører udfærdigelse af bevilling ved fremmedadoption.
 Stk. 2. Ansøgningen skal vedlægges de erklæringer, dokumenter m.v., der er nævnt i ansøgningsblanketten.
Oversættelser § 5.  Den, der ansøger om adoption, skal efter anmodning tilvejebringe oversættelse til dansk af erklæringer, attester, domsudskrifter m.v., udfærdiget på andre sprog end dansk, norsk, svensk, finsk, islandsk, engelsk eller tysk.
Oversættelsen skal være bekræftet af en offentlig myndighed i vedkommende land eller af en autoriseret translatør eller tolk i vedkommende land eller i Danmark.
Anmodning om frigivelse af barn til adoption § 6. Henvendelse om frigivelse af et barn til national adoption, kan ske til statsforvaltningen på det sted, hvor barnets forældre (forælder) bor eller opholder sig.
§ 7. Modtager kommunalbestyrelsen henvendelse om frivillig frigivelse af et barn til national adoption, vejledes forældrene om de muligheder, de efter den sociale lovgivning har for at modtage støtte, hvis de undlader at bortadoptere barnet.
Hvis ønsket om bortadoption fastholdes, videresendes sagen snarest, om muligt senest ved barnets fødsel, til statsforvaltningen.
 Stk. 2. Statsforvaltningen vejleder forældrene på samme måde som nævnt i stk. 1, hvis vejledning ikke allerede er givet af kommunalbestyrelsen.
 Stk. 3. Fastholdes ønsket om bortadoption, sørger statsforvaltningen for, at der foretages de nødvendige undersøgelser af barnets og forældrenes forhold.
 § 8. Henvendelse om adoption af et barn, der bor i Danmark, til en ansøger med bopæl i en anden stat, der har tiltrådt Haagerkonventionen af 29. maj 1993 om beskyttelse af børn og om samarbejde med hensyn til internationale adoptioner, kan ligeledes ske til statsforvaltningen, hvor barnets forældre (forælder) bor eller opholder sig.
 Stk. 2. Statsforvaltningen forelægger sagen for Familiestyrelsen, der er centralmyndighed i forhold til Haagerkonventionen.
Kapitel 3 Adoptionssagens behandling Almindelige bestemmelser § 9.  Statsforvaltningen indhenter samtykker og erklæringer fra barnets forældre, værge og barnet i overensstemmelse med reglerne i kapitel 4, 5 og 6.
 Stk. 2. Statsforvaltningen skal sikre, at den, der søger om adoption, modtager eller har modtaget rådgivning og information i nødvendigt omfang.
 § 10. Statsforvaltningen forelægger en ansøgning om adoption for Familiestyrelsen, hvis:
1) samtykke til adoption er afgivet for udenlandsk myndighed eller institution, og der ikke foreligger en udenlandsk adoptionsafgørelse, der anerkendes her i landet efter adoptionslovens § 28, stk. 2. Hvis der er tale om en adoption med bistand fra en af de i medfør af adoptionslovens § 30 godkendte formidlende organisationer, skal sagen dog ikke forelægges, 2) der søges om adoption uden forældresamtykke, jf. adoptionslovens § 9, eller 3) hvis sagen giver anledning til mistanke om overtrædelse af adoptionslovens § 31, stk. 1, (ulovlig adoptionshjælp) eller § 33 (ulovlig formidling af surrogatmoderskab), eller 4) sagen i øvrigt giver anledning hertil.
§ 11. Statsforvaltningen videresender sagens oplysninger til Adoptionsnævnet, når et barn frigives til national fremmedadoption med eller uden samtykke fra forældrene.
Dette gælder ikke, hvis samtykke til bortadoption er givet med henblik på adoption til en konkret ansøger, da sagen i så fald alene behandles i statsforvaltningen.
Fremmedadoption § 12.  Statsforvaltningen indhenter en fuldstændig straffeattest om ansøgere med en abstrakt godkendelse, jf. godkendelsesbekendtgørelsens § 2, stk. 1, nr. 2, umiddelbart inden barnet overdrages til ansøgerne.
Statsforvaltningen indhenter en fuldstændig straffeattest om ansøgere med en konkret godkendelse, jf. godkendelsesbekendtgørelsens § 2, stk. 1, nr. 1, umiddelbart inden bevilling udfærdiges.
Familieadoption § 13.  Ansøges der om national familieadoption, indhenter statsforvaltningen hos kommunalbestyrelsen en erklæring om, hvorvidt ansøgeren efter de regler, der gælder om plejetilladelse, opfylder betingelserne for at have et barn i pleje.
Kommunalbestyrelsen skal oplyse, hvilke undersøgelser der ligger til grund for erklæringen, og om der har foreligget særlige forhold, der gør det tvivlsomt, om adoption er til gavn for barnet.
I bekræftende fald skal det materiale, der har foreligget for kommunalbestyrelsen, medsendes erklæringen til statsforvaltningen.
 Stk. 2. I de tilfælde, hvor det barn, der ønskes adopteret er fyldt 18 år, finder stk. 1 ikke anvendelse.
§ 14.  Ansøges der om international familieadoption, der er omfattet af Haagerkonventionen af 29. maj 1993 om beskyttelse af børn og om samarbejde med hensyn til internationale adoptioner, og finder statsforvaltningen på baggrund af de foreliggende oplysninger, at adoptionen kan antages at være til gavn for barnet, sender statsforvaltningen ansøgningen til den myndighed, som er blevet udpeget som centralmyndighed i afgiverlandet eller anden relevant myndighed.
Ansøgningen skal vedlægges en rapport om adoptionsansøgeren og en begrundet tilkendegivelse fra statsforvaltningen om, at ansøgeren på baggrund af de foreliggende oplysninger må anses for egnet til at adoptere barnet.
Stk. 2. Finder statsforvaltningen på baggrund af de modtagne oplysninger om barnet fra afgiverlandet, at en adoption kan gennemføres, afgiver statsforvaltningen erklæring i overensstemmelse med konventionens artikel 17 c og sender denne til afgiverlandets centralmyndighed eller den myndighed, som centralmyndigheden har bemyndiget til at modtage/afgive artikel 17 c-erklæring, og påser, at afgiverlandet ligeledes sender en artikel 17 c-erklæring til statsforvaltningen.
Erklæring efter 1. pkt. afgives på en godkendt blanket.
 Stk. 3. Ansøges der om international familieadoption, der ikke er omfattet af Haagerkonventionen, skal statsforvaltningen påse, at myndighederne i afgiverlandet inddrages i adoptionen, hvis afgiverlandets lovgivning kræver, at dette sker.
 Stk. 4. Statsforvaltningen kan i de i stk. 2 og 3 nævnte situationer forlange, at ansøgeren tilmelder sig en formidlende organisation, som er godkendt af justitsministeren i medfør af adoptionslovens § 30, hvis lovgivningen i afgiverlandet kræver, at ansøgningen indgives af en sådan organisation, eller hvis det i øvrigt skønnes hensigtsmæssigt.
 § 15.  Statsforvaltningen indhenter en fuldstændig straffeattest om ansøgeren umiddelbart inden bevilling udfærdiges.
 Stk. 2. Hvis der i erklæringen fra kommunalbestyrelsen eller i de oplysninger, som statsforvaltningen tilvejebringer i forbindelse med undersøgelse af sagen, er oplysninger om ansøgerens fysiske eller psykiske helbredstilstand, der kan give anledning til tvivl om, hvorvidt adoptionen er til gavn for barnet, kan statsforvaltningen indhente en udtalelse fra Adoptionsnævnet om, hvorvidt oplysningerne gør den ansøgte adoption betænkelig.
 § 16.  Statsforvaltningen indkalder ansøgeren til en samtale om adoptionen og dens betydning.
 Stk. 2. Det gælder dog ikke, hvis ansøgeren allerede har modtaget tilstrækkelig vejledning af en anden myndighed.
Stedbarnsadoption § 17.  Bevilling til at adoptere en ægtefælles adoptivbarn må kun meddeles, hvis den allerede udfærdigede bevilling har eller får tillagt retsvirkning efter adoptionslovens kapitel 2, jf. lovens § 39, stk. 2.
 Stk. 2. Bevilling kan udstedes, selv om den adopterede er fyldt 18 år.
Kapitel 4 Samtykke fra forældre eller værge Almindelige bestemmelser § 18.  Samtykke fra forældre eller værge, jf. adoptionslovens § 7, skal afgives under personligt fremmøde for den statsforvaltning, som har modtaget ansøgningen om adoption.
Har forældrene eller værgen ikke bopæl eller ophold inden for den pågældende statsforvaltnings område, kan statsforvaltningen anmode en anden statsforvaltning om at indkalde den pågældende til personligt fremmøde med henblik på afgivelse af samtykke.
 Stk. 2. Hvis forældrene eller værgen har bopæl eller længerevarende ophold i udlandet, kan statsforvaltningen anmode en dansk repræsentation i opholdslandet om at indkalde den pågældende til personligt fremmøde med henblik på afgivelse af samtykke.
 § 19.  Samtykke efter adoptionslovens § 7 skal afgives på en godkendt blanket.
 Stk. 2. Før forældrene eller værgen afgiver samtykket, skal statsforvaltningen rådgive og informere om adoptionens og om samtykkets retsvirkninger, herunder om adoptionslovens kapitel 2 og 3, og, medmindre der er ansøgt om stedbarnsadoption, om lovens §§ 9, stk. 1 og 12. Modtages samtykket af en anden myndighed, påhviler det denne myndighed at rådgive og informere som nævnt i 1. pkt.
 § 20.  Samtykke til adoption skal være ubetinget.
Familie- og fremmedadoption § 21. Samtykke fra forældrene eller værgen, jf. adoptionslovens § 7, til, at barnet bortadopteres ved en national fremmedadoption, kan meddeles til, at barnet adopteres af den, der udpeges hertil af Adoptionsnævnet.
 § 22. Ved en international fremmedadoption, der er formidlet gennem en af de i medfør af adoptionslovens § 30 godkendte organisationer, hvor samtykket er afgivet for en udenlandsk myndighed eller institution, og hvor der ikke foreligger en udenlandsk adoptionsafgørelse, der anerkendes her i landet efter adoptionslovens § 28, stk. 2, afgør statsforvaltningen, om samtykket kan ligestilles med samtykke afgivet over for en dansk myndighed.
§ 23. Statsforvaltningen kan under en sag om adoption beskikke en advokat for et barn, der er fyldt 3 år, og som har bopæl her i landet, jf. adoptionslovens § 15 a.
Dette gælder dog ikke ved adoption efter adoptionslovens § 5 a, eller hvis adoptionen er formidlet af en organisation, der har tilladelse til at yde adoptionshjælp efter adoptionslovens § 30.
Kapitel 5 Afgivelse af erklæring om adoption § 24.  Erklæring fra forældre og værge, jf. adoptionslovens §§ 13-14, skal afgives på en godkendt blanket.
Stk. 2. Statsforvaltningen påser, at forældrene og værgen inden afgivelsen af erklæring har modtaget information om adoptionens retsvirkninger, herunder om adoptionslovens kapitel 2 og 3. Statsforvaltningen kan, hvis omstændighederne taler herfor, stille krav om, at erklæringen afgives under personligt fremmøde for statsforvaltningen.
Har forældrene eller værgen ikke bopæl eller ophold inden for den pågældende statsforvaltnings område, kan statsforvaltningen anmode en anden statsforvaltning om at indkalde den pågældende til møde med henblik på afgivelse af erklæring.
 Stk. 3. Hvis forældrene eller værgen har bopæl eller længerevarende ophold i udlandet, kan statsforvaltningen anmode en dansk repræsentation i opholdslandet om at indkalde den pågældende til personligt fremmøde med henblik på afgivelse af erklæring.
Kapitel 6 Samtykke fra barnet og oplysning om barnets holdning til adoptionen § 25.  Samtykke i henhold til adoptionslovens § 6, stk. 1, skal afgives under personligt fremmøde for statsforvaltningen.
Har barnet ikke bopæl eller ophold inden for den pågældende statsforvaltnings område, kan statsforvaltningen anmode en anden statsforvaltning om at indkalde barnet til møde med henblik på afgivelse af samtykke.
Stk. 2. Samtykket afgives skriftligt eller mundtligt efter statsforvaltningens bestemmelse i hvert enkelt tilfælde.
Bestemmer statsforvaltningen, at et barns samtykke til adoption skal afgives skriftligt, anvendes en godkendt blanket.
Bestemmer statsforvaltningen, at et barns samtykke skal afgives mundtligt, udfærdiger statsforvaltningen en erklæring om, at samtykket er afgivet.
 Stk. 3. Inden barnet afgiver samtykke, skal statsforvaltningen afholde en samtale med barnet, hvorunder barnet rådgives og informeres om virkningerne af adoptionen og af barnets samtykke.
 Stk. 4. § 18, stk. 2, og § 22 finder tilsvarende anvendelse.
 § 26.  Samtykke kræves ikke, hvis barnet er under 18 år, og indhentelse af samtykke skønnes at være til skade for barnet.
 § 27.  Er barnet under 12 år, skal oplysning om dets holdning til en påtænkt adoption, jf. adoptionslovens § 6, stk. 3, tilvejebringes på en måde, der er afpasset barnets alder, modenhed og sagens omstændigheder.
 Stk. 2. Statsforvaltningen skal sikre, at barnet har modtaget rådgivning og information som nævnt i § 25, stk. 3.
Kapitel 7 Adoption uden samtykke (tvangsadoption) § 28.  Servicelovens bestemmelser om anbringelse uden for hjemmet uden samtykke skal være opfyldt, før en sag om bortadoption uden samtykke efter adoptionslovens § 9, stk. 3 og 4, kan indledes.
§ 29. Ved vurderingen af forældrenes evne til at varetage omsorgen for barnet (forældreevne) i en sag om adoption uden samtykke i medfør af adoptionslovens § 9, stk. 3 og 4, skal kommunen lave en prognosevurdering, der som udgangspunkt skal indeholde oplysninger om forældrenes psykiske tilstand, deres intellektuelle funktionsniveau, omfanget og varigheden af eventuelt misbrug, eventuelle fysiske sygdomme samt tidligere iværksat behandling.
Herudover skal prognosevurderingen indeholde oplysninger om forældrenes eventuelle andre børn og deres trivsel og kontakt til forældrene.
Til brug for prognosevurderingen vil der skulle inddrages specialundersøgelser fra eksempelvis en psykiater, psykolog eller anden relevant fagperson med henblik på at afklare forældrenes forhold.
Stk. 2. Adoption uden samtykke efter adoptionslovens § 9, stk. 3 og 4, kan kun tillades, hvis begge forældre varigt vil være ude af stand til at varetage omsorgen for barnet.
Dette gælder også i forhold til forældre, der ikke har del i forældremyndigheden.
Ved adoption uden samtykke efter adoptionslovens § 9, stk. 3, er det desuden en betingelse, at ingen af forældrene vil være i stand til at spille en positiv rolle for barnet i forbindelse med samvær.
 § 30. Når en sag, der er behandlet i medfør af adoptionslovens § 9, afsluttes, sender statsforvaltningen et resumé af sagen til Familiestyrelsen.
§ 31. Statsforvaltningen skal, efter anmodning fra børn og unge-udvalget eller Ankestyrelsen, beskikke en advokat for barnet, og tilbyde at beskikke en advokat for forældrene og indehaveren af forældremyndigheden, hvis denne er en anden end forældrene, samt barnets eventuelle plejeforældre, i medfør af adoptionslovens § 15 a, stk. 2, når en sag om adoption uden samtykke behandles af disse myndigheder.
Statsforvaltningen skal desuden beskikke advokat for barnet, og tilbyde at beskikke en advokat for forældrene og indehaveren af forældremyndigheden, hvis denne er en anden end forældrene, samt barnets eventuelle plejeforældre, i medfør af § 15 a, stk. 2, når en sag herom behandles i statsforvaltningen.
Kapitel 8 Opholdstilladelse til udenlandske børn med henblik på adoption samt dansk indfødsret § 32. Et barn, der ikke er statsborger i Danmark, Finland, Island, Norge eller Sverige, må ikke bringes her til landet med henblik på adoption, før barnet er meddelt opholdstilladelse eller visum.
 Stk. 2. Er barnet født her i landet, og var moderen på fødselstidspunktet ikke bosat her, må barnet ikke uden opholdstilladelse opholde sig her med henblik på adoption, med mindre barnet er statsborger i Danmark, Finland, Island, Norge eller Sverige.
 § 33. Et udenlandsk barn under 12 år, der er adopteret ved en dansk adoptionsbevilling, bliver dansk statsborger ved adoptionen, hvis barnet adopteres af et ægtepar, hvor mindst én af ægtefællerne er dansk statsborger, eller af en ugift dansk statsborger.
 Stk. 2. Hvis barnet ikke bliver dansk statsborger efter stk. 1, men ønskes meddelt dansk indfødsret, sendes kopi af den danske adoptionsbevilling eller af den udenlandske adoptionsafgørelse samt bekræftelse på, at denne anerkendes her i landet til Indfødsretskontoret, Ministeriet for Flygtninge, Indvandrere og Integration, sammen med følgende dokumenter:
1) adoptanternes skriftlige bekræftelse af ansøgningen om dansk indfødsret, 2) hvis barnet er fyldt 12 år, en erklæring fra barnet om, at det ønsker dansk indfødsret, 3) hvis barnet er fyldt 15 år, en skriftlig bekræftelse af, at barnet og adoptanterne er bekendt med, at der vil blive indhentet oplysninger i Kriminalregisteret vedrørende barnet, 4) hvis barnet er under 12 år og besidder en vis modenhed, oplysninger om dets holdning til spørgsmålet om erhvervelse af dansk indfødsret, 5) kopi af barnets pas eller rejselegitimation, 6) dokumentation for adoptanternes statsborgerskab (kopi af pas), 7) kopi af vielsesattest i tilfælde, hvor adoptanten og den oprindelige forælder eller adoptanterne har indgået ægteskab i udlandet.
Kapitel 9 Bevillingens udfærdigelse § 34. Statsforvaltningen udfærdiger adoptionsbevillingen på en godkendt blanket.
En genpart af bevillingen opbevares af statsforvaltningen i sagens akter.
Stk. 2. I adoptionsbevillingen kan der tages stilling til barnets navn.
Reglerne i navneloven finder anvendelse.
 Stk. 3. Når statsforvaltningen udfærdiger bevilling til adoption, der er omfattet af Haagerkonventionen af 29. maj 1993 om beskyttelse af børn og om samarbejde med hensyn til internationale adoptioner, skal statsforvaltningen i forbindelse med udfærdigelsen af adoptionsbevillingen attestere, at adoptionen er i overensstemmelse med konventionen, jf. konventionens artikel 23. Attesten udfærdiges på en godkendt blanket og udleveres til adoptanten.
 § 35. Hvis adoptionen er gennemført ved en udenlandsk adoptionsafgørelse, der anerkendes her i landet, jf. adoptionslovens § 28, stk. 2, udfærdiges ikke adoptionsbevilling, men statsforvaltningen bekræfter skriftligt, at den udenlandske adoptionsafgørelse anerkendes her i landet.
 § 36. Hvis barnet ved adoptionen får dansk indfødsret, jf. § 33, stk. 1, skal dette anføres i bevillingen eller i bekræftelsen efter § 35.
 § 37. Statsforvaltningen skal sende meddelelse om adoptionen til:
1) personregisterføreren i barnets bopælssogn, 2) personregisterføreren, hvis barnet er fødselsregistreret eller navngivet i de sønderjyske landsdele, og 3) folkeregistret i den kommune, hvor barnet har bopæl.
 Stk. 2. Herudover sendes efter omstændighederne meddelelse til:
 1) De personer, fra hvem samtykke eller erklæring er indhentet i medfør af adoptionslovens §§ 5-7 og 13-14, medmindre den pågældende lever i ægteskab med ansøgeren, eller der er tale om en udenlandsk fremmedadoption, eller samtykke er meddelt til, at barnet adopteres af den, som udpeges af Adoptionsnævnet.
 2) Den organisation, der har formidlet adoptionen.
 3) Den myndighed, der har meddelt opholdstilladelse for barnet.
 4) Den kommune, der har udstedt plejetilladelse.
 5) Adoptionsnævnet, hvis godkendelse som adoptant er meddelt af nævnet.
 Stk. 3. Meddelelsen til personregisterføreren, jf. stk. 1, nr. 1 og 2, vedlægges fotokopi af adoptanternes fødsels- og dåbsattester/fødsels- og navneattester og vielsesattest.
 § 38.  Har der før adoptionen været fastsat bidrag til barnets underhold, skal den statsforvaltning, der har udfærdiget adoptionsbevillingen, sørge for, at bidragsresolutionen forsynes med påtegning om adoptionen og om, at bidragspligten er bortfaldet.
 § 39.  Statsforvaltningen underretter Familiestyrelsen om de udfærdigede adoptionsbevillinger og om udenlandske adoptionsafgørelser, der er anerkendt efter adoptionslovens § 28, stk. 2.
Kapitel 10 Ændring af ældre adoptioners retsvirkninger § 40. Ansøgning efter adoptionslovens § 39, stk. 2, skal indgives af en adoptant, og sendes til Familiestyrelsen gennem statsforvaltningen på det sted, hvor adoptanten bor.
Har adoptanten ikke bopæl her i landet, sendes ansøgningen til Familiestyrelsen.
 § 41.  Ansøgningen skal underskrives af ansøgeren personligt og indeholde oplysning om, hvorvidt forbindelse mellem barnet og dets virkelige forældre er bevaret efter adoptionen.
 Stk. 2. Sammen med ansøgningen indsendes:
1) den originale adoptionsbevilling eller, hvis den er bortkommet og ikke udfærdiget af Justitsministeriet, en bekræftet genpart, 2) hvis forbindelsen mellem barnets og dets oprindelige forældre er bevaret efter adoptionen, en erklæring fra forældrene, 3) samtykke fra barnet, 4) hvis en af adoptanterne er død, dødsattest, skifteretsattest eller udskrift af dødsfaldskendelse eller dødsformodningsdom, og 5) hvis en af barnets oprindelige forældre er død, og forbindelsen mellem barnet og forældrene er bevaret efter adoptionen, dødsattest, skifteretsattest eller udskrift af dødsfaldskendelse eller dødsformodningsdom.
Kapitel 11 Klage m.v.
§ 42. Klage over statsforvaltningens afgørelser behandles af Familiestyrelsen, jf. dog stk. 2. Klage indgives til den statsforvaltning, der har truffet afgørelsen.
Statsforvaltningen videresender klagen og sagens akter til Familiestyrelsen.
Stk. 2. Klage over statsforvaltningens afgørelser om adoption uden samtykke i medfør af adoptionslovens § 9 behandles af domstolene.
Klagen indgives til den statsforvaltning, der har truffet afgørelsen.
Statsforvaltningen indbringer sagen for domstolen.
§ 43. Statsforvaltningen kan genoptage behandlingen af en afgørelse, der er påklaget til Familiestyrelsen, hvis 1) klagen indeholder en ansøgning, som statsforvaltningen ikke har taget stilling til, 2) klagen indeholder væsentlige nye oplysninger, 3) der foreligger væsentlige oplysninger, som statsforvaltningen ikke har taget stilling til, eller 4) der er begået sagsbehandlingsfejl, der kan have betydning for afgørelsen.
 Stk. 2. Klageren kan påklage statsforvaltningens beslutning om at genoptage sagen til Familiestyrelsen.
Kapitel 12 Ikrafttrædelsesbestemmelser m.v.
 § 44.  Bekendtgørelsen træder i kraft den 1. oktober 2009.
 Stk. 2. Bekendtgørelse nr. 1366 af 12. december 2006 om adoption ophæves.
