Ankestyrelsens principafgørelse D-18-93 om barseldagpenge Resume:
 En sygeplejestuderende havde ret til barseldagpenge fra praktikperiodens start den 1. april 1993. På dette tidspunkt opfyldte hun kravet om tilknytning til arbejdsmarkedet i de sidste 13 uger, da der var indgået en uddannelseskontrakt 7. april 1992. Hun havde i en tidligere praktikperiode været beskæftiget i mindst 120 timer og opfyldte således også kravet om 120 timers beskæftigelse de sidste 13 uger, idet der blev set bort fra teoriperioden ved vurderingen af, om kravet var opfyldt.
 Kassation:
Der er kommet nye regler på området Love:
Lov om dagpenge ved sygdom eller fødsel - lov nr. 852 af 20. december 1989 - § 4, stk. 1, nr. 1 og § 17, stk. 1 Sagsfremstilling:
 Kommunen traf beslutning om, at der ikke kunne ydes barseldagpenge til en sygeplejestuderende, idet hun var studerende og derfor ikke opfyldte beskæftigelseskravet.
Pågældende havde været sygemeldt fra medio december 1992 - midt i en teoriperiode - på grund af graviditetsgener.
Hun fik udbetalt SU indtil 1. april 1993, hvor hun skulle være startet i praktik, hvis hun ikke havde været uarbejdsdygtig på grund af graviditet.
 Forventet fødsel var den 10. juli 1993.
 Pågældende havde indgået en uddannelseskontrakt med Amtets Sygeplejerskole den 7. april 1992. Hun havde tidligere været i praktik i perioden 1. juni 1992 til 30. november 1992.
 Afgørelse:
Den sygeplejestuderende havde ret til dagpenge fra den 1. april 1993, hvor en ny praktikperiode startede, idet hun blev anset for at have været tilknyttet arbejdsmarkedet i de sidste 13 uger før fraværets start, og i denne periode havde været beskæftiget i 120 timer og således opfyldte betingelserne i dagpengelovens § 17, stk. 1, jf. § 4, stk. 1, nr. 1. Dagpengeudvalget lagde vægt på, at ansættelsesforholdet var etableret ved en uddannelseskontrakt den 7. april 1992 og blev anset for at løbe ubrudt indtil uddannelsens afslutning, samt at pågældende i den forudgående praktikperiode har været beskæftiget i mere end 120 timer.
Hun opfyldte således også kravet om 120 timers beskæftigelse de sidste 13 uger, idet der blev set bort fra teoriperioden ved vurderingen af, om kravet var opfyldt.
 Dagpengeudvalget ændrede således kommunens afgørelse.
