Ændring af reglerne om behovsbestemt førtidspension Ved bekendtgørelse nr. 592 af 7. november 1996, som trådte i kraft den 16.  

 november 1996 er der sket nogle ændringer i reglerne for tilkendelse af  

 behovsbestemt førtidspension efter lov om social pension § 14, stk. 3, nr. 2  

 og 3.
 I Socialministeriets orienteringsskrivelse af 7. november 1996 oplyses  

 det, at det ved de ændrede regler præciseres, at pension efter lov om social  

 pension § 14, stk. 3, nr. 2 og nr. 3, ikke kan tilkendes alene på grundlag  

 af, at forsørgelsesgrundlaget er lavere end de indtægtsgrænser, der er  

 fastsat i bekendtgørelsens § 16 (udelukkelsesgrænsen).
 Pension efter lovens § 14, stk.3, nr. 2, er betinget af, at der efter en  

 konkret individuel vurdering skal være andre omstændigheder end  

 indtægtsniveauet, der klart viser, at erhvervsevnenfaktisk er reduceret med  

 mindst halvdelen, og at der ikke er udsigt til forbedring af forholdene.
 Tilkendelse af pension efter lovens § 14, stk. 3, nr. 3, er endvidere  

 betinget af, at sociale og helbredsmæssige forhold taler for det. Ændringer i  

 indtægtsgrundlaget, der er begrundet i fx tab af forsørger eller at  

 ægtefællen er overgået til folkepension eller laveste efterlønssats, kan ikke  

 i sig selv give ret til pension.
 Andre forhold som alder, uddannelse, tidligere arbejdsforhold m.v. skal  

 indgå i en konkret, samlet vurdering af, om der foreligger et varigt behov  

 for forsørgelse.
 Ankestyrelsen har på baggrund af de ændrede regler om tilkendelse af  

 behovsbestemt førtidspension gennemgået tidligere udsendte Sociale  

 Meddelelserom dette spørgsmål.
 Ankestyrelsen har i den forbindelse vurderet, at SM'erne P-7-87, P-21-87,  

 P-13-88, P-15-88, P-16-88, P-17-88, P-18-88 og P-11-89 ikke er i  

 overensstemmelse med de nugældende regler i bekendtgørelsens § 15. De vil  

 derfor udgå ved førstkommende revision af SM-systemet og praksisoversigten.
 De nævnte SM'ere blev udsendt til belysning af Ankestyrelsens praksis, som  

 følge af den lempelse af reglerne for tilkendelse af behovsbestemt  

 førtidspension, som skete ved den tidligere ændring af bekendtgørelsen, som  

 trådte i kraft den 1. januar 1987.
 Ankestyrelsen vil i øvrigt antage egnede sager, som måtte blive indbragt  

 for Ankestyrelsen, til belysning af de ændrede regler.
