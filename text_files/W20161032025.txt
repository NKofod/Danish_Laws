Nedsættelse af timetallet i pædagoguddannelsens praktik - tilbagevendende svære depressioner og øget følsomhed overfor stress Der gives tilsagn om nedsat tid i pædagoguddannelsens 2. praktikperiode, idet det vurderes, at ansøgers helbredssgener som følge af tilbagevendende svære depressioner og kognitive vanskeligheder kan afhjælpes ved nedsættelse af timetallet, idet stress for ansøger er sygdomsfremkaldende.
 Styrelsen for Videregående Uddannelser har den 15. november 2016 fra [uddannelsessted] modtaget din ansøgning om dispensation fra timetalskravet i 2. praktikperiode på pædagoguddannelsen.
 Du har ansøgt om nedsættelse af timetallet fra 32,5 timer om ugen til 28 timer om ugen i 2. praktikperiode, som starter den 1. december 2016.
 Det fremgår af sagens oplysninger, at du søger om nedsat timetal på grund af tilbagevendende svære depressioner gennem flere år.
 Styrelsen har nu truffet afgørelse i sagen, og du får dispensation til en nedsættelse af timetallet i 2. praktikperiode til 28 timer om ugen.
 Nedenfor følger en gennemgang af sagen og begrundelsen for styrelsens afgørelse.
Sagens faktum Der foreligger en lægeerklæring af 2. november 2016 fra behandlende læge (. . .) speciallæge i psykiatri - hvoraf det fremgår, at du siden 22-års alderen har lidt af tilbagevendende svære depressioner trods kontinuerlig og massiv medicinsk behandling.
På trods af behandling har din tilstand på intet tidspunkt været fuldtud god.
I perioder, også aktuelt, hvor depressionssymptomerne er mindre udtalte, er du besværet i forhold til hukommelse, koncentration og initiativformåen.
Her til kommer personlighedsændring og angst problematik, som hæmmer og vanskeliggør erhvervstilknytning i længere tid af gangen.
Speciallægen anbefaler derfor en tidsbegrænsning i praktikforløbet, og anfører som begrundelse for sin vurdering, at det vil nedsætte stressrisikoen, som hos dig er sygdomsfremkaldende.
I sagen foreligger der endvidere en indstilling fra [uddannelsessted] om nedsat timetal i praktikken udfærdiget af uddannelsesleder (. . .). Det fremgår af denne indstilling, at [uddannelsessted] støtter din ansøgning og anfører, at du under 1. praktikforløb havde en del fravær, men at du bestod praktikprøven.
Der foreligger endvidere en tillægsindstilling fra SPS-vejleder (. . .), hvoraf det fremgår, at de mange timer under 1. praktik var en udfordring, og at fuld tid vil trække unødigt på dine ressourcer, hvorfor det anbefales, at du får nedsat timetal.
Vejlederen anfører, at du vil være i stand til at kunne nå at arbejde med kompetencemålene uanset den nedsatte tid.
Du anfører i din ansøgning om dispensation, at du flere gange er røget ned i et sort hul, og at det har været i forbindelse med stress, når du påtog dig for meget i forhold til de kognitive problemer, som du har.
Du havde en del fravær i 1. praktikforløb og var stresset men bestod.
Du mener, at en nedsættelse på 4,5 timer vil give dig den nødvendige buffer til at klare hverdagen uden nær så mange hele fraværsdage.
Du anfører afslutningsvist, at det har fungeret fint for dig i de praktikforløb, som du har haft via kommunen, når du havde 28 timer om ugen.
Styrelsen for Videregående Uddannelsers afgørelse Styrelsen vurderer ud fra sagens oplysninger, at der er lægelig dokumentation for at en nedsættelse af timetallet er den eneste mulighed for at afhjælpe de helbredsgener, som du har som følge af dine tilbagevendende svære depressioner og kognitive vanskeligheder, samt at stress for din er sygdomsfremkaldende.
 Vi har også lagt vægt på den uddannelsesfaglige vurdering, som støtter din ansøgning om nedsat timetal i praktikken.
 Vi finder det derfor godtgjort, at nedsat timetal i praktikken er den eneste mulighed for at tilgodese dit skånebehov, således at du kan gennemføre praktikken.
 På denne baggrund vurderer styrelsen, at betingelserne for at meddele dispensation er opfyldt, og meddeler dig derfor dispensation til et nedsat timetal i 2. praktik på 28 timer om ugen.
