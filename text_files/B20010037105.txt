Bekendtgørelse om indsattes udgivelse  

 af blad i kriminalforsorgens institutioner I medfør af § 37, stk. 4, § 42, stk. 3, og § 105, stk. 2, i lov nr.  

 432 af 31. maj 2000 om fuldbyrdelse af straf m.v. og § 776, 1. pkt., i lov om  

 rettens pleje, jf. lovbekendtgørelse nr. 857 af 12. september 2000,  

 fastsættes:
 § 1. Fængslet yder støtte til  

 udgivelse af ét blad med det hovedformål, at bladet skal  

 være de indsattes lokale medie for information og kommunikation.
 Stk. 2. Det er en forudsætning for tildeling af den  

 støtte, som et fængsel yder, at artikler af underholdende  

 karakter kun bringes i begrænset omfang, og at gengivelse af artikler  

 eller lignende fra dagblade, tidsskrifter m.v. i almindelighed ikke finder  

 sted.
 Stk. 3. Spørgsmålet om udgivelse af et blad  

 med støtte og fastsættelse af retningslinier herfor  

 forudsættes drøftet mellem fængslet og de indsatte eller  

 disses talsmænd.
 Stk. 4. Overtrædes de retningslinier, der  

 gælder for bladets udgivelse, kan fængslet tilbagekalde  

 støtten til udgivelse af bladet.
 § 2. Fængslets støtte omfatter  

 både praktisk og økonomisk støtte, herunder anskaffelse  

 af kontormaskiner og betaling af udgifter til fremstilling og udlevering af  

 bladet i institutionen, forsendelse af eksemplarer af bladet til  

 Justitsministeriet, Direktoratet for Kriminalforsorgen, og eventuelt til  

 andre af kriminalforsorgens institutioner.
 Stk. 2. Udgifter til fremstilling og forsendelse af  

 yderligere eksemplarer af bladet til enkelte andre særligt  

 interesserede forudsættes dækket af bidrag fra modtagerne.
 § 3. Arbejdet med udgivelse af et blad skal  

 foregå i de indsattes fritid, jf. dog stk. 2 og 3.
Stk. 2. Et fængsel kan tillade, at  

 redaktøren af bladet eller eventuelt redaktionen helt eller delvist  

 opfylder beskæftigelsespligten, jf. straffuldbyrdelseslovens § 38, stk.  

 1, ved at arbejde med udgivelsen af bladet.
Dette gælder dog kun i det  

 omfang, det findes nødvendigt af hensyn til bladets udgivelse.
For  

 denne beskæftigelse ydes vederlag efter reglerne i  

 beskæftigelsesbekendtgørelsen.
 Stk. 3. Overholder redaktøren eller redaktionen  

 ikke de retningslinier, der gælder for udgivelsen af bladet, kan  

 fængslet tilbagekalde en godkendelse af aktiviteten som en opfyldelse  

 af beskæftigelsespligten og henvise redaktøren eller redaktionen  

 til at udøve hvervet i fritiden.
 § 4. Træffer et fængsel bestemmelse om  

 støtte til udgivelse af et blad, skal Justitsministeriet, Direktoratet  

 for Kriminalforsorgen, have tilsendt 2 eksemplarer af hvert blad, der  

 udkommer.
 § 5. Institutionens leder kan fastsætte  

 regler om gennemførelse af adgangen til på forhånd at  

 gennemlæse de indsattes blade.
 § 6. Straffuldbyrdelseslovens § 37 og reglerne i  

 denne bekendtgørelse finder tilsvarende anvendelse for  

 varetægtsarrestanter.
 § 7. Bekendtgørelsen træder i kraft den 1. juli  

 2001.
