Nr LSF 84 Forslag til Lov om ændring af skattekontrolloven og skattestyrelsesloven  

 (Oplysningspligt vedrørende koncerninterne transaktioner) Fremsat af skatteministeren (Carsten Koch) den 14. november 1997 Vedtaget ved tredjebehandling den 3. februar 1998 Lov nr. 131 af 25/02/1998 § 1 I skattekontrolloven, jf. lovbekendtgørelse nr. 142 af 18. februar 1997,  

 som senest ændret ved § 2 i lov nr. 1106 af 29. december 1997, foretages  

 følgende ændring:
 1. Efter § 3A indsættes:
» § 3 B.
Skattepligtige, der 1) kontrolleres af udenlandske fysiske eller juridiske personer eller 2) kontrollerer udenlandske juridiske personer eller 3) er koncernforbundet med en udenlandsk juridisk person eller 4) har et fast driftssted beliggende i udlandet eller 5) er en udenlandsk fysisk eller juridisk person med et fast driftssted i  

 Danmark, skal i selvangivelsen afgive oplysninger om art og omfang af  

 handelsmæssige eller økonomiske transaktioner med ovennævnte udenlandske  

 fysiske og juridiske personer og faste driftssteder (kontrollerede  

 transaktioner). § 1, stk. 2, finder tilsvarende anvendelse.
Stk. 2 . Ved kontrol forstås ejerskab eller rådighed over  

 stemmerettigheder som nævnt i selskabsskattelovens § 32, stk. 1, 2. og 3.  

 pkt., og ligningslovens § 16 H, stk. 1, 2.-4. pkt.
Ved koncernforbundne  

 juridiske personer forstås juridiske personer, der kontrolleres af samme  

 kreds af aktionærer.
 Stk. 3 . En juridisk eller fysisk person anses for udenlandsk,  

 hvis personen er hjemmehørende i en fremmed stat, Færøerne eller Grønland,  

 herunder efter bestemmelserne i en dobbeltbeskatningsoverenskomst.
Stk. 4. De selvangivelsespligtige skal udfærdige og opbevare  

 skriftlig dokumentation for, hvorledes priser og vilkår er fastsat for de  

 kontrollerede transaktioner.
Den skriftlige dokumentation skal på  

 skattemyndighedens begæring forelægges denne og skal være af en sådan art, at  

 den kan danne grundlag for en vurdering af, om priser og vilkår er fastsat i  

 overensstemmelse med, hvad der kunne være opnået, hvis transaktionerne var  

 afsluttet mellem uafhængige parter.
Stk. 5 . Såfremt den skattepligtige ikke har udarbejdet  

 dokumentation efter stk. 4, finder § 5, stk. 3, anvendelse, for så vidt angår  

 de kontrollerede transaktioner.
I alle tilfælde, hvor skattemyndigheden  

 ønsker at ændre den skattepligtige indkomst i overensstemmelse med de priser  

 og vilkår, der kunne være opnået, hvis transaktionerne var afsluttet mellem  

 uafhængige parter, skal der forinden indhentes en godkendelse fra den  

 centrale told- og skatteforvaltning.
Stk. 6. Stk. 1-5 finder ikke anvendelse for udenlandske  

 forsikringsvirksomheder, der driver forsikringsvirksomhed her i landet, og  

 som opgør den skattepligtige indkomst her i landet efter selskabsskattelovens  

 § 12, stk. 3.« § 2 I lov om skattemyndighedernes organisation og opgaver  

 (skattestyrelsesloven), jf. lovbekendtgørelse nr. 276 af 12. april 1997, som  

 senest ændret ved § 1 i lov nr. 1106 af 29. december 1997, foretages følgende  

 ændringer:
 1. I § 4, stk. 2, indsættes som 2. pkt.:
»En genoptagelsesanmodning som nævnt i 1. pkt., der fremsættes af en  

 skattepligtig omfattet af skattekontrollovens § 3 B som følge af en  

 udenlandsk skattemyndigheds forhøjelse vedrørende en kontrolleret  

 transaktion, skal altid imødekommes.« 2. I § 35, stk. 1, indsættes efter 3. pkt.:
»For skattepligtige omfattet af skattekontrollovens § 3 B udløber  

 fristerne i 1.-3. pkt., for så vidt angår de kontrollerede transaktioner, i  

 det 6. år efter indkomstårets udløb.« § 3 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2 . Reglerne i skattekontrollovens § 3 B, stk. 1-3, som  

 indsat ved denne lovs § 1 har virkning for indkomstår, der påbegyndes den 1.  

 januar 1998 eller senere.
 Stk. 3. Reglerne i skattekontrollovens § 3 B, stk. 4 og 5, som  

 indsat ved denne lovs § 1 har virkning for indkomstår, der påbegyndes den 1.  

 januar 1999 eller senere.
 Stk. 4. Reglerne i skattestyrelseslovens § 35, stk. 1, 4. pkt.,  

 som indsat ved denne lovs § 2, nr. 2, har virkning for de indkomstår, hvor  

 varslingsfristen ikke er udløbet den 1. januar 1998.
Oprindeligt fremsat forslag § 1 I skattekontrolloven, jf. lovbekendtgørelse nr. 142 af 18. februar 1997,  

 som ændret ved lov nr. 362 af 2. juni 1997 og lov nr. 440 af 10. juni 1997,  

 foretages følgende ændringer:
 1. Efter § 3A indsættes:
» § 3 B.
Skattepligtige, der:
- kontrolleres af udenlandske fysiske eller juridiske personer, eller - kontrollerer udenlandske juridiske personer, eller - er koncernforbundet med en udenlandsk juridisk person, eller - har et fast driftssted beliggende i udlandet, eller - er en udenlandsk fysisk eller juridisk person med et fast driftssted i  

 Danmark, skal i selvangivelsen afgive oplysninger om art og omfang af  

 handelsmæssige eller økonomiske transaktioner med ovennævnte udenlandske  

 fysiske og juridiske personer og faste driftssteder (kontrollerede  

 transaktioner). § 1, stk. 2, finder tilsvarende anvendelse.
Stk. 2 . Ved kontrol forstås ejerskab eller rådighed over  

 stemmerettigheder som nævnt i selskabsskattelovens § 32, stk. 1, 2.-3. pkt.,  

 og ligningslovens § 16 H, stk. 1, 2.-4. pkt.
Ved koncernforbundne juridiske  

 personer forstås juridiske personer, der kontrolleres af samme kreds af  

 aktionærer.
 Stk. 3 . En juridisk eller fysisk person anses for udenlandsk,  

 hvis personen er hjemmehørende i en fremmed stat, Færøerne eller Grønland,  

 herunder efter bestemmelserne i en dobbeltbeskatningsoverenskomst.
Stk. 4. De selvangivelsespligtige skal udfærdige og opbevare  

 skriftlig dokumentation for, hvorledes priser og vilkår er fastsat for de  

 kontrollerede transaktioner.
Den skriftlige dokumentation skal på  

 skattemyndighedens begæring forelægges denne og skal være af en sådan art, at  

 den kan danne grundlag for en vurdering af, om priser og vilkår er fastsat i  

 overensstemmelse med, hvad der kunne være opnået, hvis transaktionerne var  

 afsluttet mellem uafhængige parter.
Stk. 5 . Såfremt den skattepligtige ikke har udarbejdet  

 dokumentation efter stk. 4, finder § 5, stk. 3, anvendelse, for så vidt angår  

 de kontrollerede transaktioner.
I alle tilfælde, hvor skattemyndigheden  

 ønsker at ændre den skattepligtige indkomst i overensstemmelse med de priser  

 og vilkår, der kunne være opnået, hvis transaktionerne var afsluttet mellem  

 uafhængige parter, skal der forinden indhentes en godkendelse fra den  

 centrale told- og skatteforvaltning.
Stk. 6. Stk. 1-5 finder ikke anvendelse for udenlandske  

 forsikringsvirksomheder, der driver forsikringsvirksomhed her i landet, og  

 som opgør den skattepligtige indkomst her i landet efter selskabsskattelovens  

 § 12, stk. 3.« § 2 I skattestyrelsesloven, jf. lovbekendtgørelse nr. 276 af 12. april 1997,  

 foretages følgende ændringer:
 1. I § 4, stk. 2 , indsættes som 2. pkt.:
»En genoptagelsesanmodning som nævnt i 1. pkt., der fremsættes af en  

 skattepligtig omfattet af skattekontrollovens § 3 B, som følge af en  

 udenlandsk skattemyndigheds forhøjelse vedrørende en kontrolleret  

 transaktion, skal altid imødekommes.« 2. I § 35, stk. 1, indsættes efter 3. pkt.:
»For skattepligtige omfattet af skattekontrollovens § 3 B udløber  

 fristerne i 1.-3. pkt., for så vidt angår de kontrollerede transaktioner, i  

 det 6. år efter indkomstårets udløb.« § 3 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2 . Reglerne i skattekontrollovens § 3 B, stk. 1 - 3, som  

 indsat ved denne lovs § 1, har virkning for indkomstår, der påbegyndes den 1.  

 januar 1998 eller senere.
 Stk. 3. Reglerne i skattekontrollovens § 3 B, stk. 4 og 5, som  

 indsat ved denne lovs § 1, har virkning for indkomstår, der påbegyndes den 1.  

 januar 1999 eller senere.
 Stk. 4. Reglerne i skattestyrelseslovens § 35, stk. 1, 4. pkt.,  

 som indsat ved denne lovs § 2, nr. 2, har virkning for de indkomstår, hvor  

 varslingsfristen ikke er udløbet den 1. januar 1998.
Bemærkninger til lovforslaget Almindelige bemærkninger Indledning Formålet med lovforslaget er at øge skattemyndighedernes mulighed for at  

 sikre korrekt prisfastsættelse og dermed korrekt opgørelse af den  

 skattepligtige indkomst ved koncerninterne transaktioner på tværs af  

 landegrænserne (transfer pricing).
 Der foreslås en udvidet selvangivelsespligt samt en pligt til at udfærdige  

 og opbevare skriftlig dokumentation for priser og vilkår for koncerninterne  

 transaktioner.
Lovforslaget indebærer, at skattepligtige, der er interesseforbundne med  

 selskaber, personer m.v. i udlandet, i selvangivelsen skal afgive oplysninger  

 om art og omfang af de handelsmæssige eller økonomiske transaktioner med  

 disse (kontrollerede transaktioner). Der vil alene blive tale om summariske  

 oplysninger.
Der vil efter indstilling fra Ligningsrådet blive udarbejdet  

 særlige oplysningsfelter til selvangivelserne, hvor disse oplysninger skal  

 angives.
Endvidere skal der ved kontrollerede transaktioner udarbejdes  

 dokumentation for, hvorledes priser og vilkår er fastsat.
Den skriftlige  

 dokumentation skal være af en sådan art, at den kan danne grundlag for en  

 vurdering af, om priser og vilkår er fastsat i overensstemmelse med, hvad der  

 kunne være opnået, hvis transaktionerne var afsluttet mellem uafhængige  

 parter.
Minimum er, at virksomheden redegør for, hvorledes priser og vilkår  

 for kontrollerede transaktioner rent faktisk er fastsat.
Reglerne lader det  

 som udgangspunkt være op til de skattepligtige at vurdere hvilken yderligere  

 dokumentation, der er nødvendig.
Denne vurdering bør ske under hensyntagen  

 til, at skattemyndighederne ved ligningen vil anvende principperne i OECD's  

 retningslinier for transfer pricing (Organisation for Economic Co-operation  

 and Development). Skattemyndigheden kan anmode om supplerende dokumentation  

 eller oplysninger, såfremt den af den skattepligtige udarbejdede  

 dokumentation ikke skønnes at være tilstrækkeligt grundlag for en vurdering  

 af de kontrollerede transaktioner.
Såfremt den skattepligtige ikke har udarbejdet den skriftlige  

 dokumentation kan den skattepligtige indkomst for så vidt angår de  

 kontrollerede transaktioner ansættes skønsmæssigt.
I alle tilfælde, hvor  

 skattemyndigheden ønsker at ændre den skattepligtige indkomst i  

 overensstemmelse med de priser og vilkår, der kunne være opnået, hvis  

 transaktionerne var afsluttet mellem uafhængige parter, skal der forinden  

 indhentes godkendelse fra den centrale told- og skatteforvaltning.
Ved lovforslaget forlænges fristen for skattemyndighedernes korrektioner  

 vedrørende de kontrollerede transaktioner med to år.
Dette skyldes, at  

 transfer pricing sager ofte er særdeles komplicerede, tidskrævende og  

 forudsætter udveksling af oplysninger fra udlandet, samt at skattemyndigheden  

 skal indhente en godkendelse fra den centrale told- og skatteforvaltning.
Det  

 foreslåede krav om et dokumentationsgrundlag i virksomheden betyder, at  

 virksomhederne ikke efterfølgende skal etablere den fornødne dokumentation,  

 hvilket ville blive sværere og sværere jo længere tid, der forløb efter  

 transaktionen.
Fristen for transfer pricing sager bliver heller ikke herved  

 længere end fristen i de lande vi normalt sammenligner os med.
Samtidig  

 ophæves tidsbegrænsningen for de skattepligtiges mulighed for en genoptagelse  

 af skatteansættelsen som følge af en udenlandsk skattemyndigheds transfer  

 pricing regulering.
 Forslaget om, at der i tilknytning til selvangivelsen skal afgives  

 oplysninger om art og omfang af samtlige kontrollerede transaktioner skal  

 have virkning for de indkomstår, der påbegyndes fra og med 1. januar 1998.
 Forslaget om, at der skal udfærdiges og opbevares skriftlig dokumentation  

 for, hvorledes priser og vilkår er fastsat for de kontrollerede  

 transaktioner, skal have virkning for de indkomstår, der påbegyndes fra og  

 med 1. januar 1999. Dette sene virkningstidspunkt er valgt af hensyn til de  

 skattepligtige, der ikke allerede har en procedure for dokumentation af  

 interne samhandelsvilkår.
 Provenumæssige konsekvenser.
Det må vurderes, at forslaget har en positiv provenuvirkning som følge af  

 den præventive virkning overfor skævvridning af priser eller handelsvilkår.  

 Hertil kommer, at skattemyndighederne bliver bedre rustet i sager, hvor  

 udenlandske skattemyndigheder ønsker det danske beskatningsgrundlag nedsat  

 med baggrund i udenlandske transfer pricing reguleringer.
Herved mindskes den  

 negative provenuvirkning af den stigende udenlandske anvendelse af regler  

 vedrørende transfer pricing.
Administrative konsekvenser Forslaget vil gøre det muligt for skattemyndighederne at foretage en  

 egentlig kontrol af den interne fastsættelse af pris og vilkår.  

 Skattemyndighederne har hidtil været meget tilbageholdende med at foretage  

 transfer pricing reguleringer, idet det i praksis har været særdeles  

 vanskeligt at løfte bevisbyrden for at de interne transaktioner ikke er  

 foretaget på armslængde vilkår.
Skattemyndighedernes arbejde lettes ved dette  

 lovforslag, hvori der indføres en dokumentationspligt, men det må forventes  

 at kræve øgede ressourcer at kontrollere disse oplysninger.
Kontrollen af den interne fastsættelse af pris og vilkår vil ske under den  

 centrale told- og skatteforvaltnings tilsyn.
Skattemyndigheden skal indhente  

 en godkendelse fra den centrale told- og skatteforvaltning forinden den  

 foretager en ændring af den skattepligtige indkomst, jf. den foreslåede § 3  

 B, stk. 5. Dette betyder, at told- og skatteforvaltningen kan føre tilsyn med  

 at der alene sker ændringer, hvor ændringen er i overensstemmelse med et  

 begrundet skøn.
Endvidere giver forelæggelsespligten mulighed for at den  

 centrale told- og skatteforvaltning kan sikre en ensartet ligning over hele  

 landet og samtidig kan samle de erfaringer skattemyndighederne får ved  

 anvendelsen af reglerne til brug for eventuelle opdateringer og  

 videreudviklinger af reglerne.
Endvidere er den centrale told- og  

 skatteforvaltning den kompetente myndighed når der i forbindelse med  

 udenlandske forhøjelser anmodes om korresponderende nedsættelser her i landet  

 (mutual agreement).
Ved selvangivelsen skal der afgives oplysninger om art og omfang af  

 kontrollerede transaktioner med de nævnte udenlandske fysiske og juridiske  

 personer og faste driftssteder.
Fastlæggelsen af de konkrete krav til disse  

 oplysninger, dvs. udformningen af de relevante felter til selvangivelsen,  

 bestemmes af skatteministeren efter indstilling fra Ligningsrådet, jf.  

 skattekontrollovens § 1, stk. 2. Disse ændringer af selvangivelsen skønnes at  

 medføre engangsudgifter i 1998 på 1 mill. kr.
De skattepligtige, der omfattes af de foreslåede regler, skal fremover  

 udfærdige skriftlig dokumentation for, hvorledes priser og vilkår er fastsat  

 for kontrollerede transaktioner.
Dette materiale skal opbevares af de  

 skattepligtige og skal på skattemyndighedernes begæring forelægges disse.
På grundlag af indhøstede erfaringer fra gennemførte revisionssager vil  

 den centrale told- og skatteforvaltning på et senere tidspunkt udsende en  

 revisionsvejledning, der beskriver eksempler på art og omfang af denne  

 dokumentation.
Revisionsvejledningen vil blive udarbejdet i overensstemmelse  

 med OECD's retningslinier og opdateres løbende i takt med at der indsamles  

 yderligere erfaringer med anvendelsen af reglerne, samt i takt med at OECD's  

 retningslinier opdateres.
Disse foranstaltninger vil naturligvis medføre en udgift i de første år,  

 men visse foranstaltninger er allerede iværksat.
Den stigende grad af  

 internationalisering har øget behovet for kendskabet til internationale  

 koncerners virksomhed, hvilket afspejles i den interne videreuddannelse af  

 skattemedarbejdere.
Told- og Skattestyrelsen har endvidere allerede oprettet  

 en international kontrolafdeling.
Denne afdeling forventes at varetage  

 koordineringen af reglerne, og den kan yde vejledning til de lokale  

 skattemyndigheder i forbindelse med transfer pricing spørgsmål.
 Samlet set vil den foreslåede pligt til at selvangive summariske  

 oplysninger medføre en administrativ lettelse og forbedre  

 skattemyndighedernes udsøgningsmuligheder, hvilket på den anden side vil  

 indebære, at der fremover skal anvendes flere ressourcer i forbindelse med  

 kontrol af disse oplysninger.
Erhvervsøkonomiske konsekvenser Forslaget vil ikke medføre en urimelig byrde for erhvervsvirksomhederne,  

 idet kravet om dokumentation ikke adskiller sig fra, hvad skattemyndighederne  

 i visse andre lande allerede kræver i dag.
Endvidere vil dokumentationen  

 tillige virke som et værn mod udenlandske skattemyndigheders eventuelle  

 mindre velbegrundede transfer pricing reguleringer.
Forslaget regulerer  

 hvilken art af dokumentationskrav virksomhederne kan blive stillet overfor i  

 en transfer pricing sag, hvorfor det fremmer en højere grad af  

 forudsigelighed på området.
Forslaget betyder endvidere, at udenlandske  

 koncerners danske selskaber gives tilnærmelsesvis de samme skattemæssige  

 vilkår som danskejede selskaber, der virker her i landet.
Miljømæssige konsekvenser Lovforslaget skønnes ikke at have miljømæssige konsekvenser.
Forholdet til EU-retten Forslaget skønnes ikke at indeholde EU-retlige aspekter.
Baggrunden for lovforslaget I multinationale foretagender forekommer der almindeligvis omsætning  

 mellem selskaberne eller virksomhederne i koncernen i form af udveksling af  

 varer, tjenesteydelser, immaterielle rettigheder m.v. (kontrollerede  

 transaktioner). Den centrale styring i en sådan koncern medfører, at der kan  

 fastsættes pris- og aftalevilkår, der ikke ville forekomme mellem uafhængige  

 virksomheder.
Som led i den centrale styring af koncernens indtjening kan det  

 forekomme, at den interne prisfastsættelse (transfer pricing) foretages på  

 grundlag af kendskabet til beskatningen i de lande, hvor koncernens selskaber  

 eller virksomheder er hjemmehørende.
Ved en sådan intern prisfastsættelse kan  

 koncernen flytte fortjeneste fra det ene selskab til det andet og derved  

 påvirke koncernens samlede skattetilsvar.
Den stigende grad af internationalisering herunder grænseoverskridende  

 koncerndannelse øger derfor behovet for adgang til og udveksling af  

 internationale oplysninger for de nationale skattemyndigheder.
Dette behov  

 søger OECD ved mange aktiviteter at få tilgodeset i medlemslandene.
Således  

 har det været et centralt tema for OECD at sikre, at skattepligtig indkomst i  

 et land ikke ved skævvridning af priser eller samhandelsvilkår flyttes til et  

 andet land, enten fordi de udenlandske selskaber er lavere beskattet, eller  

 fordi de udenlandske skattemyndigheder forlanger en sådan prisfastsættelse af  

 hensyn til deres skatteprovenu.
De store udenlandske stater - i særdeleshed  

 U.S.A, Japan og Tyskland - har strammet kursen betydeligt i de seneste år, og  

 Told- og Skattestyrelsen bliver som følge heraf præsenteret for anmodninger  

 om nedsættelser af det danske skattetilsvar, når indkomsten forhøjes i  

 udlandet (korresponderende reguleringer). Ifølge OECD sker en betydelig andel  

 af den grænseoverskridende verdenshandel som handel mellem koncernforbundne  

 selskaber.
Hvis udenlandske koncerners skat flyttes fra danske  

 datterselskaber via lavt fastsatte priser, fratages Danmark et skatteprovenu.  

 Hvis koncernen på egen foranledning foretager en skævvridning for at spare  

 dansk skat, stilles de udenlandske koncerners danske selskaber skattemæssigt  

 bedre end danskejede selskaber, der virker her i landet, hvilket medfører en  

 ulige konkurrencesituation.
OECD har som følge heraf forsøgt at styre udviklingen og begrænse de  

 internationale skattekonflikter og udsendte allerede i 1979 en rapport om  

 hvilke principper og fremgangsmåder, som internationalt kan anerkendes ved  

 ligningen i transfer pricing sager.
I sommeren 1995 udsendte OECD  

 »Transfer Pricing Guidelines for Multinational Enterprises and Tax  

 Administrations«, der er en revision af rapporten fra 1979. Samtlige  

 OECD-lande - herunder Danmark, har tilsluttet sig de nye retningslinier.
De  

 foreslåede nye danske regler er således også i overensstemmelse med OECD's  

 retningslinier.
Danske skattemyndigheder har traditionelt haft betydelige vanskeligheder  

 med at gennemføre sager om ændret afregning i koncerninterne handler.
Det  

 skyldes især selskabernes meget begrænsede oplysningspligt i kombination med  

 det forhold, at det er vanskeligt efter en årrække at klarlægge  

 afregningsprincipperne og de faktisk gennemførte afregninger.
Gennemføres  

 danske regler svarende til OECD's anbefalinger, vil det allerede på forhånd  

 være fastlagt, hvilke spørgsmål som eventuelt senere kan forventes stillet af  

 skattemyndighederne i forbindelse med afklaringen af de koncerninterne  

 handler.
OECD-anbefalingerne fastlægger således på forhånd rammerne for  

 afgørelse af eventuelle senere transfer pricing sager, og kan dermed tjene  

 til en højere grad af forudsigelighed, der øger retssikkerheden for  

 virksomhederne.
Baggrunden for »transfer pricing« regler Interesseforbundne parter kan indgå aftaler eller foretage andre  

 dispositioner på tilsvarende vis som alle andre, med mindre der på et særligt  

 område er et udtrykkeligt forbud herimod, jf. eksempelvis det selskabsretlige  

 forbud mod aktionærlån.
I mange tilfælde er der opstillet begrænsninger for  

 dispositionens skatteretlige følger.
Der findes således regler, hvorefter det  

 er muligt at korrigere en værdiansættelse ved handel mellem en hovedaktionær  

 og hans selskab, regler om manglende fradragsret for renter af gavegæld, et  

 årligt maksimum for afgiftsfri gaver til børn, børnebørn m.v.
De  

 skatteretlige følger af dispositionerne begrænses, idet skatttemæssige hensyn  

 for sådanne dispositioner kan tilsidesætte almindelige forretningsmæssige  

 hensyn.
Fælles for alle disse situationer er, at de er særdeles vanskelige at  

 regulere idet forskellige hensyn skal tilgodeses og det i visse tilfælde er  

 svært at vise, hvorledes eksempelvis en værdiansættelse ville have faldet ud  

 ved en tilsvarende handel mellem uafhængige parter.
Et simpelt regelsæt er  

 hensigtsmæssigt i praksis, men øger risikoen for urimelige resultater,  

 hvilket særligt gælder for så vidt angår koncerninterne transaktioner, der er  

 et særdeles komplekst område.
For koncerninterne transaktioner over  

 landegrænserne er det endvidere hensigtsmæssigt at tage hensyn til de øvrige  

 landes skatteregler, således at dobbeltbeskatning kan undgås.
Lovforslaget indebærer, at skattepligtige, der kontrolleres af udenlandske  

 fysiske eller juridiske personer, eller kontrollerer udenlandske juridiske  

 personer, eller er koncernforbundet med en udenlandsk juridisk person, eller  

 har et fast driftssted i udlandet eller er en udenlandsk fysisk eller  

 juridisk person med et fast driftssted her i landet, ved selvangivelsen skal  

 afgive oplysninger om art og omfang af deres kontrollerede transaktioner.  

 Endvidere skal der udfærdiges og opbevares skriftlig dokumentation for,  

 hvorledes priser og vilkår er fastsat for de kontrollerede transaktioner.
Et  

 sådant krav om et skriftligt grundlag for kontrollerede transaktioner findes  

 tilsvarende for pengeinstitutter, visse kreditinstitutter,  

 forsikringsselskaber m.v., jf. senest Finanstilsynets bekendtgørelse nr. 907  

 af 29. november 1995, samt for aftaler mellem eneanpartshavere/-aktionærer og  

 selskabet, der ikke er indgået på sædvanlige vilkår som led i et løbende  

 mellemværende, jf. aktieselskabsloven § 63, stk. 2 og anpartsselskabsloven §  

 27, stk. 2.
Den skriftlige dokumentation skal være af en sådan art, at den kan danne  

 grundlag for en vurdering af, om priser og vilkår er fastsat i  

 overensstemmelse med hvad der kunne være opnået, hvis transaktionerne var  

 afsluttet mellem uafhængige parter.
Minimum er, at virksomheden redegør for,  

 hvorledes priser og vilkår for kontrollerede transaktioner rent faktisk er  

 fastsat.
Reglerne lader det som udgangspunkt være op til de skattepligtige at  

 vurdere hvilken yderligere dokumentation, der er nødvendig.
Denne vurdering  

 bør ske under hensyntagen til, at skattemyndighederne ved ligningen vil  

 anvende principperne i OECD's retningslinier for transfer pricing.
Som nævnt har de danske skattemyndigheder traditionelt haft betydelige  

 vanskeligheder med at gennemføre sager om ændret afregning i koncerninterne  

 transaktioner.
Det skyldes især, at Danmark ikke hidtil har haft særlige  

 regler om dokumentation for fastsættelsen af pris og vilkår for kontrollerede  

 transaktioner, hvorfor det har været vanskeligt for skattemyndighederne at  

 løfte bevisbyrden for at de interne afregningspriser ikke har været fastsat i  

 overensstemmelse med armslængde princippet, dvs. manglende overensstemmelse  

 med hvad der kunne have været opnået, hvis den skattepligtige havde været et  

 uafhængigt foretagende, der under frie vilkår afsluttede forretninger med  

 vedkommende udenlandske virksomhed.
Det er væsentlig lettere at sikre det nødvendige dokumentationsgrundlag  

 samtidig med at de interne transaktioner foretages, i stedet for  

 efterfølgende at skulle fremskaffe dokumentationen.
En efterfølgende  

 fremskaffelse besværliggøres yderligere af, at sammenligningsgrundlaget til  

 brug for vurderingen af, om de interne transaktioner er sket i  

 overensstemmelse med armslængde princippet ofte ikke er komplet.
Såfremt oplysninger til brug for vurderingen af, om de interne  

 transaktioner er sket i overensstemmelse med armslængde princippet ikke  

 indgives af en virksomhed i Danmark kan dette ifølge de almindelige  

 bevisbyrde regler tillægges processuel skadevirkning for virksomheden i  

 Danmark.
Dette betyder, at bevisbyrden for skattemyndighederne svækkes.  

 Uanset bevisbyrden således kan svækkes skal skattemyndighederne dog fortsat  

 sandsynliggøre at transaktionen ikke er sket på armslængde vilkår.
Dette kan  

 være særdeles vanskeligt, hvor en del af sammenligningsgrundlaget mangler  

 fordi det hidrører fra den udenlandske virksomhed eller fordi der er forløbet  

 en årrække.
Ved at stille krav om et dokumentationsgrundlag i virksomheden i  

 Danmark lettes skattemyndighedernes arbejde og virksomheden er klar over  

 hvilken dokumentation der vil blive afkrævet, såfremt en transfer pricing sag  

 indledes.
Såfremt den skattepligtige ikke har udarbejdet dokumentation efter stk. 4,  

 finder § 5, stk 3, anvendelse, for så vidt angår de kontrollerede  

 transaktioner.
Den skattepligtige indkomst vedrørende de kontrollerede  

 transaktioner kan herefter fastsættes skønsmæssigt.
Dette svarer til, hvad  

 der gælder for så vidt angår en manglende opfyldelse af regnskabskravene i  

 mindstekravsbekendtgørelsen.
I alle tilfælde, hvor skattemyndighederne ønsker at ændre den  

 skattepligtige indkomst i overensstemmelse med et skøn over, hvad der kunne  

 have været opnået, hvis transaktionerne var afsluttet mellem uafhængige  

 parter, skal der forinden indhentes en godkendelse fra den centrale told- og  

 skatteforvaltning.
Den skattepligtige indkomst kan ændres såfremt  

 skattemyndigheden er af den opfattelse, at de fastsatte priser og vilkår ikke  

 er på arms længde vilkår eller såfremt dokumentationen ikke er et  

 tilstrækkeligt grundlag for priserne.
Den enkelte sag skal dog forelægges for  

 den centrale told- og skatteforvaltning til godkendelse før den skønsmæssige  

 ændring foretages.
Såfremt den skattepligtige er af den opfattelse, at  

 ændringen er uberettiget skal den skattepligtige godtgøre, at transaktionen  

 var foretaget på armslængde vilkår.
Dette betyder, at bevisbyrden alt efter  

 omstændighederne kan skifte mellem den skattepligtige og skattemyndighederne.  

 Til syvende og sidst er bevisbedømmelsen underlagt domstolenes censur.
Ved lovforslaget forlænges fristen for skattemyndighedernes korrektioner  

 vedrørende de kontrollerede transaktioner med to år.
Idet der ved den  

 foreslåede bestemmelse i skattekontrollovens § 3 B stilles krav om et  

 dokumentationsgrundlag i virksomheden vil forlængelsen af tidsfristen ikke  

 medføre en uforholdsmæssig belastning for den skattepligtige ved at der først  

 efter en årrække kræves etableret et sådant dokumentationsgrundlag i  

 forbindelse med at der påtænkes gennemført en korrektion.
Tidsbegrænsningen  

 for de skattepligtiges mulighed for en genoptagelse af skatteansættelsen som  

 følge af en udenlandsk skattemyndigheds transfer pricing regulering ophæves  

 samtidig.
Forlængelsen af tidsfristerne for både de skattepligtige og  

 skattemyndighederne sker i erkendelse af, at transfer pricing sager er  

 komplicerede og tidskrævende, hvorfor forlængelsen skal sætte  

 skattemyndighederne i stand til at gennemføre en grundig kontrol, herunder  

 forelægge sagen for den centrale told- og skatteforvaltning.
Samtidig gives  

 de skattepligtige mulighed for en genoptagelse, såfremt en udenlandsk  

 skattemyndighed efter udløbet af fristen for ordinær genoptagelse, har  

 gennemført en transfer pricing forhøjelse.
I Danmark har der i de senere år kun været ført få sager om transfer  

 pricing reguleringer efter det i praksis havde vist sig at være særdeles  

 vanskeligt at løfte bevisbyrden for at transaktionen ikke var foretaget på  

 armslængde vilkår.
Skattemyndighederne i andre lande har imidlertid ikke  

 været så tilbageholdende, hvorfor vi i øget omfang bliver anmodet om at  

 foretage nedsættelser af det danske skattetilsvar som følge af transfer  

 pricing reguleringer i andre lande.
 Lovforslaget er således et forsøg på at undgå at tabe et skatteprovenu,  

 der rettelig tilkommer Danmark, samt at undgå en ulige konkurrencesituation  

 for danskejede virksomheder, der virker her i landet.
3. Hjemmelen til »transfer pricing« reguleringer Af de almindelige skatteretlige principper følger, at ethvert  

 skattesubjekt kun skal beskattes af sine egne indtægter, men skal beskattes  

 af alle sine skattepligtige indtægter.
Såfremt der foretages transaktioner  

 mellem to skattesubjekter, der ikke er sket på armslængde vilkår, vil der  

 være mulighed for korrektion.
Der er med andre ord sket en »skjult«  

 overførsel af en indtægt fra et skattesubjekt til et andet.
Korrektionen  

 forudsætter imidlertid, at de to skattesubjekter er interesseforbundne.  

 Såfremt det ene selskab er udenlandsk vil der alene være mulighed for  

 korrektion af det danske selskab.
De almindelige skatteretlige principper er indeholdt i statsskattelovens  

 §§ 4-6, der finder anvendelse ved alle interessefællesskaber.
I  

 selskabsskattelovens § 12 findes en bestemmelse for så vidt angår korrektion  

 i anledning af et dansk selskabs eller en dansk filials transaktioner med en  

 udenlandsk kontrollerende virksomhed.
Denne bestemmelse blev indført med  

 virkning fra og med skatteåret 1962/63 samtidig med indførslen af  

 selskabsskatteloven.
I bemærkningerne til bestemmelsen var anført :
»Bestemmelserne i stk. 1 og 2 tilsigter at ramme forsøg på omgåelse  

 af skattepligten i tilfælde, hvor erhvervsvirksomhed her i landet udøves af  

 et datterselskab af et udenlandsk moderselskab eller som en filialvirksomhed  

 af en i udlandet beliggende hovedvirksomhed, og hvor det kan befrygtes, at  

 man ved regnskabsmæssige manipulationer og vilkårlige kalkulationer søger at  

 reducere datterselskabets eller filialens regnskabsmæssige overskud og dermed  

 den her i landet skattepligtige indkomst.
Bestemmelsen afgiver en udtrykkelig  

 hjemmel for de skattelignende myndigheder til i sådanne tilfælde at  

 tilsidesætte regnskaberne og ansætte indkomsten på grundlag af et skøn over,  

 hvilken fortjeneste der under frie vilkår må antages at ville være opnået på  

 grundlag af den stedfundne omsætning.
Dette princip følges allerede nu i  

 praksis, og må siges at have vundet almindelig international hævd, bl.a. også  

 ved afslutningen af aftaler til undgåelse af dobbeltbeskatning.« Heraf fremgår, at det ikke var sigtet at ændre ved de allerede gældende  

 principper, men alene at give en specifik hjemmel for korrektion af  

 kontrollerede danske selskabers eller filialers skattepligtige indkomst.  

 Denne hjemmel eksisterer fortsat, men har imidlertid i praksis vist sig at  

 være utilstrækkelig som grundlag for korrektion, idet man ofte mangler den  

 nødvendige dokumentation.
Selskabsskattelovens § 12 omfatter ikke direkte den omvendte situation, at  

 et dansk selskab har en kontrollerende indflydelse på et udenlandsk selskab  

 eller en filial beliggende i udlandet.
Da bestemmelsen imidlertid er udtryk  

 for de almindelige skatteretlige principper, der er indeholdt i  

 statskattelovens §§ 4-6, kan der ske korrektion af et dansk kontrollerende  

 selskab efter tilsvarende retningslinier.
Selskabsskattelovens § 12 er inspireret af det forberedende arbejde til  

 OECD's modeloverenskomsts artikel 9. Efterfølgende har OECD udformet  

 retningslinier, der særligt vedrører transfer pricing problemstillinger.
Det  

 foreliggende lovforslag er udformet i overensstemmelse med OECD's  

 retningslinier, og det er hensigten at nærmere retningslinier løbende skal  

 revideres i takt med udviklingen af OECD's retningslinier.
OECD's retningslinier OECD udsendte i 1979 rapporten »Transfer Pricing and Multinational  

 Enterprises«, der var de første internationale retningslinier for  

 transfer pricing-problemstillinger.
OECD's anbefalede fremgangsmåder til fastlæggelse af interne  

 afregningspriser baseret på armslængde vilkår har til formål at modvirke  

 dobbeltbeskatning som følge af uenighed om principperne for løsning af  

 transfer pricing-problemstillinger i internationalt arbejdende koncerner,  

 samt hos de forskellige skattemyndigheder.
Retningslinierne har således til  

 formål at angive forskellige måder til at finde fælles tilfredsstillende  

 løsninger af transfer pricing sager, hvorved ressourcekrævende konflikter  

 mellem internationale koncerner og skattemyndighederne samt mellem de  

 forskellige skattemyndigheder kan afværges.
I 1983 udsendte Statsskattedirektoratet en revisionsmeddelse om  

 »Transfer pricing og armlængdeprincippet« som en vejledning til de  

 lignende myndigheder.
I revisionsmeddelsen angives, at denne ikke giver et  

 entydigt svar på alle spørgsmål, der kan opstå i forbindelse med  

 koncerninterne transaktioner, men må betragtes som en introduktion til emnet.  

 Revisionsmeddelsen indeholder en generel beskrivelse af problemstillingen  

 herunder de metoder, der er anbefalet af OECD til løsning af transfer pricing  

 konflikter.
Revisionsmeddelsen er ikke en oversættelse af OECD's rapport, men  

 alene en kortere vejledning.
Der udsendtes endvidere i 1985 en revisionsmeddelse om »Fremlæggelse  

 af dokumentation i form af regnskaber, bilag m.v. for virksomheder i udlandet  

 til brug ved ligning og skatteberegning«.
Denne revisionsmeddelse er en  

 redegørelse for i hvilket omfang, der er pligt til at fremlægge regnskaber  

 m.v. i forskellige relationer med udenlandske skattesubjekter.
I sommeren 1995 blev de fem første kapitler til OECD's transfer pricing  

 retningslinier vedrørende beregningsmetoder for koncerninterne  

 afregningspriser, administrative fremgangsmåder, dokumentationskrav m.v.,  

 »Transfer Pricing Guidelines for Multinational Enterprises and Tax  

 Administrations«, udsendt.
Disse fem første kapitler omhandler:
I.
Armslængde princippet II.
Traditionelle transaktionsbaserede metoder III.
Andre metoder (avancebaserede metoder) IV.
Administrative forhold V.
Dokumentation.
 I foråret 1996 udsendtes yderligere to kapitler, der omhandler:
VI.
Immaterielle rettigheder VII.
Koncerninterne tjenesteydelser I august 1997 udsendtes endnu et kapitel, der omhandler:
VIII.
Omkostningsfordelingsaftaler Det er intentionen løbende i takt med udviklingen og i takt med at  

 OECD-landene bliver enige, at opdatere disse retningslinier.
Endvidere vil  

 der blive tilføjet kapitler om andre aspekter af transfer pricing  

 problemstillingen.
 Kapitel I - Armslængde princippet:
Armslængde princippet er i 1995-retningslinierne fastholdt som den  

 grundlæggende standard for internationale transfer pricing reguleringer.  

 OECD's grundlæggende definition af dette princip findes i OECD's  

 modeloverenskomsts artikel 9 om forbundne foretagender.
Såfremt der imellem  

 to associerede foretagender er aftalt eller fastsat vilkår vedrørende deres  

 kommercielle eller finansielle forbindelser, som afviger fra de vilkår, som  

 ville være blevet aftalt mellem uafhængige foretagender, kan enhver  

 fortjeneste, som, hvis disse vilkår ikke havde foreligget, ville være  

 tilfaldet et af disse foretagender, medregnes til dette foretagendes  

 fortjeneste og beskattes i overensstemmelse hermed.
Ved anvendelsen af armslængde princippet skal der foretages en  

 sammenligning mellem vilkårene mellem interesseforbundne parter og  

 ikke-interesseforbundne parter.
Dette forudsætter, at der eksisterer et  

 sammenligningsgrundlag i en eller anden tilgængelig form, dvs. at  

 sammenligningsgrundlaget er identisk eller at der kan korrigeres for  

 eventuelle forskelle.
Den sammenlignelighedstest, der skal foretages, er  

 udførligt beskrevet i retningslinierne.
Sammenlignelighedstesten indeholder  

 følgende elementer: Sammenligning af de udvekslede varer og tjenesteydelser,  

 funktionsanalyse, sammenligning af kontraktsvilkårene, sammenligning af de  

 økonomiske omstændigheder i form af markedsvilkår m.v. og af parternes  

 forretningsstrategier.
Ved transaktioner mellem to uafhængige parter vil den  

 økonomiske kompensation normalt afspejle de funktioner, som hver part påtager  

 sig, herunder hvilke aktiver, der er indsat og hvilke risici, man har påtaget  

 sig.
Ved funktionsanalysen vurderes, hvorledes opgaver og risici er fordelt  

 mellem parterne, dvs. det undersøges, hvem af parterne, der udfører de  

 forskellige funktioner som f.eks. design, produktion, montering, forskning og  

 udvikling, service og garanti, indkøb, distribution, reklame og marketing,  

 transport, finansiering og ledelse.
Sammenlignelighedstesten skal gennemføres  

 uanset hvilken metode, der benyttes til prisfastsættelse.
Armslængde princippet bør ideelt set anvendes på enkelte transaktioner.  

 Disse enkelte transaktioner kan imidlertid være så tæt forbundne, at de må  

 vurderes sammen.
Er en aftale indgået som en pakke, der inkluderer betaling  

 for benyttelsen af et patent, knowhow, varemærker m.v., kan det være  

 nødvendigt at opløse denne med henblik på at vurdere de enkelte  

 transaktioner.
I sådanne tilfælde skal der imidlertid afslutningsvis  

 foretages en samlet vurdering af, om pakken er indgået på armslængde vilkår.
Transfer pricing er ikke en eksakt videnskab, og anvendelsen af den mest  

 hensigtsmæssige metode eller de mest hensigtsmæssige metoder kan føre til  

 fastsættelse af et interval for armslængde prisen.
Armslængde prisen er  

 således ikke een bestemt pris, hvorfor der bør accepteres et interval af  

 priser, hvortil der ikke foretages korrektion.
Falder prisen derimod udenfor  

 dette prisinterval, bør en korrektion af prisfastsættelsen ske til det punkt  

 i intervallet, der bedst reflekterer den foreliggende transaktions  

 betingelser.
Med henblik på at opnå en fuldstændig forståelse af de forhold, der  

 omgiver den interne transaktion, kan det være hensigtsmæssigt at der anvendes  

 data fra en flerårig periode.
Dette gælder såvel data fra tidligere år, som  

 data for efterfølgende år.
Kapitel II og III - Traditionelle transaktionsbaserede metoder og  

 andre metoder (avancebaserede metoder) I kapitlerne II og III gennemgås metoder, som skattemyndigheder og  

 skatteydere anbefales at anvende ved fastsættelsen af, om betingelserne i  

 kommercielle eller finansielle transaktioner er i overensstemmelse med  

 armslængde princippet.
I kapitel II beskrives de såkaldte »traditionelle  

 transaktionsbaserede metoder«.
Disse metoder er den fri  

 markedspris-metode (CUP metoden), videresalgspris-metoden og kostpris plus  

 avance-metoden.
Ved den fri markedspris-metode sammenlignes prisen på varer og  

 tjenesteydelser med prisen på tilsvarende varer eller tjenesteydelser,  

 overført mellem uafhængige parter.
Ved denne sammenligning er det nødvendigt  

 primært at undersøge, om der findes produkter, der er tilstrækkeligt  

 sammenlignelige.
Såfremt dette ikke er tilfældet, skal der så vidt muligt  

 foretages reguleringer for at eliminere de foreliggende forskelle.
Endvidere  

 skal der tages hensyn til en række andre faktorer, der kan påvirke priserne.  

 Det er således nødvendigt at tage hensyn til f.eks., om de markeder, hvor  

 varerne er solgt, er økonomisk sammenlignelige, om salgstidspunktet er det  

 samme, om varerne er solgt samme sted i kæden fra producent til forbruger  

 o.s.v.
Hvis forhold som de ovennævnte har væsentlig indflydelse på prisen,  

 skal der igen foretages reguleringer for at eliminere disse forskelle.
 Den fri markedspris-metode er den mest direkte metode og bør anvendes i  

 alle tilfælde, hvor der foreligger tilstrækkeligt sammenlignelige produkter.  

 Det er imidlertid ikke altid muligt at finde tilstrækkeligt sammenlignelige  

 produkter, hvorfor det kan være nødvendigt at anvende en af de følgende  

 metoder.
Ved videresalgspris-metoden begyndes med at fastslå den pris, hvortil et  

 produkt, der er købt hos en forbundet virksomhed, bliver videresolgt til en  

 uafhængig virksomhed.
Denne videresalgspris bliver herefter reduceret med en  

 rimelig bruttoavance.
Efter fradrag af denne kan det resterende beløb  

 betragtes som en armslængde pris for den oprindelige overførsel af produktet.  

 Ved anvendelsen af denne metode kræves normalt færre reguleringer som følge  

 af forskelle i produkterne end ved den forrige metode.
Derimod skal der  

 reguleres for de funktioner, der udføres forinden eller i forbindelse med  

 videresalg.
Dette kan være videreforarbejdning af produktet, påførsel af  

 varemærke, påtagelse af garanti m.v.
Videresalgsprisen findes lettest, hvor  

 produktet ikke ændres væsentligt forinden eller i forbindelse med videresalg.  

 Endvidere må der foretages regulering, såfremt videresælgeren har monopol på  

 videresalg af produktet.
Kostpris plus avance-metoden tager udgangspunkt i de omkostninger, som en  

 virksomhed afholder i forbindelse med formuegoder eller tjenesteydelser, der  

 er overført eller ydet til en forbundet virksomhed.
Dette beløb opskrives med  

 en rimelig bruttoavance (kan f. eks være lig bruttofortjenesten ved salg til  

 uafhængige virksomheder). Denne metode er særlig anvendelig, hvor de interne  

 transaktioner består af halvfabrikata, hvor parterne har indgået integrerede  

 produktionsaftaler, langfristede købs- og salgsaftaler eller den handlede  

 vare er til rådighed stillede serviceydelser.
Metoden indebærer en vurdering  

 af såvel omkostninger som bruttoavance.
Metoden vil derfor kunne påvirkes af  

 en række forskelle mellem virksomhederne.
Det nævnes endvidere, at metoden  

 forudsætter at omkostningerne beregnes på samme vis, eller at der kan  

 reguleres for forskelle.
Dette kan give problemer, idet der ikke findes  

 internationalt anerkendte standarder for beregningen af omkostninger.
 Ovennævnte metoder, der har været generelt accepterede i mange år, er at  

 foretrække når det skal fastslås, om betingelserne for de kommercielle og  

 finansielle forbindelser mellem forbundne virksomheder er i overensstemmelse  

 med armslængde princippet.
Kompleksiteten i erhvervslivet kan imidlertid medføre, at de traditionelle  

 metoder ikke kan anvendes alene, eller undtagelsesvist slet ikke kan  

 anvendes.
Der kan således være tale om en stærkt integreret koncern, der  

 fremstiller et eller flere helt unikke produkter.
I disse tilfælde kan det  

 være meget vanskeligt eller umuligt at fremskaffe eksternt materiale, der kan  

 anvendes som grundlag for en sammenlignelighedsanalyse.
Med henblik på disse situationer er der i kapitel III redegjort for andre  

 metoder, der eventuelt kan anvendes som tilnærmelse til armslængde vilkår.  

 Disse metoder betegnes som »transaktionsbestemte avancemetoder«,  

 dvs. metoder, der undersøger de fortjenester, der opnås ved specielle  

 transaktioner mellem forbundne virksomheder.
De eneste avancemetoder, der  

 opfylder armslængde princippet, er ifølge OECD's retningslinier de metoder,  

 der er i overensstemmelse med »avancefordelingsmetoden« og  

 »den transaktionsbestemte nettoavancemetode«.
Ved avancefordelingsmetoden identificeres først det samlede nettoresultat,  

 der skal fordeles mellem forbundne foretagender og som hidrører fra deres  

 interne transaktioner.
Herefter fordeles avancen mellem de forbundne  

 virksomheder på grundlag af en analyse af, hvilke funktioner den enkelte  

 virksomhed har bidraget med.
Ved fastsættelsen af værdien af de udførte  

 funktioner skal der i videst muligt omfang sammenlignes med tilsvarende  

 funktioner, udført af uafhængige virksomheder.
Den transaktionsbestemte nettoavancemetode undersøger den  

 nettofortjeneste, som en virksomhed realiserer ved en intern transaktion.  

 Ideelt set skal virksomhedens nettofortjeneste fastsættes ved at sammenligne  

 med den nettofortjeneste, som virksomheden opnår ved tilsvarende  

 transaktioner med uafhængige virksomheder.
Hvor dette ikke er muligt, kan  

 nettofortjenesten for en uafhængig virksomhed ved en sammenlignelig  

 transaktion anvendes som vejledning.
Det er anført, at pålidelige  

 sammenligningsanalyser ofte er vanskelige at foretage i forbindelse med denne  

 metode.
Det konkluderes i retningslinierne at disse to metoder,  

 avancefordelingsmetoden og den transaktionsbestemte nettoavancemetode, kun  

 bør anvendes som »en sidste udvej«.
Der er foreløbig kun få lande,  

 der har erfaringer med avancemetoderne, hvorfor det er intentionen, at  

 anvendelsen af de forskellige metoder skal overvåges af OECD i de kommende  

 år.
De i retningslinierne anførte metoder er ikke udtømmende.
Andre metoder  

 kan ifølge retningslinierne også være anvendelige, men kun såfremt de er i  

 overensstemmelse med armslængde princippet .
Retningslinierne afviser imidlertid anvendelsen af »Global Formulary  

 Apportionment«, idet denne ikke anses for at være i overensstemmelse med  

 armslængde pricippet.
Efter denne metode fordeles fortjenesten i en koncern  

 mellem de forbundne virksomheder i de forskellige lande efter en forudbestemt  

 og fast formel.
I Danmark er der for udenlandske forsikringsselskaber, der driver  

 forsikringsvirksomhed her i landet, i selskabsskattelovens § 12, stk. 3,  

 givet særskilt hjemmel til at opgøre den danske skattepligtige indkomst efter  

 en sådan indirekte metode.
Efter 1. pkt. fastsættes indkomsten her i landet  

 til den del af selskabets samlede indkomst, opgjort efter skattelovgivningens  

 almindelige regler, som efter forholdet mellem dets brutto-præmieindtægt her  

 i landet og dets samlede brutto-præmieindtægt falder på  

 brutto-præmieindtægten her i landet.
Efter 2. pkt. kan skatteministeren efter  

 indstilling fra Ligningsrådet tillade en anden opgørelsesmåde anvendt.
Denne bestemmelse blev flyttet fra statsskatteloven ved indførslen af  

 selskabsskatteloven.
Bestemmelsen har således eksisteret i en lang årrække,  

 hvorfor den ikke er i strid med OECD's modeloverenskomst eller de af Danmark  

 indgåede dobbeltbeskatningsoverenskomster.
Af kommentarerne til OECD's  

 modeloverenskomsts artikel 7 fremgår, at denne indirekte metode kan  

 accepteres, hvis denne sædvanligt har været benyttet og under forudsætning  

 af, at resultatet med rimelighed kan siges at være i overensstemmelse med  

 artiklen, dvs. armslængde princippet.
Uanset der tages afstand fra en sådan  

 indirekte metode i OECD's retningslinier, er dens begrænsede anvendelse  

 således anerkendt af OECD i modeloverenskomsten.
 De ved dette lovforslag foreslåede regler i skattekontrollovens § 3 B  

 finder ikke anvendelse for udenlandske forsikringsvirksomheder, der driver  

 forsikringsvirksomhed her i landet, og som opgør den skattepligtige indkomst  

 her i landet efter selskabsskattelovens § 12, stk. 3 .
Kapitel IV - Administrative forhold Kapitel IV beskriver administrative fremgangsmåder til at løse og undgå  

 sager vedrørende intern prisfastsættelse.
Det væsentligste problem er, at  

 skattemyndighedernes øgede brug af adgangen til at regulere forbundne  

 virksomheders interne afregningspriser, kan føre til dobbeltbeskatning.
Dette  

 er tilfældet, hvor det andet land ikke er enig i reguleringen og følgelig  

 ikke foretager en tilsvarende nedsættelse af indkomsten.
Skattemyndighedernes kontrol af virksomhedernes prisfastsættelse, herunder  

 deres undersøgelser, bevisbyrde og bøder diskuteres indledningsvis.  

 Kontrollen af prisfastsættelsen varierer meget i de forskellige OECD-lande,  

 kræver ofte specialisering og er tidskrævende.
Endvidere er transfer pricing  

 ikke en eksakt videnskab, hvorfor skattemyndighederne bør være fleksible og  

 tage udgangspunkt i den af virksomheden anvendte metode for  

 prisfastsættelsen.
I lighed med kontrollen af prisfastsættelsen varierer bevisbyrdereglerne i  

 de forskellige OECD-lande.
I nogle lande er bevisbyrden hos  

 skattemyndighederne, i nogle lande er bevisbyrden indledningsvist hos  

 skattemyndighederne, men kan vende såfremt virksomheden eksempelvis ikke  

 imødekommer en rimelig anmodning om dokumentation og i andre lande er  

 bevisbyrden hos virksomheden.
OECD anbefaler ikke en af disse bevisbyrdefordelinger som værende bedre  

 end de andre.
OECD henstiller alene til, at skattemyndighederne og  

 virksomhederne - uanset hvor bevisbyrden er - sørger for at kunne  

 dokumentere, at prisfastsættelsen er i overensstemmelse med armslængde  

 princippet.
 Bøder kan anvendes, men et sådant system bør være fair og ikke unødigt  

 byrdefuldt for virksomhederne.
Dernæst diskuteres korresponderende nedsættelser, dvs. nedsættelser som  

 følge af en transfer pricing forhøjelse i et andet land, og muligheden for at  

 indgå gensidige aftaler.
I OECD's modeloverenskomsts artikel 25 er  

 fremgangsmåden ved indgåelse af gensidige aftaler beskrevet.
Artikel 25  

 dækker ifølge kommentarerne til modeloverenskomsten transfer pricing  

 problemer, men problemet er at skattemyndighederne ikke er forpligtet til at  

 nå til enighed.
Der henvises her til EU-voldgiftskonventionen, der trådte i  

 kraft 1. januar 1995. Denne konvention omhandler transfer pricing problemer  

 og kan være en løsning for så vidt angår EU-landene.
Nedsættelser som følge af en transfer pricing-forhøjelse i et andet land  

 er omhandlet i artikel 9, stk. 2 i OECD's modeloverenskomst.
Ifølge denne  

 bestemmelse er skattemyndighederne forpligtet til at søge at løse spørgsmål  

 om dobbeltbeskatning som følge af sager om interne prisfastsættelser, men de  

 er ikke forpligtet til at nå til en løsning.
Retningslinierne indeholder en  

 række anbefalinger til at imødegå problemet.
Det er således bl.a. anført, at  

 skattemyndighederne bør påbegynde forhandlinger med den udenlandske  

 skattemyndighed på et så tidligt tidspunkt som muligt, at interne  

 forældelsesfrister ikke bør være til hinder for, at en korresponderende  

 regulering (nedsættelse) foretages, at virksomhederne bør gives lejlighed til  

 at præsentere deres argumenter, og gives oplysning om sagens forløb samt at  

 de to landes skattemyndigheder bør tilstræbe sig på at nå til et resultat  

 hurtigere, end det normalt hidtil har været tilfældet.
Samtidige (simultane) skatterevisioner indebærer en aftale mellem to eller  

 flere lande om at foretage en samtidig og uafhængig undersøgelse af en eller  

 flere skatteyderes skattesager med henblik på udveksling af enhver relevant  

 oplysning.
Sådanne samtidige skatterevisioner, der i væsentlig grad kan  

 fremskynde og lette fremskaffelsen af relevante oplysninger, anbefales i  

 OECD's retningslinier.
De nordiske lande har allerede i en årrække  

 samarbejdet om simultane skatterevisioner.
Dernæst indeholder retningslinierne et afsnit om foranstaltninger, der kan  

 anvendes til at undgå eller begrænse antallet af sager om interne  

 afregningspriser.
For det første diskuteres anvendelsen af »safe  

 harbour« regler. »Safe harbour« regler er et sæt af enkle  

 regler, i henhold til hvilke interne afregningspriser automatisk bliver  

 godkendt af den nationale skattemyndighed.
Sådanne regler kan spænde fra helt  

 at fritage en målgruppe af skatteydere for forpligtelsen til at følge landets  

 lovgivning om interne afregningspriser, til at fastsætte f. eks. en forenklet  

 metode eller forenklede oplysningskrav. »Safe harbour« regler  

 anbefales ikke i retningslinierne.
Det er herved blandt andet anført, at de i  

 for høj grad afviger fra armslængde princippet, at de kan åbne mulighed for  

 skattetænkning samt at de giver mulighed for dobbeltbeskatning, idet der ikke  

 er nogen sikkerhed for, at det andet land godkender prisfastsættelsen.
Dernæst diskuteres »Advance Pricing Agreements« eller  

 forhåndsprisgodkendelser.
En forhåndsprisgodkendelse er en ordning, der forud  

 for transaktioner mellem forbundne foretagender fastsætter et sæt af  

 kriterier for fastsættelsen af interne afregningspriser for disse  

 transaktioner for et fastsat tidsrum.
En forhåndsprisgodkendelse bør ske  

 bilateralt eller multilateralt for at sikre, at den udenlandske  

 skattemyndighed ikke forkaster den godkendte prisfastsættelse.
Umiddelbart er  

 der mange fordele ved en sådan ordning, men usikkerheden om fremtidige  

 forhold gør det meget vanskeligt at foretage en prisgodkendelse for et  

 fremtidigt tidsrum.
Erfaringerne med forhåndsprisgodkendelser er sparsomme,  

 men det er imidlertid sandsynligt, at forhåndsprisgodkendelser i nogle  

 situationer vil kunne hjælpe til at løse transfer pricing sager.
OECD vil  

 derfor overvåge brugen af forhåndsprisgodkendelser, samt tilskynde til en  

 ensartet praksis i de lande, der vælger at etablere en ordning med disse  

 godkendelser.
I Danmark er der efter lov om bindende forhåndsbesked mulighed for at  

 anmode om en bindende forhåndsbesked om eksempelvis et koncernselskabs  

 konkrete interne afregningsvilkår.
En bindende forhåndsbesked binder  

 imidlertid alene de danske skattemyndigheder og der er endnu ikke en  

 tilsvarende adgang til at opnå en bi- eller multilateral transfer pricing  

 aftale.
Muligheden for at opnå en bindende forhåndsbesked om interne  

 afregningsvilkår har endnu ikke været anvendt undtagen for så vidt angår  

 prisfastsættelsen ved overdragelse af aktiver.
Dette skyldes formentlig dels  

 at der har været begrænset opmærksomhed omkring transfer pricing spørgsmål,  

 samt at en bindende forhåndsbesked om eksempelvis den løbende  

 prisfastsættelse for en serviceydelse kan have en begrænset anvendelse i  

 praksis.
En sådan specifik bindende forhåndsbesked må nødvendigvis baseres på  

 en række forudsætninger, konkurrencepartnere, prisniveau m.v., der normalt  

 hele tiden vil ændre sig.
I nogle tilfælde vil det endda være umuligt at  

 udtale sig om en sådan løbende prisfastsættelse.
I sådanne tilfælde vil en  

 mere anvendelig bindende forhåndsbesked være en udtalelse om de anvendte  

 princippers overensstemmelse med armslængde princippet.
Det er muligt at det  

 med tiden vil være hensigtsmæssigt at etablere en mulighed for at  

 virksomhederne kan opnå bi- eller multilaterale aftaler, hvor den danske  

 myndighed er en særskilt oprettet myndighed, der har en særlig viden om  

 sådanne prisfastsættelsesforhold.
Adgangen til at opnå udtalelser om en  

 løbende prisfastsættelse kan herved samtidig udvides.
Kapitel V - Dokumentation Kapitel V omhandler den dokumentation, som er nødvendig for  

 skattemyndighederne for at kunne afgøre, om interne prisfastsættelser er i  

 overensstemmelse med armslængde princippet.
Indledningsvis anføres, at  

 udgangspunktet er de nationale bevisbyrderegler, men at skattemyndighederne,  

 selvom bevisbyrden påhviler disse, med rimelighed kan forpligte  

 virksomhederne til at fremlægge dokumentation vedrørende de interne  

 afregningspriser, idet skattemyndighederne uden passende dokumentation ikke  

 vil være i stand til at undersøge sagen korrekt.
Endvidere anføres, at i  

 sådanne tilfælde vil bevisbyrden i nogle lande skifte, således at det nu er  

 virksomhederne, der skal godtgøre at deres prisfastsættelse er i  

 overensstemmelse med armslængde princippet.
Retningslinierne giver herefter en oversigt over nyttige oplysninger, som  

 er relevante ved en undersøgelse af interne afregningspriser.
Det er  

 fremhævet, at den i retningslinierne indeholdte oversigt ikke er udtømmende  

 og at det på grund af sagernes individuelle karakter ikke er muligt at give  

 en fuldstændig oversigt.
Oplysninger, der generelt vil være nyttige er  

 oplysninger om:
1) De forbundne foretagender, der er inddraget i de kontrollerende  

 transaktioner, 2) arten af de pågældende transaktioner, 3) de udførte funktioner og 4) sammenlignelige transaktioner mellem uafhængige virksomheder.
Endvidere er opregnet en række supplerende oplysninger, der kan være  

 nyttige i visse sager, f. eks. oplysning om, hvorvidt uafhængige virksomheder  

 ville have gennemført en tilsvarende struktureret transaktion under  

 sammenlignelige omstændigheder, om ændringer i handelsbetingelser, om  

 modregningstransaktioner, der har indflydelse på armslængde prisen, om  

 finansielle forhold m.m.
For at skattemyndighederne kan have et  

 tilstrækkeligt grundlag for at vurdere, om interne afregningspriser er i  

 overensstemmelse med armslængde princippet, er en aktiv medvirken fra  

 virksomheden nødvendig.
Det er anført i retningslinierne, at hver enkelt virksomhed af  

 skattemæssige hensyn bør bestræbe sig på at fastsætte interne  

 afregningspriser i overensstemmelse med armslængde princippet, før  

 prisfastsættelsen er afgjort.
Det vil endvidere være rigtigt at have  

 undersøgt, om der er sammenlignelige data fra ikke kontrollerede  

 transaktioner, om der kan fremlægges oplysninger om grundlaget for de interne  

 afregningspriser, de faktorer, der er taget i betragtning samt den eller de  

 valgte metoder.
Det er videre anført, at det kan være nødvendigt at udarbejde  

 skriftligt materiale alene til skattemæssigt brug eller fremskaffe  

 oplysninger fra udenlandske forbundne virksomheder.
Som det fremgår af ovenstående stilles der ganske store krav til  

 skatteyderens dokumentationsforpligtelse.
Det anføres imidlertid i denne  

 forbindelse i retningslinierne, at skattemyndighederne kun bør kræve  

 nødvendige oplysninger og at der specielt må tages i betragtning, at det kan  

 være vanskeligt - eventuelt umuligt, for den undersøgte virksomhed at  

 fremskaffe oplysninger om udenlandske forbundne virksomheder.
Endvidere bør  

 skattemyndighederne huske, at de kan gøre brug af artiklen i  

 dobbeltbeskatningsoverenskomsterne om udveksling af oplysninger.
Skattemyndighederne bør endvidere begrænse de oplysninger, der kræves af  

 virksomhederne på selvangivelsestidspunktet.
På dette tidspunkt er en  

 specifik transaktion ikke udtaget til undersøgelse, hvorfor det ville være  

 temmelig byrdefuldt for virksomhederne, såfremt detaljeret dokumentation om  

 alle grænseoverskridende transaktioner og alle virksomheder involveret i  

 sådanne transaktioner skulle indgives.
Det vil derfor være urimeligt at kræve  

 specifik dokumentation for samtlige interne prisfastsættelser i forbindelse  

 med indgivelsen af selvangivelsen.
Dette kunne medføre en hindring for  

 international handel og udenlandske investeringer.
Dokumentationskravet på  

 selvangivelsestidspunktet bør derfor begrænses til at kræve tilstrækkelig  

 dokumentation til mere eller mindre at sætte skattemyndighederne i stand til  

 at fastlægge hvilke virksomheder, der skal undersøges nærmere.
Kapitel VI,VII og VIII - Immaterielle rettigheder, koncerninterne  

 tjenesteydelser og omkostningsfordelingsaftaler Kapitlerne VI, VII og VIII beskriver særlige problemer, der kan opstå i  

 forbindelse med immaterielle rettigheder, koncerninterne tjenesteydelser og  

 omkostningsfordelingsaftaler.
Disse problemer kan være vanskelige at håndtere  

 for såvel skattemyndigheder som virksomheder, men det konkluderes, at  

 armslængde princippet også kan anvendes på disse områder.
Bemærkninger til lovforslagets enkelte bestemmelser Til § 1 Til stk. 1 - 3:
Kravet om afgivelsen af oplysninger ved selvangivelsen om samtlige  

 kontrollerede transaktioner omfatter skattepligtige, der kontrolleres af  

 udenlandske fysiske eller juridiske personer, eller kontrollerer udenlandske  

 juridiske personer, eller er koncernforbundet med en udenlandsk juridisk  

 person, eller har et fast driftssted i udlandet eller er en udenlandsk fysisk  

 eller juridisk person med et fast driftssted i Danmark.
De skattepligtige,  

 der kan være omfattet er fysiske personer, selskaber, fonde, dødsboer, faste  

 driftssteder m.v.
 Det er en betingelse, at den skattepligtige enten kontrolleres af  

 udenlandske fysiske eller juridiske personer eller kontrollerer udenlandske  

 juridiske personer (eller har et fast driftssted eller er et fast  

 driftssted). Ved kontrol forstås ejerskab eller rådighed over  

 stemmerettigheder som nævnt i selskabsskattelovens § 32, stk. 1, 2.-3. pkt.,  

 og ligningslovens § 16 H, stk. 1, 2.-4. pkt.
Ifølge selskabsskattelovens § 32, stk. 1, 2.-3. pkt. anses et moderselskab  

 for at kontrollere et datterselskab, hvis det direkte eller indirekte ejer  

 mere end 50 pct. af aktiekapitalen i datterselskabet eller direkte eller  

 indirekte råder over mere end 50 pct. af stemmerne i datterselskabet.
Ved  

 bedømmelsen af, om moderselskabet anses for at kontrollere datterselskabet,  

 medregnes aktier og stemmerettigheder , som indehaves af koncernforbundne  

 selskaber (herunder søsterselskaber), jf. kursgevinstlovens § 4, stk. 2, af  

 personlige aktionærer og deres nærtstående, jf. ligningslovens § 16 H, stk.  

 1, eller af en fond eller trust stiftet af moderselskabet selv eller af de  

 nævnte koncernforbundne selskaber, nærtstående m.v. eller af fonde eller  

 truster stiftet af disse.
Som nærtstående anses efter ligningslovens § 16 H,  

 stk. 1, den skattepligtiges ægtefælle, forældre og bedsteforældre samt børn  

 og børnebørn og disses ægtefæller eller dødsboer efter de nævnte personer.  

 Stedbarns- og adoptivforhold sidestilles med ægte slægtskabsforhold.
Ligningslovens § 16 H, stk. 1, 2.-4. pkt. omfatter skattepligtige, der  

 alene eller i fællesskab med nærtstående eller i fællesskab med en fond eller  

 trust stiftet af den skattepligtige eller dennes nærtstående eller fonde  

 eller truster stiftet af disse kontrollerer et selskab eller en forening m.v.  

 Den skattepligtige anses for at kontrollere et selskab, hvis vedkommende  

 direkte eller indirekte eller i fællesskab med nærtstående ejer mere end 50  

 pct. af aktiekapitalen i selskabet eller råder over mere end 50 pct. af  

 stemmerne i selskabet.
Som nærtstående anses den skattepligtiges ægtefælle,  

 forældre og bedsteforældre samt børn og børnebørn og disses ægtefæller eller  

 dødsboer efter de nævnte personer.
Stedbarns- og adoptivforhold sidestilles  

 med ægte slægtskabsforhold.
 Med indirekte er angivet, at aktieandele og stemmerettigheder ejet gennem  

 danske eller udenlandske selskaber m.v. også indgår ved vurderingen af, om  

 der er tale om kontrol i relation til § 3 B.
De foreslåede regler omfatter endvidere skattepligtige, der er  

 koncernforbundet med en udenlandsk juridisk person.
Ved koncernforbundne  

 juridiske personer forstås juridiske personer, der kontrolleres af samme  

 kreds af aktionærer, jf. tilsvarende principperne i kursgevinstlovens § 4,  

 stk. 2.
 En fysisk eller juridisk person anses for udenlandsk, hvis personen er  

 hjemmehørende i en fremmed stat, Færøerne eller Grønland, herunder efter  

 bestemmelserne i en dobbeltbeskatningsoverenskomst.
Danske selskaber m.v., der har lignende transaktioner med andre danske  

 selskaber m.v., dvs. transaktioner i en »ren« dansk koncern skal  

 ved en ligning af selskaberne kunne dokumentere, at priser og vilkår for  

 kontrollerede transaktioner er fastsat på armslængde vilkår.
Sådanne danske  

 selskaber er imidlertid ikke omfattet af de foreslåede regler, hvorfor de  

 ikke skal afgive tilsvarende oplysninger i tilknytning til selvangivelsen,  

 samt ikke - som udgangspunkt - skal udfærdige den skriftlige dokumentation  

 samtidig med at transaktionerne foretages.
De i bestemmelsen omhandlede kontrollerede transaktioner omfatter alle  

 forbindelser mellem parterne.
Til eksempel kan nævnes levering af  

 tjenesteydelser, overførsel af aktiver, immaterielle rettigheder, der stilles  

 til rådighed m.v.
 Selvangivelsespligten (og dokumentationsforpligtelsen) påhviler den  

 skattepligtige, der har gennemført de kontrollerede transaktioner.
 For så vidt angår transaktioner mellem et fast driftssted i Danmark og et  

 hovedkontor i udlandet, eller et fast driftssted i udlandet og et dansk  

 hovedkontor, vil alene de transaktioner, som efter reglerne om opgørelsen af  

 et fast driftssteds indkomst skal ske på armslængde vilkår, være omfattet af  

 de foreslåede regler.
Oplysningerne om art og omfang af de kontrollerede transaktioner skal  

 afgives i tilknytning til selvangivelsen.
Der er alene tale om summariske  

 oplysninger.
Der vil blive udarbejdet oplysningsfelter til selvangivelserne,  

 hvor disse oplysninger skal angives.
Oplysningerne tænkes angivet i grupper  

 indeholdende eksempelvis varer, tjenesteydelser, finansiering m.v.
Den  

 konkrete udformning af disse felter bestemmes af skatteministeren efter  

 indstilling fra Ligningsrådet, jf. skattekontrollovens § 1, stk. 2.
Oplysningerne vil være en hjælp for skattemyndighederne til at udvælge de  

 virksomheder, der ønskes gjort til genstand for en nærmere undersøgelse.
Det  

 står virksomhederne frit på dette stadium at indsende yderligere oplysninger,  

 jf. stk. 4. Såfremt sådanne yderligere oplysninger af skattemyndighederne  

 anses for tilstrækkelig fyldestgørende, kan efterfølgende undersøgelser  

 undgås eller begrænses.
 Til stk. 4:
Ifølge stk. 4 i den foreslåede § 3 B skal skattepligtige omfattet af stk.  

 1 udfærdige og opbevare skriftlig dokumentation for, hvorledes priser og  

 vilkår er fastsat for kontrollerede transaktioner.
Den skriftlige  

 dokumentation skal være af en sådan art, at den kan danne grundlag for en  

 vurdering af, om priser og vilkår er fastsat i overensstemmelse med, hvad der  

 kunne være opnået, hvis transaktionerne var afsluttet mellem uafhængige  

 parter (armslængde vilkår).
Det er ikke i bestemmelsen nøjagtigt angivet hvilken dokumentation, der  

 skal udfærdiges af den enkelte skattepligtige.
Dette er ikke muligt på grund  

 af de store forskelle i virksomhedernes struktur og aktiviteter.
Endvidere er  

 de skattepligtige som udgangspunkt selv bedst i stand til at vurdere, hvilken  

 dokumentation, der bedst viser at priser og vilkår er fastsat på armslængde  

 vilkår.
De skattepligtige skal som minimum redegøre for, hvorledes priser og  

 vilkår for kontrollerede transaktioner rent faktisk er fastsat.
Er pris og  

 vilkår eksempelvis fastsat med udgangspunkt i tilsvarende priser og vilkår  

 ved salg til uafhængige parter skal dette angives og eventuelle afvigelser  

 herfra skal begrundes.
Såfremt den skattepligtige ikke har tilsvarende salg  

 til uafhængige parter og der endvidere ikke eksisterer sammenlignelige varer  

 kan en alternativ løsning være at se på koncernens nettoresultatet.
Dette  

 nettoresultat fordeles indenfor koncernen efter de udførte funktioner.
Den  

 skattepligtiges andel i koncernens fortjeneste på den omhandlede vare skal  

 med andre ord modsvare de funktioner den skattepligtige har udført vedrørende  

 den omhandlede vare.
De ovenfor nævnte eksempler svarer til OECD's retningsliniers fri  

 markedspris-metode og avancefordelingsmetoden.
Beregningen af de interne  

 afregningspriser vil formentlig allerede i dag ikke afvige nævneværdigt fra  

 de angivne retningslinier.
I fremtiden skal beregningen således blot  

 nedskrives.
Det er - som udgangspunkt - ikke nødvendigt for virksomhederne at  

 udarbejde en større analyse eller købe sig adgang til databaser med  

 sammenlignelige data.
Virksomhederne bør selv være i stand til at udforme den  

 tilstrækkelige dokumentation, idet der ikke kræves en dokumentation af samme  

 omfang som der eksempelvis kræves af skattemyndighederne i U.S.A.
I U.S.A har  

 de arbejdet med transfer pricing regler i en årrække, hvorfor både  

 virksomheder og skattemyndigheder er langt bedre rustet til at anvende  

 reglerne.
Såfremt der er udarbejdet dokumentation for en koncerns  

 prisfastsættelse til brug for skattemyndighederne i U.S.A eller et andet  

 land, vil denne dokumentation - såfremt den omfatter de kontrollerede  

 transaktioner - kunne anvendes i Danmark.
Det kan imidlertid eventuelt være  

 nødvendigt at afgive supplerende oplysninger.
Det forudsættes, at de skattepligtige skal oplyse om prisfastsættelsen er  

 sket efter aftale med et andet lands skattemyndigheder, herunder på basis af  

 en forhåndsprisgodkendelse.
Endvidere vil det i almindelighed blandt andet  

 være hensigtsmæssigt at give oplysninger om:
1) De virksomheder, der er inddraget i de kontrollerede transaktioner, 2) arten af de pågældende transaktioner, 3) de funktioner, der udføres af de enkelte virksomheder ( som f. eks.  

 fabrikation, reklame, distribution, indkøb osv.) og om 4) den skattepligtige eller forbundne virksomheder har sammenlignelige  

 transaktioner med uafhængige virksomheder (ikke kontrollerede transaktioner).
Hvis oplysninger om ovennævnte forhold ikke giver tilstrækkeligt grundlag  

 for at vurdere den interne prisfastsættelse, vil det være nødvendigt at give  

 supplerende oplysninger.
Der kan f. eks. være tale om finansielle  

 oplysninger, om oplysninger om ændringer i handelsbetingelser eller  

 genforhandling af gældende aftaler, om oplysninger om den udenlandske  

 virksomheds transaktioner med andre forbundne virksomheder, en liste over  

 sammenlignelige virksomheder, der har lignende transaktioner m. m.
I en transfer pricing sag kan det være nyttigt at give oplysninger om hver  

 enkelt virksomhed, der er involveret i den afhængige transaktion.
Sådanne  

 oplysninger kan være:
1) oversigt over virksomheden, 2) organisationsstrukturen, 3) ejerforholdene indenfor koncernen, 4) omfanget af salg og resultater i de seneste år forinden transaktionen  

 og 5) omfanget af den skattepligtiges kontrollerede transaktioner med  

 udenlandske virksomheder.
 Endvidere kan det være nyttigt at give oplysninger om prisfastsættelser  

 (herunder kalkulationer), forretningsstrategier og særlige forhold, herunder  

 om transaktionen er del af en større aftale.
I de fleste tilfælde vil det være hensigtsmæssigt at give oplysning om den  

 eller de metoder, der finder anvendelse i forbindelse med armslængde  

 princippet.
Der vil normalt være tale om at anvende en af de traditionelle  

 transaktionsbestemte metoder ( den fri markedspris-metode,  

 videresalgsprismetoden og kostpris plus avance metoden), men andre metoder  

 kan også finde anvendelse.
Det er som udgangspunkt de enkelte virksomheders  

 egen vurdering, hvilken metode der er mest hensigtsmæssig i lyset af denne  

 virksomheds aktiviteter og forhold i øvrigt.
Skattemyndighederne bør kun kræve de nødvendige oplysninger og skal  

 endvidere sikre, at virksomhederne ikke risikerer forretningshemmeligheder  

 offentliggjort i forbindelse med deres opfyldelse af dokumentationspligten.
I  

 Danmark er virksomhederne beskyttet af de almindelige forvaltningsretlige  

 regler om tavshedspligt.
Det er hensigtsmæssigt at skattemyndighederne og den  

 skattepligtige samarbejder med henblik på at finde de vilkår for en  

 kontrolleret transaktion, der er i overensstemmelse med armslængde  

 princippet.
De skattepligtige skal udfærdige og opbevare skriftlig dokumentation for,  

 hvorledes priser og vilkår er fastsat for kontrollerede transaktioner.
Denne  

 opbevaringspligt gælder for fem år.
Dette svarer til den i bogføringsloven  

 gældende opbevaringspligt.
 Skattemyndighederne modtager oplysninger om den skattepligtiges  

 kontrollerede transaktioner på selvangivelsestidspunktet, jf. § 3 B, stk. 1.  

 I den almindelige selvangivelsespligt er indeholdt en pligt til efter  

 anmodning at redegøre for grundlaget for de selvangivne oplysninger, således  

 at skattemyndighederne får mulighed for at bedømme kvaliteten af de  

 selvangivne oplysninger.
 Endvidere er der i § 3 B, stk. 4, indeholdt en adgang for  

 skattemyndighederne til at begære den skriftlige dokumentation for, hvorledes  

 priser og vilkår er fastsat for kontrollerede transaktioner, forelagt.
Skattekontrollovens § 6 om indhentelse af oplysninger fra den  

 skattepligtige finder tilsvarende anvendelse.
I § 6, stk. 1, er bestemt:  

 »Enhver erhvervsdrivende, der fører regnskab er, hvad enten han ifølge  

 lovgivningen er regnskabspligtig eller ej, pligtig på begæring af  

 skattemyndighederne til disse at indsende sit regnskabsmateriale med bilag  

 for såvel tidligere som for det løbende regnskabsår og andre dokumenter, der  

 kan have betydning for skatteligningen, herunder for afgørelsen af  

 skattepligt.
Samme pligt påhviler selskaber, foreninger, korporationer,  

 stiftelser, legater og selvejende institutioner, hvad enten de er  

 erhvervsdrivende eller ikke.
Beror regnskabsmaterialet m.v. hos trediemand,  

 skal denne, selvom han har tilbageholdsret herover, udlevere materialet til  

 skattemyndighederne, som i så fald skal drage omsorg for, at materialet efter  

 afbenyttelsen tilbagesendes til den pågældende trediemand.« Til stk. 5:
Såfremt den skattepligtige ikke har udarbejdet dokumentation efter stk. 4,  

 finder § 5, stk. 3, anvendelse, for så vidt angår de kontrollerede  

 transaktioner.
Den skattepligtige indkomst vedrørende de kontrollerede  

 transaktioner kan således fastsættes skønsmæssigt, såfremt der ikke er  

 udarbejdet dokumentation.
 I alle tilfælde, hvor skattemyndigheden ønsker at ændre den skattepligtige  

 indkomst i overensstemmelse med et skøn over hvilke priser og vilkår, der  

 kunne være opnået, hvis transaktionerne var afsluttet mellem uafhængige  

 parter, skal der forinden indhentes en godkendelse fra den centrale told- og  

 skatteforvaltning. § 3 B, stk. 5, 2. pkt., finder anvendelse, hvor der ikke  

 er udarbejdet dokumentation, samt hvor der er udarbejdet dokumentation, men  

 skattemyndigheden er uenige i fastsættelsen af pris og vilkår.
Kravet om en godkendelse fra den centrale told- og skatteforvaltning  

 forinden den skattepligtige indkomst kan ændres er indsat af hensyn til told-  

 og skatteforvaltningens mulighed for at koordinere reglerne.
Denne  

 godkendelse kan ikke selvstændigt påklages, men den skønsmæssige ansættelse  

 af den skattepligtige indkomst kan påklages efter de almindelige regler i  

 skattestyrelsesloven.
I cirkulæret til selskabsskatteloven, CIR nr. 136 af 7.11.1988, pkt. 46,  

 er angivet, at reglen i selskabsskattelovens § 12 efter de seneste års  

 retspraksis er fortolket således, at reglen ikke hjemler ret til skønsmæssige  

 forhøjelser uden klart bevisgrundlag for en urigtig selvangivelse.
Endvidere  

 angives, at det er fastslået, at det er skattemyndighederne, der har  

 bevisbyrden.
Denne udtalelse er en noget unuanceret beskrivelse af retstilstanden.  

 Punkt 46 i cirkulæret vil derfor blive ophævet efter vedtagelsen af denne  

 lov.
Udtalelsen har formentlig bevirket, at skattemyndighederne har været  

 mere tilbageholdende med at stille spørgsmålstegn ved virksomhedernes  

 fastsættelse af pris og vilkår ved kontrollerede transaktioner end det er  

 nødvendigt, idet der ikke ses at være grundlag for, at bevisbyrdereglerne for  

 transfer pricing sager skulle afvige fra andre områder indenfor  

 skattelovgivningen.
De foreslåede regler skal gøre det muligt for skattemyndigheden at  

 undersøge og vurdere virksomhedernes fastsættelse af pris og vilkår.
Ved at  

 kræve et dokumentationsgrundlag udarbejdet trækkes fastsættelsen »frem i  

 lyset« og endvidere vil der fremover ikke være tvivl om, at  

 virksomhederne har pligt til at dokumentere fastsættelsen af pris og vilkår.
Efter de almindelige regler om fri bevisbedømmelse i dansk ret, jf.  

 retsplejelovens § 344, kan det have bevismæssig skadevirkning, såfremt  

 sådanne oplysninger ikke gives.
Bedømmelsen af hvilken konsekvens det vil  

 have for virksomhederne, såfremt de ikke opfylder deres dokumentationspligt  

 vil således være underlagt domstolenes almindelige prøvelse.
 Skattemyndigheden skal i alle tilfælde - forinden en eventuel korrektion  

 af den skattepligtige indkomst foretages - rette henvendelse til de  

 skattepligtige med henblik på at søge at fremskaffe den nødvendige  

 dokumentation.
 En korrektion af den skattepligtige indkomst skal være begrundet.  

 Skattemyndighederne skal angive de forhold, de har tillagt betydning ved  

 prisfastsættelsen samt den metode de har anvendt til beregningen af denne.
 Skattemyndighedernes vurdering af om den skattepligtiges prisfastsættelse  

 er i overensstemmelse med armslængde princippet, samt hvorvidt den  

 udfærdigede dokumentation er et tilstrækkeligt grundlag herfor, vil ske i  

 overensstemmelse med principperne i OECD's retningslinier for transfer  

 pricing.
Skattemyndighedernes skøn kan påklages efter de almindelige regler i  

 skattestyrelsesloven, dvs. først til skatteankenævnet og dernæst til  

 Landsskatteretten.
Såfremt den skattepligtige ikke får medhold af  

 Landsskatteretten kan den skattepligtige indbringe spørgsmålet for  

 domstolene.
 Til stk. 6:
 De foreslåede regler finder ikke anvendelse for udenlandske  

 forsikringsvirksomheder, der driver forsikringsvirksomhed her i landet, og  

 som opgør den skattepligtige indkomst her i landet efter selskabsskattelovens  

 § 12, stk. 3.
 Sådanne forsikringsvirksomheder opgør deres skattepligtige indkomst her i  

 landet efter særlige regler, der er uafhængige af de interne transaktioner.  

 Forsikringsvirksomhedernes skattepligtige indkomst her i landet er den del af  

 selskabets samlede indkomst, opgjort efter skattelovgivningens almindelige  

 regler, som efter forholdet mellem dets brutto-præmieindtægt her i landet og  

 dets samlede brutto-præmieindtægt falder på brutto-præmieindtægten her i  

 landet.
Til § 2 Til nr. 1:
 Ved indsættelsen af et 2. pkt. i skattestyrelseslovens § 4, stk. 2.,  

 ophæves tidsbegrænsningen for de skattepligtiges mulighed for en genoptagelse  

 af skatteansættelsen som følge af en udenlandsk skattemyndigheds transfer  

 pricing regulering.
Den ordinære genoptagelsesbegæring skal indgives inden 3 år efter udløbet  

 af det pågældende indkomstår.
Ved ophævelsen af tidsbegrænsningen sikres en  

 ekstraordinær genoptagelsesadgang, der imidlertid ikke er en garanti for, at  

 der rent faktisk sker en nedsættelse.
Ved ændringen fastsættes i realiteten blot, at betingelsen om at »når  

 forholdene i særlig grad taler derfor«, altid vil være opfyldt i  

 relation til sådanne transfer pricing reguleringer.
De almindelige formkrav  

 for bestemmelsen finder derfor anvendelse, hvorfor kompetencen til at afgøre  

 anmodninger om ekstraordinær genoptagelse som udgangspunkt tilkommer den  

 lokale told- og skatteregion.
Genoptagelsesbegæringen skal endvidere  

 fremsættes skriftligt.
 Til nr. 2:
Ved indsættelsen af et 4. pkt. i skattestyrelseslovens § 35, stk. 1,  

 forlænges fristen for skattemyndighedens mulighed for at forhøje den  

 skattepligtige indkomst for så vidt angår de kontrollerede transaktioner med  

 to år.
Efter de foreslåede regler skal et varsel om forhøjelse af den  

 skattepligtige indkomst afsendes inden den 1. maj i det 6. år efter  

 indkomstårets udløb.
En varslet forhøjelse af en skatteansættelse skal (som  

 hovedregel) være foretaget senest den 1. august i det 6. år efter  

 indkomstårets udløb.
Til § 3 Loven træder i kraft dagen efter bekendtgørelsen i Lovtidende.
 Reglerne i skattekontrollovens § 3 B, stk. 1-3, har virkning for  

 indkomstår, der påbegyndes den 1. januar 1998 eller senere.
Reglerne i skattekontrollovens § 3 B, stk. 4 og 5, har virkning for  

 indkomstår, der påbegyndes den 1. januar 1999 eller senere.
Dette sene  

 virkningstidspunkt er valgt af hensyn til de skattepligtige, der ikke  

 allerede har en procedure for transfer pricing dokumentation.
 Såfremt de skattepligtige allerede har en transfer pricing politik vil  

 dokumentationen for denne være en del af det regnskabsgrundlag, der allerede  

 i dag kan kræves udleveret efter skattekontrollovens § 6.
De foreslåede regler i skattekontrollovens § 3 B, stk. 1-3, har virkning  

 for de indkomstår, der påbegyndes den 1. januar 1998 eller senere.
For så  

 vidt angår de selskaber m.v., der har et bagudforskudt indkomstår, finder de  

 foreslåede regler først anvendelse for indkomståret 1999.
De foreslåede regler i § 3 B, stk. 4 og 5, har virkning for de indkomstår,  

 der påbegyndes den 1. januar 1999 eller senere.
For så vidt angår de  

 selskaber m.v., der har et bagudforskudt indkomstår, finder de foreslåede  

 regler først anvendelse for indkomståret 2000.
 De første selvangivelser, der skal indleveres i overensstemmelse med de  

 foreslåede regler i § 3 B, stk. 1-3, er selvangivelserne for indkomståret  

 1998, hvor dette er sammenfaldende med kalenderåret 1998. For fysiske  

 personer skal de første selvangivelser i overensstemmelse med disse regler  

 således indleveres den 1. maj eller 1. juli 1999. For juridiske personer skal  

 de første selvangivelser i overensstemmelse med disse regler indleveres  

 senest den 30. juni 1999.
 Reglerne i skattestyrelseslovens § 4, stk. 2, 2. pkt., har virkning fra  

 lovens ikrafttrædelsestidspunkt, dvs. dagen efter bekendtgørelsen i  

 Lovtidende.
 Reglerne i skattestyrelseslovens § 35, stk. 1, 4. pkt., har virkning for  

 de indkomstår, hvor varslingsfristen ikke er udløbet den 1. januar 1998.
Skriftlig fremsættelse (14. november 1997) Skatteministeren (Carsten Koch):
 Jeg skal herved tillade mig at fremsætte:
 Forslag til lov om ændring af skattekontrolloven. (Oplysningspligt  

 vedrørende koncerninterne transaktioner).
(Lovforslag nr.
L 84).
 Lovforslaget tilsigter at øge skattemyndighedernes mulighed for at sikre  

 korrekt prisfastsættelse og dermed korrekt opgørelse af den skattepligtige  

 indkomst ved koncerninterne transaktioner på tværs af landegrænserne  

 (transfer pricing).
I multinationale foretagender forekommer der ofte omsætning mellem  

 selskaberne eller virksomhederne i koncernen i form af udveksling af varer,  

 tjenesteydelser, immaterielle rettigheder m.v. (kontrollerede transaktioner).  

 Den centrale styring i en sådan koncern medfører, at der kan fastsættes pris-  

 og aftalevilkår, der ikke ville forekomme mellem uafhængige virksomheder.
Som  

 led i den centrale styring af koncernens indtjening kan det forekomme, at den  

 interne prisfastsættelse (transfer pricing) foretages på grundlag af  

 kendskabet til beskatningen i de lande, hvor koncernens selskaber eller  

 virksomheder er hjemmehørende.
Ved en sådan intern prisfastsættelse kan  

 koncernen flytte fortjeneste fra det ene selskab til det andet og derved  

 påvirke koncernens samlede skattetilsvar.
Den stigende grad af internationalisering herunder grænseoverskridende  

 koncerndannelse øger derfor behovet for adgang til og udveksling af  

 internationale oplysninger for de nationale skattemyndigheder.
Dette behov  

 søger OECD ved mange aktiviteter at få tilgodeset i medlemslandene.
Således  

 har det været et centralt tema for OECD at sikre, at skattepligtig indkomst i  

 et land ikke ved skævvridning af priser eller samhandelsvilkår flyttes til et  

 andet land, enten fordi de udenlandske selskaber er lavere beskattet, eller  

 fordi de udenlandske skattemyndigheder forlanger en sådan prisfastsættelse af  

 hensyn til deres skatteprovenu.
De store udenlandske stater - i særdeleshed  

 USA, Japan og Tyskland - har strammet kursen betydeligt i de seneste år, og  

 Told- og Skattestyrelsen bliver som følge heraf præsenteret for anmodninger  

 om nedsættelser af det danske skattetilsvar, når indkomsten forhøjes i  

 udlandet (korresponderende reguleringer). Ifølge OECD sker en betydelig andel  

 af den grænseoverskridende verdenshandel som handel mellem koncernforbundne  

 selskaber.
Hvis udenlandske koncerners skat flyttes fra danske  

 datterselskaber via lavt fastsatte priser, fratages Danmark et skatteprovenu.  

 Hvis koncernen på egen foranledning foretager en skævvridning for at spare  

 dansk skat, stilles de udenlandske koncerners danske selskaber skattemæssigt  

 bedre end danskejede selskaber, der virker her i landet, hvilket medfører en  

 ulige konkurrencesituation.
OECD har som følge heraf forsøgt at styre udviklingen og begrænse de  

 internationale skattekonflikter og udsendte allerede i 1979 en rapport om  

 hvilke principper og fremgangsmåder, som internationalt kan anerkendes ved  

 ligningen i transfer pricing sager.
I sommeren 1995 udsendte OECD  

 »Transfer Pricing Guidelines for Multinational Enterprises and Tax  

 Administrations«, der er en revision af rapporten fra 1979. Samtlige  

 OECD-lande - herunder Danmark, har tilsluttet sig de nye retningslinier.
De  

 foreslåede nye danske regler er således også i overensstemmelse med OECD's  

 retningslinier.
Danske skattemyndigheder har traditionelt haft betydelige vanskeligheder  

 med at gennemføre sager om ændret afregning i koncerninterne handler.
Det  

 skyldes især selskabernes meget begrænsede oplysningspligt i kombination med  

 det forhold, at det er vanskeligt efter en årrække at klarlægge  

 afregningsprincipperne og de faktisk gennemførte afregninger.
 Lovforslaget indebærer en udvidet selvangivelsespligt samt en pligt til at  

 udfærdige og opbevare skriftlig dokumentation for priser og vilkår for  

 koncerninterne transaktioner.
Skattepligtige, der er interesseforbundne med selskaber, personer m.v i  

 udlandet, skal efter lovforslaget i selvangivelsen afgive oplysninger om art  

 og omfang af de handelsmæssige eller økonomiske transaktioner med disse  

 (kontrollerede transaktioner). Der vil alene blive tale om summariske  

 oplysninger.
Der vil efter indstilling fra Ligningsrådet blive udarbejdet  

 særlige oplysningsfelter til selvangivelserne, hvor disse oplysninger skal  

 angives.
Endvidere skal der ved kontrollerede transaktioner udarbejdes  

 dokumentation for, hvorledes priser og vilkår er fastsat.
Den skriftlige  

 dokumentation skal være af en sådan art, at den kan danne grundlag for en  

 vurdering af, om priser og vilkår er fastsat i overensstemmelse med hvad der  

 kunne være opnået, hvis transaktionerne var afsluttet mellem uafhængige  

 parter.
Minimum er, at virksomheden redegør for, hvorledes priser og vilkår  

 for kontrollerede transaktioner rent faktisk er fastsat.
Reglerne lader det  

 som udgangspunkt være op til de skattepligtige at vurdere hvilken yderligere  

 dokumentation, der er nødvendig.
Denne vurdering bør ske under hensyntagen  

 til, at skattemyndighederne ved ligningen vil anvende principperne i OECD's  

 retningslinier for transfer pricing (Organisation for Economic Co-operation  

 and Development). Skattemyndigheden kan anmode om supplerende dokumentation  

 eller oplysninger, såfremt den af den skattepligtige udarbejdede  

 dokumentation ikke skønnes at være tilstrækkeligt grundlag for en vurdering  

 af de kontrollerede transaktioner.
Såfremt den skattepligtige ikke har udarbejdet den skriftlige  

 dokumentation kan den skattepligtige indkomst for så vidt angår de  

 kontrollerede transaktioner ansættes skønsmæssigt.
I alle tilfælde, hvor  

 skattemyndigheden ønsker at ændre den skattepligtige indkomst i  

 overensstemmelse med de priser og vilkår, der kunne være opnået, hvis  

 transaktionerne var afsluttet mellem uafhængige parter, skal der forinden  

 indhentes godkendelse fra den centrale told- og skatteforvaltning.
Ved lovforslaget forlænges fristen for skattemyndighedernes korrektioner  

 vedrørende de kontrollerede transaktioner med to år.
Dette skyldes, at  

 transfer pricing sager ofte er særdeles komplicerede, tidskrævende og  

 forudsætter udveksling af oplysninger fra udlandet, samt at skattemyndigheden  

 skal indhente en godkendelse fra den centrale told- og skatteforvaltning.
Det  

 foreslåede krav om et dokumentationsgrundlag i virksomheden betyder, at  

 virksomhederne ikke efterfølgende skal etablere den fornødne dokumentation,  

 hvilket ville blive sværere og sværere jo længere tid, der forløb efter  

 transaktionen.
Fristen for transfer pricing sager bliver heller ikke herved  

 længere end fristen i de lande, vi normalt sammenligner os med.
For de tilfælde, hvor en udenlandsk skattemyndighed har foretaget en  

 transfer pricing regulering, som vedrører en dansk virksomhed, ophæves  

 tidsbegrænsningen for den pågældende virksomheds mulighed for genoptagelse af  

 dansk skatteansættelse.
Ophævelsen af tidsbegrænsningen svarer til reglen i  

 dobbeltbeskatningsoverenskomsterne om, at en stat skal se bort fra  

 tidsfrister i dens interne lovgivning ved korresponderende reguleringer for  

 at undgå dobbeltbeskatning som følge af en regulering i den anden stat.
 Jeg skal herefter anbefale forslaget til Folketingets velvillige  

 behandling.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget § 1 I skattekontrolloven, jf. lovbekendtgørelse nr. 142 af 18. februar 1997,  

 som ændret ved lov nr. 362 af 2. juni 1997 og lov nr. 440 af 10. juni 1997,  

 foretages følgende ændringer:
 1. Efter § 3A indsættes:
» § 3 B.
Skattepligtige, der:
- kontrolleres af udenlandske fysiske eller juridiske personer, eller - kontrollerer udenlandske juridiske personer, eller - er koncernforbundet med en udenlandsk juridisk person, eller - har et fast driftssted beliggende i udlandet, eller - er en udenlandsk fysisk eller juridisk person med et fast driftssted i  

 Danmark, skal i selvangivelsen afgive oplysninger om art og omfang af  

 handelsmæssige eller økonomiske transaktioner med ovennævnte udenlandske  

 fysiske og juridiske personer og faste driftssteder (kontrollerede  

 transaktioner). § 1, stk. 2, finder tilsvarende anvendelse.
Stk. 2 . Ved kontrol forstås ejerskab eller rådighed over  

 stemmerettigheder som nævnt i selskabsskattelovens § 32, stk. 1, 2.-3. pkt.,  

 og ligningslovens § 16 H, stk. 1, 2.-4. pkt.
Ved koncernforbundne juridiske  

 personer forstås juridiske personer, der kontrolleres af samme kreds af  

 aktionærer.
 Stk. 3 . En juridisk eller fysisk person anses for udenlandsk,  

 hvis personen er hjemmehørende i en fremmed stat, Færøerne eller Grønland,  

 herunder efter bestemmelserne i en dobbeltbeskatningsoverenskomst.
Stk. 4. De selvangivelsespligtige skal udfærdige og opbevare  

 skriftlig dokumentation for, hvorledes priser og vilkår er fastsat for de  

 kontrollerede transaktioner.
Den skriftlige dokumentation skal på  

 skattemyndighedens begæring forelægges denne og skal være af en sådan art, at  

 den kan danne grundlag for en vurdering af, om priser og vilkår er fastsat i  

 overensstemmelse med, hvad der kunne være opnået, hvis transaktionerne var  

 afsluttet mellem uafhængige parter.
Stk. 5 . Såfremt den skattepligtige ikke har udarbejdet  

 dokumentation efter stk. 4, finder § 5, stk. 3, anvendelse, for så vidt angår  

 de kontrollerede transaktioner.
I alle tilfælde, hvor skattemyndigheden  

 ønsker at ændre den skattepligtige indkomst i overensstemmelse med de priser  

 og vilkår, der kunne være opnået, hvis transaktionerne var afsluttet mellem  

 uafhængige parter, skal der forinden indhentes en godkendelse fra den  

 centrale told- og skatteforvaltning.
Stk. 6. Stk. 1-5 finder ikke anvendelse for udenlandske  

 forsikringsvirksomheder, der driver forsikringsvirksomhed her i landet, og  

 som opgør den skattepligtige indkomst her i landet efter selskabsskattelovens  

 § 12, stk. 3.« § 2 I skattestyrelsesloven, jf. lovbekendtgørelse nr. 276 af 12. april 1997,  

 foretages følgende ændringer:
 1. I § 4, stk. 2 , indsættes som 2. pkt.:
»En genoptagelsesanmodning som nævnt i 1. pkt., der fremsættes af en  

 skattepligtig omfattet af skattekontrollovens § 3 B, som følge af en  

 udenlandsk skattemyndigheds forhøjelse vedrørende en kontrolleret  

 transaktion, skal altid imødekommes.« § 4. Den kommunale skattemyndighed kan genoptage en  

 skatteansættelse, når den skattepligtige fremlægger nye oplysninger, som kan  

 medføre en ændret skatteansættelse.
Begæringen om genoptagelse skal indgives  

 inden 3 år efter udløbet af det pågældende indkomstår.
Hvis den  

 skattepligtiges indkomstår ikke er sammenfaldende med kalenderåret, regnes  

 fristen fra udløbet af det år, som indkomståret træder i stedet for.
 Stk. 2. Skatteministeren kan tillade, at en genoptagelsesanmodning  

 som nævnt i stk. 1, 1. pkt., der fremsættes skriftligt efter udløbet af  

 fristen i stk. 1, 2. pkt., imødekommes, når forholdene i særlig grad taler  

 derfor.
Stk. 3. I tilfælde, hvor en genoptagelsesanmodning imødekommes  

 efter stk. 1 og 2, kan skattemyndighederne uanset § 35 foretage sådanne  

 reguleringer af skatteansættelser for andre indkomstår, som er en direkte  

 følge af den begærede ansættelsesændring.
En genoptagelsesanmodning, der er  

 imødekommet efter stk. 2, kan ikke tilbagekaldes.
 Stk. 4. Reglerne i kapitel 3 anvendes tilsvarende, når den  

 kommunale skattemyndighed har givet afslag på en begæring efter stk. 1.
 2. I § 35, stk. 1, indsættes efter 3. pkt.:
»For skattepligtige omfattet af skattekontrollovens § 3 B udløber  

 fristerne i 1.-3. pkt., for så vidt angår de kontrollerede transaktioner, i  

 det 6. år efter indkomstårets udløb.« § 35. Skattemyndighederne kan ikke afsende varsel om forhøjelse af  

 en skatteansættelse, jf. § 3, stk. 4, 1. pkt., efter den 1. maj i det 4. år  

 efter indkomstårets udløb.
En varslet forhøjelse af en skatteansættelse skal  

 være foretaget senest den 1. august i det 4. år efter indkomstårets udløb,  

 medmindre en anmodning fra den skattepligtige om udskydelse af denne frist er  

 imødekommet.
Hvis den skattepligtiges indkomstår ikke er sammenfaldende med  

 kalenderåret, regnes fristen fra udløbet af det kalenderår, som indkomståret  

 træder i stedet for.
 Stk. 2. Uanset fristen i stk. 1 kan skattemyndighederne ændre en  

 skatteansættelse på punkter, hvor det efterfølgende viser sig, at den  

 forpligtelse eller erhvervelse, som er lagt til grund for en foretagen  

 skatteansættelse, giver anledning til en højere skatteansættelse.
Stk. 3. Er der efter udløbet af fristen i stk. 1 konstateret  

 ændringer i grundlaget for en ansættelse, kan skattemyndighederne ved  

 ansættelsen for et senere indkomstår lægge disse ændringer til grund.
Dette  

 gælder dog ikke i det omfang, hvori ansættelsen som nævnt i stk. 1 beror på  

 et skøn.
 Stk. 4. Hvis den skattepligtige eller nogen på dennes vegne  

 forsætligt eller groft uagtsomt har bevirket, at skattemyndighederne har  

 foretaget en ansættelse på et urigtigt eller ufuldstændigt grundlag, regnes  

 fristen i stk. 1 fra det tidspunkt, hvor skattemyndighederne kom i besiddelse  

 af tilstrækkelige oplysninger til at foretage en korrekt ansættelse.
 Stk. 5. Når en ansættelse er påklaget, anvendes stk. 1 ikke på  

 forhøjelser vedrørende det påklagede forhold.
Efter 2. behandling den 29. januar 1998 § 1 I skattekontrolloven, jf. lovbekendtgørelse nr. 142 af 18. februar 1997,  

 som senest ændret ved § 2 i lov nr. 1106 af 29. december 1997, foretages  

 følgende ændring:
 1. Efter § 3A indsættes:
» § 3 B.
Skattepligtige, der 1) kontrolleres af udenlandske fysiske eller juridiske personer eller 2) kontrollerer udenlandske juridiske personer eller 3) er koncernforbundet med en udenlandsk juridisk person eller 4) har et fast driftssted beliggende i udlandet eller 5) er en udenlandsk fysisk eller juridisk person med et fast driftssted i  

 Danmark, skal i selvangivelsen afgive oplysninger om art og omfang af  

 handelsmæssige eller økonomiske transaktioner med ovennævnte udenlandske  

 fysiske og juridiske personer og faste driftssteder (kontrollerede  

 transaktioner). § 1, stk. 2, finder tilsvarende anvendelse.
Stk. 2 . Ved kontrol forstås ejerskab eller rådighed over  

 stemmerettigheder som nævnt i selskabsskattelovens § 32, stk. 1, 2. og 3.  

 pkt., og ligningslovens § 16 H, stk. 1, 2.-4. pkt.
Ved koncernforbundne  

 juridiske personer forstås juridiske personer, der kontrolleres af samme  

 kreds af aktionærer.
 Stk. 3 . En juridisk eller fysisk person anses for udenlandsk,  

 hvis personen er hjemmehørende i en fremmed stat, Færøerne eller Grønland,  

 herunder efter bestemmelserne i en dobbeltbeskatningsoverenskomst.
Stk. 4. De selvangivelsespligtige skal udfærdige og opbevare  

 skriftlig dokumentation for, hvorledes priser og vilkår er fastsat for de  

 kontrollerede transaktioner.
Den skriftlige dokumentation skal på  

 skattemyndighedens begæring forelægges denne og skal være af en sådan art, at  

 den kan danne grundlag for en vurdering af, om priser og vilkår er fastsat i  

 overensstemmelse med, hvad der kunne være opnået, hvis transaktionerne var  

 afsluttet mellem uafhængige parter.
Stk. 5 . Såfremt den skattepligtige ikke har udarbejdet  

 dokumentation efter stk. 4, finder § 5, stk. 3, anvendelse, for så vidt angår  

 de kontrollerede transaktioner.
I alle tilfælde, hvor skattemyndigheden  

 ønsker at ændre den skattepligtige indkomst i overensstemmelse med de priser  

 og vilkår, der kunne være opnået, hvis transaktionerne var afsluttet mellem  

 uafhængige parter, skal der forinden indhentes en godkendelse fra den  

 centrale told- og skatteforvaltning.
Stk. 6. Stk. 1-5 finder ikke anvendelse for udenlandske  

 forsikringsvirksomheder, der driver forsikringsvirksomhed her i landet, og  

 som opgør den skattepligtige indkomst her i landet efter selskabsskattelovens  

 § 12, stk. 3.« § 2 I lov om skattemyndighedernes organisation og opgaver  

 (skattestyrelsesloven), jf. lovbekendtgørelse nr. 276 af 12. april 1997, som  

 senest ændret ved § 1 i lov nr. 1106 af 29. december 1997, foretages følgende  

 ændringer:
 1. I § 4, stk. 2, indsættes som 2. pkt.:
»En genoptagelsesanmodning som nævnt i 1. pkt., der fremsættes af en  

 skattepligtig omfattet af skattekontrollovens § 3 B som følge af en  

 udenlandsk skattemyndigheds forhøjelse vedrørende en kontrolleret  

 transaktion, skal altid imødekommes.« 2. I § 35, stk. 1, indsættes efter 3. pkt.:
»For skattepligtige omfattet af skattekontrollovens § 3 B udløber  

 fristerne i 1.-3. pkt., for så vidt angår de kontrollerede transaktioner, i  

 det 6. år efter indkomstårets udløb.« § 3 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2 . Reglerne i skattekontrollovens § 3 B, stk. 1-3, som  

 indsat ved denne lovs § 1 har virkning for indkomstår, der påbegyndes den 1.  

 januar 1998 eller senere.
 Stk. 3. Reglerne i skattekontrollovens § 3 B, stk. 4 og 5, som  

 indsat ved denne lovs § 1 har virkning for indkomstår, der påbegyndes den 1.  

 januar 1999 eller senere.
 Stk. 4. Reglerne i skattestyrelseslovens § 35, stk. 1, 4. pkt.,  

 som indsat ved denne lovs § 2, nr. 2, har virkning for de indkomstår, hvor  

 varslingsfristen ikke er udløbet den 1. januar 1998.
