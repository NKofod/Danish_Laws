Bekendtgørelse om erhvervsuddannelsen til receptionist I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1077 af 8. juli 2016, og § 4, stk. 1 og 2, samt § 7, stk. 3, i lov om studiekompetencegivende eksamen i forbindelse med erhvervsuddannelse (eux) m.v., jf. lovbekendtgørelse nr. 961 af 1. september 2014, og efter bestemmelse fra, samråd med og inddragelse af Fagligt udvalg for Receptionistuddannelsen fastsættes efter bemyndigelse:
Formål og opdeling § 1. Erhvervsuddannelsen til receptionist har som overordnet formål, at eleverne gennem skoleundervisning og praktikuddannelse opnår viden og færdigheder i forhold til varetagelse af funktioner i receptionen på hoteller, konference- og feriecentre inden for følgende overordnede kompetenceområder:
 1) Servicering og betjening af såvel danske som udenlandske gæster.
 2) Intern og ekstern kommunikation.
 3) Arbejdsplanlægning, organisering og samarbejde under hensyntagen til miljø, sikkerhed og hensigtsmæssig ressourceanvendelse.
 4) Betjening af de almindelige tekniske hjælpemidler i en reception.
 Stk. 2. Eleven skal nå de uddannelsesmål, som er fastsat for uddannelsen.
 Stk. 3. Uddannelsen afsluttes med specialet receptionist, niveau 4 i den danske kvalifikationsramme for livslang læring.
 Stk. 4. Uddannelsen kan gennemføres som eux-forløb.
 Stk. 5. Uddannelsen udbydes med talentspor.
Varighed § 2. Uddannelsen varer fra 3 år til 3 år og 11 måneder, inklusiv grundforløbet.
For elever, der har gennemført en gymnasial uddannelse, varer uddannelsen dog 2 år og 2 måneder, hvoraf grundforløbet udgør 5 skoleuger.
 Stk. 2. Hovedforløbet varer 2 år, hvoraf skoleundervisningen udgør 20 uger fordelt på to skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer hovedforløbet 1 år og 11 måneder, hvoraf skoleundervisningen udgør 18 uger.
 Stk. 4. Den i stk. 3 nævnte skoleundervisning opdeles i to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb 2 år og 11 måneder, hvoraf skoleundervisningen udgør 56,1 uger fordelt på mindst 3 skoleperioder.
Alle skole- og praktikperioder, der ikke er afsluttende, skal have et omfang af ca. et halvt års varighed.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor, således at eleverne i et spor er i praktikuddannelse, mens eleverne i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven, medmindre andet fremgår af stk. 7, opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Samarbejde om løsning af faglige opgaver.
 2) Hygiejnekrav ved produktion, opbevaring og salg af mad.
 3) Materialer, værktøj og udstyr til forarbejdning af fødevarer.
 4) Gængse råvarer til madfremstilling.
 5) Indkøb, bestilling og modtagelse af råvarer, herunder formler til beregning af svind, portionsstørrelser og mængde.
 6) Grundtilberedningsmetoder, herunder energiformer, produktionsformer og egenkontrol.
 7) Fødevarers naturfaglige egenskaber, herunder energigivende næringsstoffer, deres kemiske opbygning og energiprocentberegning.
 8) Fødevarers sundhedsmæssige egenskaber, ernæring og forebyggelse.
 9) Sensorik og kvalitetskriterier i forhold til råvarer og madfremstilling.
 10) Dansk og international madkultur.
 11) Opdækning, almindelige serveringsformer og afrydning.
 12) Servering af almindeligt forekommende kolde og varme drikke i hotel- og restaurantvirksomhed samt energiomsætning ved produktionen heraf.
 13) Dansk og international kulturforståelse.
 14) Hoteldrift, herunder renter, lån og afkast på investeringer, og branchens struktur og udvikling, nationalt og internationalt.
 15) Principper for markedsføring og regnskab samt opstilling af budgetter under anvendelse af it-værktøjer til talbehandling, herunder statistik, tabeller og grafer.
 16) Forretningsgange, terminologi og bookingsystemer i receptionen.
 17) Værktøjer til konflikthåndtering i gæstebetjeningen.
 18) Gæste- og kundebetjening i forskellige service- og salgssituationer.
 19) Ergonomiske forskrifter og anbefalinger, herunder behandling af fysiske begreber.
 20) Informationssøgning om fagrelevante emner og problemstillinger.
 21) Samspillet mellem samfund, fødevareproduktion og miljø, herunder energikilder og vedvarende energi.
 22) Økologi, bæredygtighed og energiforbrug.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelse af relevante forskrifter: Forretningsgange og funktioner i receptionen, markedsføring og konflikthåndtering for at kunne udføre receptionistrelaterede arbejdsopgaver.
 Stk. 4. Eleven skal have kompetence til på grundlæggende niveau at kunne:
1) samarbejde om løsning af faglige arbejdsopgaver relateret til receptionistens daglige funktioner, herunder anvendelse af it-værktøjer til tekst behandling, 2) anvende dansk og international kulturforståelse i gæstebetjening, 3) forstå og kende til hoteldrift, herunder beregne renter, lån og afkast på investeringer, og branchens struktur og udvikling, nationalt og internationalt, 4) forstå principper for markedsføring og regnskab samt foretage budgettering, under anvendelse af it-værktøjer til talbehandling, herunder statistiskbehandling gennem tabeller og grafer, 5) forstå forretningsgange, terminologi og bookingsystemer i receptionen, 6) anvende værktøjer til konflikthåndtering i gæstebetjeningen, 7) betjene gæste- og kunder i forskellige service- og salgssituationer, 8) arbejde efter ergonomiske forskrifter og anbefalinger, 9) foretage informationssøgning om fagrelevante emner og problemstillinger, 10) anvende basale fagrelevante informationer om miljø, energikilder, energiforbrug, vedvarende energi, økologi og bæredygtighed og 11) anvende regnetekniske hjælpemidler.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Engelsk på E-niveau, bestået.
 Stk. 6. Eleven skal have opnået følgende certifikater eller lignende:
1) Kompetencer svarende til certifikatuddannelsen i fødevarehygiejne, jf.
Fødevarestyrelsens regler inden ophævelsen pr. 1. november 2014.
 2) Kompetencer svarende til Førstehjælp på erhvervsuddannelserne, efter Dansk Førstehjælpsråds uddannelsesplaner pr. 1. august 2016.
 3) Kompetencer svarende til elementær brandbekæmpelse, efter Dansk Brand- og sikringsteknisk Instituts retningslinjer pr. 1. september 2014.
 Stk. 7. Elever, der har gennemført en gymnasial uddannelse, er undtaget fra de i stk. 2, nr. 212, nævnte krav.
 Stk. 8. For at kunne blive optaget til skoleundervisningen i eux-hovedforløbet skal eleven ud over kravene i stk. 2-6, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Fysik på C-niveau.
 6) Kemi på C-niveau.
 Stk. 9. For elever, der opnår de i stk. 8 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 10. Er der i stk. 5 fastsat karakterkrav for et eller flere fag, gælder disse krav tilsvarende for eux-elever på det pågældende niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 8, uanset en forskel på de pågældende niveauer.
Kompetencer i hovedforløbet § 4. Hovedforløbet har følgende kompetencemål:
 1) Eleven kan udføre de daglige opgaver i en reception med nødvendig rutine og hurtighed og anvende de tekniske hjælpemidler, der almindeligvis forefindes i receptionen, hvor der dagligt forekommer gæste- og kundebetjening, fjernkommunikation, modtagelse og afrejse.
 2) Eleven kan gennem service og under hensyntagen til adfærdsmønstre, nationalitet og individuelle ønsker skabe oplevelser for gæster.
 3) Eleven kan betjene og vejlede gæster med hensyn til danske turistprodukter.
 4) Eleven kan varetage virksomhedens branchekommunikation og -korrespondance på dansk og engelsk.
 5) Eleven kan udføre service- og gæstebetjening efter de for branchens gældende love og regler og foretage planlægning, gennemførelse og opfølgning af møder, kurser, konferencer og selskaber.
 6) Eleven kan tage et medansvar for, at gæster føler sig velkomne og får en mindeværdig oplevelse.
 7) Eleven kan aflæse gæsters behov, ønsker og forventninger samt bidrage til at indfri disse.
 8) Eleven kan anvende it, herunder webbaseret og mobile teknologier i gæstebetjeningen og i dialog med kunderne.
 9) Eleven kan selvstændigt tilrettelægge og vurdere et arbejdes omfang og medvirke ved udarbejdelse af fagspecifikke nøgletal til forbedring af virksomhedens konkurrenceevne.
 10) Eleven kan indgå i samarbejdet mellem virksomhedens afdelinger med tilhørende koordinering af samarbejdet og medvirke ved forebyggelse af krise- og katastrofesituationer samt handle og forholde sig sikkerhedsmæssigt korrekt i krise- og katastrofesituationer.
 11) Eleven kan forholde sig til hvilken betydning de enkelte medarbejderes funktion og organisatoriske placering har for virksomhedens daglige drift, innovation og lønsomhed og bidrage til et godt arbejdsmiljø.
 12) Eleven kan analysere og løse faglige problemer alene eller som del af et team og bidrage til udvikling af arbejdsområdet.
 13) Eleven kan formulere sig mundtligt samt vurdere og forstå idéer og synspunkter.
 14) Eleven kan udvise fleksibilitet og samarbejde om serviceleverancen og gæsteoplevelsen med kolleger og gæster uanset disses baggrund.
 15) Eleven kan vise kreativitet samt lyst og evne til at lære nyt og tage ansvar.
 16) Eleven kan forholde sig til egne lærings- og motivationsmæssige styrker og svagheder som grundlag for livslang læring.
 Stk. 2. I eux-forløb skal følgende fag m.v. gennemføres ud over de i stk. 1 fastsatte mål:
 1) Dansk på A-niveau, jf. bekendtgørelse om uddannelsen til højere teknisk eksamen (htx-bekendtgørelsen), dog med uddannelsestiden 175 timer svarende til 7 uger.
 2) Engelsk på B-niveau, jf. htx-bekendtgørelsen, dog med uddannelsestiden 130 timer svarende til 5,2 uger.
 3) Matematik på B-niveau, jf. htx-bekendtgørelsen, dog med uddannelsestiden 140 timer svarende til 5,6 uger.
 4) Fysik på B-niveau, jf. htx-bekendtgørelsen, dog med uddannelsestiden 105 timer svarende til 4,2 uger.
 5) Kemi på B-niveau, jf. htx-bekendtgørelsen, dog med uddannelsestiden 90 timer svarende til 3,6 uger.
 6) Teknikfag på B-niveau, proces, levnedsmiddel og sundhed, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 100 timer svarende til 4 uger.
 7) Større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 8) Eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 9) Valgfag i form af et fag på C-niveau, uddannelsestid 75 timer svarende til 3 uger, og et løft af niveau i et fag, uddannelsestid 125 timer svarende til 5 uger.
 Stk. 3. Skolen skal mindst udbyde følgende valgfag:
 1) Matematik på A-niveau.
 2) Engelsk på A-niveau.
 3) Erhvervsøkonomi på C-niveau.
 4) Organisation på C-niveau.
Stk. 4. Alle skoleperioder, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådant omfang, at der er mulighed for samspil og synergi mellem de enkelte aktiviteter.
Skolens samlede tilrettelæggelse af undervisningen i eux-forløbet skal sikre synergien mellem erhvervsuddannelsens kompetencemål, og målene for de gymnasiale fag efter stk. 3. Skolen skal sikre, at undervisningen i fag på gymnasialt niveau så vidt muligt knytter an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse.
Stk. 5. Uddannelsestiden for de gymnasiale fag i hovedforløbet omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning.
Uddannelsestid omfatter dog ikke elevernes forberedelse til undervisningen, det skriftlige arbejde og de officielle prøver.
Skolen skal ved tilrettelæggelsen af undervisning i gymnasiale fag, hvor der ikke i uddannelsestiden indgår tid til afholdelse af prøver, sørge for at medregne fornøden tid hertil.
Stk. 6. Omfanget af det skriftlige arbejde i gymnasiale fag opgøres i elevtid.
Elevtiden er den forventede tid, en gennemsnitlig elev på det pågældende niveau skal bruge for at udfærdige en besvarelse af de skriftlige opgaver i faget.
For elever i eux-forløb skal der minimum afsættes 500 timers elevtid til den enkelte elevs skriftlige arbejde.
Elevtiden fordeles af skolen med passende inddragelse af de principper for fordeling af elevtid, som fremgår af de gymnasiale uddannelsesbekendtgørelser.
Dele af elevtiden kan dog af hensyn til synergien i det samlede eux-forløb og elevernes progression også afvikles i forbindelse med andre dele i forløbet end de gymnasiale fag, herunder grundfag i grundforløbet.
 Stk. 7. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit er fastsat i bilag 1.
 Stk. 2. Elevens uddannelsesforløb afkortes yderligere i det omfang elevens individuelle kompetencer giver grundlag herfor.
 Stk. 3. Bekendtgørelse om merit i de gymnasiale uddannelser finder anvendelse for merit i fag på gymnasialt niveau, når fagene indgår som led i et eux-forløb.
Afsluttende prøve § 6. Skolen afholder en afsluttende prøve som afslutning på sidste skoleperiode.
Prøven udgør en svendeprøve.
Prøven består af en projektopgave, en mundtlig prøve og en skriftlig prøve.
Stk. 2. Projektopgaven er et helhedsorienteret projekt, der tager udgangspunkt i uddannelsesspecifikke fag.
Eleven skal i projektopgaven vise evne til at kombinere teori og praksis.
Projektopgaven besvares skriftligt i form af en it-baseret projektrapport.
Projektopgavens emne tildeles ved lodtrækning.
Opgaven løses inden for en varighed af 28 undervisningsdage og afleveres senest 10 skoledage før den mundtlige prøve.
Stk. 3. Den mundtlige prøve varer 45 minutter og tager udgangspunkt i faglige og sproglige spørgsmål indskrevet på et opgavekort.
Opgavekortet tildeles ved lodtrækning.
Spørgsmålene tager udgangspunkt i de obligatoriske uddannelsesspecifikke fag.
Spørgsmålene på opgavekortene besvares mundtligt.
Som led i den mundtlige prøve fremlægger eleven projektopgaven og indgår i dialog herom.
Stk. 4. Den skriftlige prøve afholdes i 2. sidste skoleuge.
Opgaven består af et skriftligt opgavesæt, der omfatter spørgsmål, der tager udgangspunkt i de obligatoriske uddannelsesspecifikke fag.
Opgavesættet besvares skriftligt.
Opgavesættet tildeles ved lodtrækning.
Opgavesættet løses inden for en varighed af 2 timer og 30 minutter.
Opgavesættet udføres individuelt.
Stk. 5. Opgaverne stilles af skolen efter samråd med en opgavekommission nedsat af det faglige udvalg.
De hjælpemidler, som er anvendt i undervisningen, må benyttes.
 Stk. 6. Ved bedømmelsen af den afsluttende prøve gives en karakter for projektopgaven, en karakter for den mundtlige prøve og en karakter for den skriftlige prøve.
Stk. 7. For, at der kan udstedes skolebevis, skal eleven have opnået et karaktergennemsnit på mindst 02 af alle fag i hovedforløbet.
Eventuelle fag, hvor der ikke gives karakter, skal være gennemført efter reglerne om faget.
Endvidere skal hver af de i stk. 2-4 nævnte delprøver i den afsluttende prøve være bestået.
 Stk. 8. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Stk. 9. Hvis dele af den afsluttende prøve ikke bestås, skal kun disse dele tages om.
Eleven skal dog have mulighed for at udarbejde en ny projektopgave og tage hele prøven om, hvis skolen efter samråd med eleven og dennes arbejdsgiver træffer beslutning herom.
Stk. 10. Ved uddannelsens afslutning udsteder det faglige udvalg et uddannelsesbevis (svendebrev) til eleven som dokumentation for, at eleven har opnået kompetence inden for uddannelsen.
Det faglige udvalg kan påtegne uddannelsesbeviset om tildelt udmærkelse med betegnelserne bronze, sølv eller guld.
Kriterierne for udmærkelserne omfatter resultatet af den afsluttende prøve, jf. uddannelsesordningen for uddannelsen.
§ 7. I alle gymnasiale fag gives afsluttende standpunktskarakterer, der udtrykker graden af den enkelte elevs opfyldelse af målene for faglig viden, indsigt og metode i den pågældende læreplan ved afslutningen af faget.
Der udarbejdes en undervisningsbeskrivelse for det enkelte fag i overensstemmelse med reglerne herom i htx-bekendtgørelsen.
 Stk. 2. Eux-elever skal, ud over hvad der følger af § 6:
1) aflægge seks prøver i hovedforløbet efter udtræk blandt fag på gymnasialt niveau, 2) udarbejde en større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, og 3) aflægge en mundtlig prøve med udgangspunkt i et skriftligt eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser.
Stk. 3. Projektet efter stk. 2, nr. 3, udarbejdes i engelsk og mindst et fag fra erhvervsuddannelsens uddannelsesspecifikke fag efter elevens valg.
Efter elevens valg kan projektet udarbejdes i et yderligere fag.
Projektet kan tilrettelægges sammen med erhvervsuddannelsens afsluttende prøve.
Tilrettelæggelsen kan medføre, at elevens afsluttende prøve finder sted indtil seks måneder før uddannelsens afslutning.
Stk. 4. Ved uddannelsens afslutning udsteder skolen udover det i § 6, stk. 10, nævnte uddannelsesbevis bevis for at have opnået en gymnasial eksamen, der giver generel studiekompetence.
Beviset benævnes eux-bevis.
 Stk. 5. Eux-beviset indeholder prøvekaraktererne i fag på gymnasialt niveau, jf. stk. 2, nr. 1, karakteren for den større skriftlige opgave, karakteren fra prøven med udgangspunkt i det skriftlige eksamensprojekt og afsluttende standpunktskarakterer (årskarakterer) i alle fag på gymnasialt niveau.
Ikrafttrædelse og overgangsbestemmelser § 8. Bekendtgørelsen træder i kraft den 15. juli 2017.
Stk. 2. Bekendtgørelse nr. 432 af 13. april 2015 om erhvervsuddannelsen til receptionist ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen i perioden fra den 1. august 2015 til og med den 14. juli 2017.
 Stk. 3. Elever, jf. stk. 2, og elever på den tilsvarende hidtidige erhvervsuddannelse, som undervises i medfør af § 2, stk. 2, i bekendtgørelse nr. 282 af 23. marts 2015 om ophævelse af forskellige bekendtgørelser i forbindelse med gennemførelsen af erhvervsuddannelsesreformen Bedre og mere attraktive erhvervsuddannelser kan overgå til uddannelsen efter denne bekendtgørelse i overensstemmelse med overgangsordninger fastsat af skolen i den lokale undervisningsplan.
 Stk. 4. Elever, der på tidspunktet for påbegyndelsen af den tilsvarende hidtidige erhvervsuddannelse var fyldt 25 år, skal ved overgang til uddannelsen efter stk. 2 gennemføre uddannelsen som erhvervsuddannelse for voksne (euv).
