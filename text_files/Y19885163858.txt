 En landinspektør anmoder direktoratet om en forhåndsudtalelse om  

 muligheden for at få interne boligveje optaget som vej på matrikelkortet.  

 Direktoratet svarer, at man ikke kan godkende optagelse af sådanne veje som  

 vej på matrikelkortet, da vejene ikke er til brug for anden ejendom end den,  

 hvorover de fører.
I skrivelse af 2-6-1988 (Deres j.nr. 15.808) har De anmodet  

 Matrikeldirektoratet om en forhåndsudtalelse om muligheden for at få interne  

 boligveje optaget som vej på matrikelkortet.
De har oplyst, at den konkrete  

 sag drejer sig om en projekteret bebyggelse med 16 boliger, der skal opføres  

 på matr.nr. 11a Skovby By.
Bygherren ønsker de fælles færdselsarealer, der  

 omfatter adgangsveje, parkeringsplader og fælles stier, optaget på  

 matrikelkortet.
 I den anledning skal man meddele, at man ikke vil kunne godkende optagelse  

 af de pågældende færdselsarealer som vej på matrikelkortet, da vejene ikke er  

 til brug for anden ejendom end den, hvorover de fører, jf. bestemmelserne i §  

 46, stk. 1, i bekendtgørelse nr. 129 af 23-3-1982.
