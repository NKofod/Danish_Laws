Afgørelse af klage  Af sekretariatets egen drift tillægges klage opsættende virkning med vilkår Opsættende virkning med vilkår I klager i brev af 13. november 2009 over påbud af 27. oktober 2009 fra Fødevareregion Syd.
Påbuddet vedrører destruktion af et beslaglagt parti Escolar, lotnr.: NN, mindst holdbar til 22-05-2011, fra Vietnam.
Sekretariatet for Fødevare- og Veterinærklager finder, at klagen skal tillægges opsættende virkning under forudsætning af, at I overholder vilkårene om beslag.
Det vil sige, at I kan undlade at destruere det beslaglagte parti Escolar, mens klagesagen bliver behandlet i Sekretariatet.
Det beslaglagte parti Escolar, lotnr.: NN, mindst holdbar til 22-05-2011, fra Vietnam, der er påbudt destrueret, skal dog opbevares under beslag på jeres virksomhed, være identificérbart og holdes adskilt fra de øvrige produkter på jeres lager, så det sikres, at partiet ikke benyttes eller forlader virksomheden.
Partiet må ikke fjernes fra jeres virksomhed uden fødevareregionens tilladelse.
 I kan læse mere om afgørelsen nedenfor.
Oplysninger i sagen Den 7. oktober 2009 opstår der histaminforgiftning hos en række personer, der har spist fisk, som stammer fra jeres virksomhed NN.
Der bliver udtaget prøver af fisken.
Fødevareregionen påbyder jer den 20. oktober 2009 at trække partiet tilbage, fordi der er konstateret forhøjede værdier af histaminindhold.
Fødevareregionen henviser bl.a. til artikel 14, stk. 1 og stk. 8 i fødevareforordningen1), hvorefter fødevarer ikke må markedsføres, hvis de er farlige.
Selvom en fødevare er i overensstemmelse med de specifikke bestemmelser for sikkerhed, kan fødevaremyndighederne træffe passende foranstaltninger for at begrænse markedsføring af fødevaren eller kræve den tilbagetrukket fra markedet, hvis der på trods af overensstemmelsen er grund til at mistænke fødevaren for at være farlig.
Den 27. oktober 2009 påbyder fødevareregionen at destruere partiet med Escolar, lotnr.: NN, mht. 22-05-2011 med oprindelse i Vietnam.
Påbuddet skal efterkommes senest den 27. november 2009. Fødevareregionen anfører, at det ikke er muligt at returnere partiet, på trods af at fødevareregionen i påbuddet af 20. oktober 2009 har nævnt dette som en mulighed.
 I klager i brev af 13. november 2009 over afgørelsen, men I beder ikke om, at klagen tillægges opsættende virkning.
 Fødevareregionen har den 3. december 2009 telefonisk oplyst sekretariatet, at partiet endnu ikke er destrueret.
Sekretariatet for Fødevare- og Veterinærklagers begrundelse for afgørelsen Udgangspunktet i dansk ret er, at man skal følge en afgørelse fra en offentlig myndighed, selvom man har klaget over afgørelsen.
Dette udgangspunkt gælder også på fødevareområdet.
Udgangspunktet kan fraviges, hvis hensynet til virksomheden vejer tungere end de øvrige hensyn, der kan være i sagen.
Der kan eventuelt fastsættes bestemte vilkår.
I sager om fødevarer skal hensynet til, at virksomhedens klageadgang ikke bliver illusorisk, afvejes overfor formålet med lovgivningen.
Formålet med fødevareforordningen er bl.a. at tilgodese hensynet til fødevaresikkerheden.
Endvidere skal der foretages en afvejning af, om formålet med den afgørelse, der klages over, forspildes.
Dette skal afvejes overfor hensynet til arten og omfanget af den skade, virksomheden kan blive påført2).
Formålet med fødevareregionens afgørelse er at forhindre markedsføring af partiet, hvis det er sundhedsskadeligt eller uegnet til menneskeføde.
Dette skal afvejes overfor, at virksomheden skal destruere partiet.
Sekretariatet vurderer, at partiet ikke udgør nogen sundhedsrisiko, så længe det forbliver på jeres virksomhed og ikke anvendes Vi finder derfor, at formålet med afgørelsen varetages, selvom virksomheden ikke nødvendigvis skal destruere partiet, mens klagesagen behandles af sekretariatet.
Det beslaglagte parti Escolar, lotnr.: NN, mindst holdbar til 22-05-2011, fra Vietnam, der er påbudt destrueret, skal dog opbevares under beslag på jeres virksomhed, være identificérbart og holdes adskilt fra de øvrige produkter på jeres lager, så det sikres, at partiet ikke benyttes eller forlader virksomheden.
Partiet må ikke fjernes fra jeres virksomhed uden fødevareregionens tilladelse.
*** I kan ikke klage over sekretariatets afgørelse til en anden administrativ myndighed.
Venlig hilsen Anne Mette Christensen Fuldmægtig, cand.jur.
 1) Europa-Parlamentets og Rådets forordning (EF) nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed.
 2) Hans Gammeltoft-Hansen m.fl.: Forvaltningsret, 2. udgave, 2002, p. 817 og 983ff.
