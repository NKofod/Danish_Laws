Skriftlig fremsættelse (6. februar 2019) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om Metroselskabet I/S og Udviklingsselskabet By & Havn I/S (Erstatning for udvikling af Ørestad Fælled Kvarter) (Lovforslag nr.
L 153) Baggrunden for lovforslaget er et behov for at skabe mulighed for, at By & Havn kan udvikle en række arealer som erstatning for Ørestad Fælled Kvarter.
 Lovforslaget udmønter den aftale, der blev indgået mellem regeringen (V, LA, K), S, DF, RV og SF den 25. oktober 2018 om erstatning for byggeriet på Ørestad Fælled Kvarter samt anlæg af Lynetteholmen.
Lovforslaget skal give hjemmel til, at tre arealer beliggende henholdsvis nord for Vejlands Allé, på Selinevej Nord og øst for Bådehavnsgade kan byudvikles af By & Havn.
Arealerne er på nuværende tidspunkt omfattet af en række begrænsninger for arealanvendelsen, som medfører, at der ikke kan bygges på arealerne.
Arealerne er bl.a. fredet i medfør af naturbeskyttelsesloven.
Lovforslaget skal samtidig sikre, at Ørestad Fælled Kvarter friholdes for bebyggelse.
Herved sikres det, at et areal med højere naturværdi bevares til fordel for arealer med lavere naturværdi.
Lovforslaget skaber endvidere mulighed for, at der efterfølgende kan rejses en fredningssag efter de almindelige bestemmelser i naturbeskyttelsesloven.
Endelig indeholder lovforslaget ændringer af de gældende fredningsbestemmelser for Bellahøjmarken.
Fredningsbestemmelserne ændres således, så det bliver muligt at udvide åbningstiden for campingpladsen samt at udvikle og udvide faciliteterne til tidssvarende standard.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
