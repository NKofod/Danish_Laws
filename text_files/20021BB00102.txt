Fremsat den 26. februar 2003 af  

 Mogens Nørgård Pedersen (KRF),  

 Bodil Kornbek (KRF),  

 Jann Sjursen (KRF) og Tove Videbæk (KRF) Forslag til folketingsbeslutning om genindførelse af et statsligt tilsyn til kontrol  

 af, at  

 prismærkningsloven overholdes Folketinget opfordrer regeringen til snarest at  

 fremsætte de nødvendige lovforslag og administrative forskrifter  

 med henblik på at indføre et statsligt tilsyn, der skal  

 kontrollere, om prismærkningsloven overholdes.
Bemærkninger til forslaget I 1990 vedtog Folketinget at ændre  

 prismærkningsloven. Ændringen førte bl.a. til, at det  

 statslige tilsyn med loven blev ophævet.
Det betyder, at forbrugerne  

 selv må anmelde butikker til politiet, hvis de mener,  

 prismærkningsloven har været overtrådt.
Det er hensigten med prismærkningsloven at give  

 forbrugerne gennemskuelige priser på varer og tjenesteydelser.
Dette  

 giver forbrugerne mulighed for at sammenligne priserne på forskellige  

 produkter, så de kan vælge det bedste tilbud.
Loven skulle  

 også sikre forbrugerne skiltning i butikken med, hvilke rabatter  

 butikken giver til særlige grupper.
 Forslagsstillerne er enige i intentionerne med loven, men  

 finder, at lovens praktiske betydning i forbrugernes hverdag svækkes  

 af, at der ikke er nogen myndighed til at kontrollere, om loven overholdes.  

 Forslagsstillerne mener, at staten skal varetage denne myndighedsopgave, og  

 finder, at opgaven passende kunne varetages af Forbrugerstyrelsen.
Forslagsstillerne finder, at den nuværende ordning,  

 hvor forbrugerne selv skal anmelde overtrædelser af loven til politiet,  

 ikke er rimelig over for forbrugerne.
Dels er det ikke rimeligt at  

 kræve af forbrugerne, at de skal have kendskab til  

 prismærkningslovens bestemmelser, og dels kan man ikke forvente, at  

 forbrugerne har tid til at kontrollere, om loven overholdes.  

 Forbrugerrådet oplyser endvidere, at forbrugere faktisk flere gange har  

 forsøgt at melde butikker til politiet, men at politiet har afvist at  

 behandle anmeldelserne på grund af manglende ressourcer.
En del af bestemmelserne i prismærkningsloven er  

 desuden indført på baggrund af EU-direktiver.
Hvis ikke der  

 føres tilsyn med lovens overholdelse, kan der stilles  

 spørgsmål ved, om direktiverne reelt håndhæves i  

 Danmark, hvilket i værste fald kan føre til EU-retssager mod  

 Danmark.
Beskrivelse af nogle elementer i prismærkningsloven Ifølge prismærkningsloven skal der ved  

 detailsalg gives oplysninger (skiltning, mærkning m.v.) om varens pris  

 inklusive moms og andre afgifter.
Endvidere er der indført regler, der  

 skal gøre det lettere for forbrugerne at sammenligne prisen på  

 varer.
Dette betyder f.eks. for vaskemidler, at  prisen pr. vask skal  

 angives; for saftevand skal forbrugeren kunne se, hvad 1 fortyndet liter  

 koster; for toiletpapir og køkkenrulle betyder det, at prisen skal  

 angives pr. kg.
Hvis der gives rabat eller anden særlig fordel til  

 enkelte grupper, skal der være tydelig skiltning ved alle  

 indgangsdøre til forretningen, hvor det oplyses, at der ydes en  

 sådan rabat eller fordel.
Det skal endvidere oplyses, hvilke grupper  

 der får gavn af denne rabat eller fordel, og størrelsen af den  

 maksimale rabat eller fordel skal oplyses.
 Ved varer, der også sælges på kredit,  

 skal der gives oplysninger om kreditomkostningerne, herunder kontantpris samt  

 kreditomkostninger angivet som et beløb, og der oplyses om  

 årlige omkostninger i procent for kreditten.
 Der er endvidere bl.a. regler om, at færdigpakkede  

 detailsalgsvarer skal forsynes med oplysning om pakningens  

 nettomængde.
Skriftlig fremsættelse Mogens Nørgård Pedersen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om indførelse  

 af et statsligt tilsyn til kontrol af, at prismærkningsloven  

 overholdes.
(Beslutningsforslag nr.
B 102).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
