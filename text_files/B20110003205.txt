Bekendtgørelse om dumpning af optaget havbundsmateriale (klapning) I medfør af §§ 28, 48, stk. 1 og 2, og § 61, stk. 1, i lov om beskyttelse af havmiljøet, jf. lovbekendtgørelse nr. 929 af 24. september 2009, fastsættes:
 § 1. I denne bekendtgørelse forstås ved:
 1) Klapning: Dumpning af optaget havbundsmateriale, eksempelvis fra uddybning, oprensning og havnebygningsarbejder, samt kabel- og rørledningsarbejder på havbunden.
 2) Uddybning: Forøgelse af en offentliggjort vanddybde.
 3) Oprensning: Vedligeholdelse af en offentliggjort vanddybde.
 4) Arbejdsområde: Det område, hvorfra havbundsmaterialet ønskes fjernet.
 Stk. 2. Havbunden begrænses i forhold til fast land af middelvandstandslinien.
 § 2. Klapning må ikke finde sted uden forud indhentet tilladelse.
 Stk. 2. Ansøgning om tilladelse til klapning indsendes til Naturstyrelsen.
 § 3. Ansøgningen skal indeholde oplysninger om:
1) Arten og mængden angivet i m3 og tons af det materiale, som ønskes klappet (ler, mudder, sand m.v.), samt oplysning om, hvorvidt dette stammer fra oprensning eller uddybning.
Oplysningerne fordeles på den enkelte opgave.
 2) Oplysning om materialets indhold af forurenende stoffer, jf. lovens bilag 2, herunder materialets fysiske, kemiske, biokemiske og biologiske egenskaber.
 3) Angivelse af arbejdsområdet indtegnet på et søkort eller tilsvarende målfast kortmateriale med angivelse af position.
 4) Forslag til klapplads indtegnet på et søkort eller tilsvarende målfast kortmateriale med angivelse af position.
5) Angivelse af tykkelsen af det sedimentlag, som ønskes fjernet.
Herunder angives dybden inden og efter arbejdets udførelse.
 6) Tidsplan for arbejdets udførelse.
 7) Klapmetode og optagningsmetode.
 8) Vurdering af mulighederne for nyttiggørelse eller anden håndtering af materialet.
 Stk. 2. For de under nr. 5 angivne oplysninger kan Naturstyrelsen forlange dokumentation i form af pejleplaner.
 Stk. 3. Ansøgning om tilladelse til klapning i forbindelse med uddybnings- eller anlægsarbejder skal være ledsaget af oplysning om, hvorvidt der af Kystdirektoratet er givet tilladelse til arbejdets udførelse, eller om ansøgning herom er indsendt.
Stk. 4. Naturstyrelsen kan forlange, at ansøgeren lader foretage analyser for indhold af forurenende stoffer m.v. på et laboratorium, som er akkrediteret af Den Danske Akkrediterings- og Metrologifond (DANAK) eller af et tilsvarende akkrediteringsorgan, som er medunderskriver af EAs (European co-operation for Accreditation) multilaterale aftale om gensidig anerkendelse.
Naturstyrelsen kan anvise særlige prøveudtagnings- og analysemetoder.
Prøveudtagningspositionerne skal angives på søkort eller tilsvarende målfast kortmateriale.
Stk. 5. Analysering skal udføres, hvis ansøgningen omfatter mere end 10.000 tons materiale, medmindre det anses for åbenbart, at det ikke er forurenet.
Denne vurdering foretages af Naturstyrelsen.
 § 4. Forinden afgørelse træffes i overensstemmelse med lovens § 26, stk. 2, 3 og 5, skal ansøgningen forelægges Fiskeridirektoratet, Farvandsvæsenet samt Kulturarvsstyrelsen til udtalelse.
 Stk. 2. Naturstyrelsen kan med de i stk. 1 nævnte myndigheder aftale, at udtalelse for nærmere angivne mængder eller positioner ikke skal indhentes i hvert enkelt tilfælde.
 § 5. En tilladelse kan gives for en periode af højst fem år.
Stk. 2. Tilladelsen skal indeholde vilkår om klappladsens benyttelse, klappladsens placering indtegnet på søkort eller tilsvarende målfast kortmateriale med oplysninger om position, oplysning om klapmængde i m3 og tons og tidsrummet for tilladelsens gyldighed.
Hvis en tilladelse gives for mere end tolv måneder, skal der tillige træffes beslutning om, hvorvidt der skal fastsættes vilkår om regelmæssige sedimentundersøgelser.
 Stk. 3. Tilladelsen skal indeholde vilkår om underretning til Naturstyrelsen om klapningens begyndelse og afslutning samt om mængden i m3 og tons af klappet materiale, jfr. § 8.
 Stk. 4. I tilladelsen kan optages bestemmelser om, at klappladsen ikke må benyttes i dele af tilladelsesperioden.
 Stk. 5. Naturstyrelsen kan fastsætte supplerende vilkår, vilkår om kontrol- og sikkerhedsforanstaltninger samt om efterfølgende undersøgelser på klappladsen.
 § 6. En tilladelse kan til enhver tid ændres eller tilbagekaldes, når hensynet til beskyttelsen af havmiljøet, sejladsens sikkerhed eller gener over for tredjemand gør dette påkrævet.
§ 7. Naturstyrelsen fører tilsyn med, at stillede vilkår overholdes og med, at klapningen i øvrigt udføres hensigtsmæssigt.
Endvidere føres under og efter klapningen tilsyn med forholdene på klappladsen.
§ 8. Underretning om klapningens påbegyndelse skal, medmindre et tidligere tidspunkt fastsættes, være Naturstyrelsen i hænde senest otte dage før det tidspunkt, hvor klapningen agtes påbegyndt.
Underretning om klapningens afslutning samt om mængden af klappet materiale angivet i m3 og tons skal indsendes til Naturstyrelsen umiddelbart efter afslutningen af klapningen.
Stk. 2. Afbrydes klapningen i mere end tre måneder, skal der indgives ny underretning efter stk. 1, 1. pkt.
Underretning om mængden af klappet materiale angivet i m3 og tons skal indgives mindst en gang om året, senest 1. februar.
Underretningen skal omfatte det forudgående kalenderår.
Underretningen efter 2. og 3. pkt. gives, selv om tilladelsen ikke har været udnyttet det foregående kalenderår.
 § 9. Medmindre højere straf er forskyldt efter anden lovgivning, straffes med bøde den, der:
1) Foretager eller lader foretage klapning uden tilladelse, jfr. § 2, 2) tilsidesætter vilkår for en tilladelse, eller 3) overtræder § 8.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på miljøet eller fremkaldt fare herfor eller 2) opnået eller tilsigtet en økonomisk fordel for den pågældende selv eller andre, herunder ved besparelser.
Stk. 3. Stk. 2 finder ikke anvendelse på overtrædelser begået fra udenlandske skibe, medmindre overtrædelsen er begået i indre territorialt farvand.
For overtrædelser begået fra udenlandske skibe i ydre territorialt farvand kan straffen stige til fængsel i indtil 2 år, hvis der er tale om forsætlig og alvorlig forurening af havmiljøet.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 10. Bekendtgørelsen træder i kraft den 24. januar 2011.
 Stk. 2. Ansøgninger, der er indsendt inden den 24. januar 2011, men ikke er færdigbehandlede på denne dato, færdigbehandles af Naturstyrelsen efter reglerne i denne bekendtgørelse.
 Stk. 3. Bekendtgørelse nr. 1406 af 7. december 2007 om dumpning af optaget havbundsmateriale (klapning) ophæves.
