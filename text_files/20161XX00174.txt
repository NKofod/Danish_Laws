Skriftlig fremsættelse (11. november 2016) Udenrigsministeren (Kristian Jensen):
 Herved tillader jeg mig for Folketinget at fremsætte:
Forslag til lov om ændring af lov om internationalt udviklingssamarbejde (Lovforslag nr.
L 81) Lovforslaget fremsættes med henblik på at sikre, at Lov om internationalt udviklingssamarbejde afspejler de centrale udviklinger indenfor udviklingspolitikken og dermed fortsat er tidssvarende.
Det foreslås at opdatere lovens formålsbeskrivelse, så 2030 dagsordenen for bæredygtig udvikling og verdensmålene stadfæstes som et centralt omdrejningspunkt for dansk udviklingssamarbejde.
Herved sikres der sammenhæng mellem lovgrundlaget for det danske udviklingssamarbejde og rammen for den nye udviklingspolitiske og humanitære strategi.
Lovforslaget lægger op til en justering af rammerne for den 4-årige plan for udgiftsrammer, der ifølge lovens bestemmelser skal fremlægges en gang om året.
Således er Udenrigsministeriet ikke fremadrettet forpligtiget til at specificere fordelingen mellem bilaterale og multilaterale udviklingsaktiviteter.
Det understreges i lovforslaget, at et centralt formål med Investeringsfonden for Udviklingslandes (IFUs) investeringer er at bidrage til realisering af verdensmålene.
Der lægges samtidig op til et mere tidsvarende og fleksibelt mandat i forbindelse med, at IFU afbindes fra et egentligt lovkrav om samvirke med dansk erhvervsliv.
Det er således vurderingen, at en afbinding reelt vil styrke fondens muligheder for at øge sit samlede aktivitetsniveau og fremme dansk erhvervslivs internationalisering og danske interesser.
 Der lægges videre op til at præcisere statens mulighed for at stille statsgarantier til rådighed for IFUs kapitalfremskaffelse, og at udenrigsministeren efter drøftelse med bestyrelsen fastlægger en udbyttepolitik for fonden.
Der lægges med lovforlaget op til at omorganisere den eksterne rådgivning af udenrigsministeren på det udviklingspolitiske område.
Denne er i dag forankret dels i Udviklingspolitisk Råd, der yder rådgivning vedr. strategiske tiltag, dels i Bevillingskomitéen, der yder bevillingsfaglig og kvalitetssikrende rådgivning vedr. konkrete bevillinger.
Det foreslås at reducere antallet af medlemmer i Udviklingspolitisk Råd fra 15 til 9 medlemmer.
Som led i den foreslåede ændring lægges Bevillingskomitéens funktioner ind under Udviklingspolitisk Råd.
Med den foreslåede ændring vil Udviklingspolitisk Råd således for fremtiden yde både strategisk og konkret bevillingsfaglig rådgivning.
Baggrunden for reduktionen af antallet af medlemmer skyldes ønsket om at sikre, at Rådet forbliver tilstrækkelig operativt og effektivt.
Lovforslaget ønskes vedtaget, således at det sammen med en ny udviklingspolitisk og humanitær strategi fremadrettet kan danne grundlag for Danmarks udviklingssamarbejde.
Loven foreslås at træde i kraft den 1. januar 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
