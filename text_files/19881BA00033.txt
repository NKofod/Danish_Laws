Nr BSF 33 Forslag til folketingsbeslutning om nedsættelse af forældrebetaling for  

 børnepasning, obligatorisk søskenderabat samt forbedrede fripladsregler Fremsat af Jytte Hilden (S) Hanne Andersen (S) Jytte Andersen (S) Pernille  

 Forchhammer (S) Qvist Jørgensen (S) Torben Lund (S) Grete Schødts (S)  

 Taanquist (S) den 14. december 1988 Folketinget opfordrer regeringen til snarest at fremsætte lovforslag til ændring af lovgivningen vedrørende forældrebetaling for daginstitutioner m.v.
Følgende elementer skal være indeholdt:
 1. Obligatorisk søskenderabat.
 2. Gradvis nedsættelse af den maksimale forældrebetalingsandel.
 3. Forbedrede fripladsregler.
 Desuden opfordres regeringen til at fremsætte forslag til lovgivning, som  

 kan sikre nedbringelse af ventelister til børnepasning gennem tilstrækkeligt  

 udbud af pædagogisk forsvarlige pasningsordninger for såvel førskolebørn som  

 skolebørn.
Bemærkninger til forslaget Forslaget indeholder de samme elementer som det af Socialdemokratiet den  

 29. januar 1988 fremsatte forslag til folketingsbeslutning (B 100). (Se  

 Folketingstidende 1987-88, 1. samling, forhandlingerne sp. 5996, 6000 og 7300  

 samt tillæg A, sp. 3921). Det lykkedes dengang ikke at samle et flertal for  

 beslutningsforslaget, men en række partier tilkendegav dog positiv vilje til  

 at forbedre de økonomiske vilkår for småbørnsfamilierne og nedbringe  

 ventelisterne, der nu er oppe på ca. 30.000 børn.
Siden er der fra mange sider fremkommet yderligere belysning af  

 børnefamiliernes vanskelige kår.
Senest har LO fremlagt overbevisende  

 dokumentation for problemernes omfang.
Problemerne er især store for lav- og  

 mellemindkomstfamilier og familier med mere end eet barn.
 Børnepasningstaksterne er i de dyreste kommuner så høje, at mange enlige  

 forsørgere, men også gifte kvinder med beskedne indtægter, reelt ikke har et  

 positivt økonomisk udbytte af at have erhvervsarbejde.
Et samfund, hvor der ikke er plads til børn, er et dårligt samfund.
Derfor  

 er tendensen i retning af flere og flere enebørn bekymrende.
En væsentlig  

 forklaring herpå er de meget høje takster, især for 0-3-årige.
En  

 vuggestueplads koster således op mod 2.000 kr. pr. måned i de dyreste  

 kommuner.
I Danmark er erhvervsfrekvensen for kvinder blandt verdens højeste, fordi  

 kvinderne ønsker at være på arbejdsmarkedet.
Det har medført store offentlige  

 tilskud til børnepasning, men kvindernes produktive indsats på  

 arbejdsmarkedet er samtidig årsagen til, at Danmark trods store økonomiske  

 balanceproblemer er blandt verdens rigeste samfund.
Både menneskeligt og samfundsøkonomisk er det kortsynet at have så høje  

 børnepasningstakster, at kvinder med børn presses ud af arbejdsmarkedet.  

 Måske vil det pynte lidt på ledighedsstatistikken, men det gør ikke samfundet  

 som helhed rigere.
Arbejdsløsheden og gældsætningen kan kun afhjælpes, hvis  

 alle positive kræfter mobiliseres i skabelsen af flere job.
 Set i dette perspektiv er det afgørende, at kvindernes mulighed for  

 overhovedet at være på arbejdsmarkedet ikke forhindres af ventelister til  

 børnepasning og uoverkommelige børnepasningstakster.
 Dette forslag er ikke så detaljeret som det tilsvarende forslag fra januar  

 1988, men det indeholder som nævnt de samme hovedelementer, hvorfor  

 forslagsstillerne også henviser til de detaljerede argumenter i det tidligere  

 forslag.
Flere partier afviste dengang forslaget med henvisning til konkrete  

 punkter og vægtningen af de enkelte elementer.
Børnefamiliernes  

 pasningsproblemer er imidlertid så alvorlige, at en afhjælpning ikke bør  

 strande på uenighed om detaljer og vægtningen af de enkelte elementer.
Derfor  

 lægges der op til en åben og grundig forhandling om den mere præcise  

 udmøntning.
Forslagsstillerne mener fortsat, at det oprindelige forslag er  

 den bedste løsning.
Men kan det ikke samle flertal, er en god løsning bedre  

 end ingen løsning.
