Nr BTL 11 Betænkning over Forslag til lov om ændring af lov om boligsparekontrakter  

 (Fremme af opsparing til boligformål)   

 Nr L 11 1986-87, 1. samling Blad nr 79 Afgivet af skatte- og afgiftsudvalget Afgivet: 19861013 Udvalget har behandlet lovforslaget i nogle møder og har herunder stillet spørgsmål til boligministeren, som denne har besvaret skriftligt.
Herefter indstiller et flertal (Det Konservative Folkepartis, Venstres, Det Radikale Venstres, Centrum-Demokraternes, Kristeligt Folkepartis og Fremskridtspartiets medlemmer af udvalget) lovforslaget til vedtagelse uændret.
Et mindretal (Socialdemokratiets medlemmer af udvalget) indstiller lovforslaget til forkastelse ved 3. behandling og henviser i øvrigt til mindretallets betænkningsbidrag vedrørende forslag til lov om uddannelsesopsparing (L 9).
Et andet mindretal (Socialistisk Folkepartis medlemmer af udvalget) indstiller lovforslaget til forkastelse ved 3. behandling.
Mindretallet kan ikke acceptere, at skatteydere, der ikke har noget at spare op af, typisk lejere, skal være med til over skatten at betale præmie til dem, der har mulighed for at etablere en boligsparekontrakt, typisk til køb af ejerbolig.
Ejerne får i forvejen de største offentlige tilskud i kraft af rentefradragsreglen.
Desuden er mindretallet overbevist om, at dette lovforslag ikke vil medføre en væsentlig større reel opsparing, idet der sandsynligvis blot vil ske en overflytning af penge fra en anden konto til en boligsparekonto.
Beskatningen af renterne vil blive flyttet fra forældre til børn og oftest medføre, at de slet ikke kommer til beskatning.
Og ved at holde disse overførsler uden for loven om afgift på arv og gave, som det sker i lovforslaget, vil dette medføre et ikke-forudberegneligt tab for statskassen og en mulighed for spekulation i skatteunddragelse for bedrestillede, som mindretallet må tage afstand fra.
Hagen Hagensen (KF) Collet (KF) Agnete Laustsen (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KRF) nfmd.
Jytte Hilden (S) Hans Hækkerup (S) Camre (S) Lohmann (S) Stavad (S) fmd.
Tastesen (S) Ruth Olsen (SF) Thoft (SF) Lone Dybkjær (RV) Partiet VS havde ikke medlemmer i udvalget.
