 Bekendtgørelse om ændring af bekendtgørelse om indretning af elevatorer m.v.
§ 1 I bekendtgørelse nr. 996 af 16. december 1997 om indretning af elevatorer m.v., som ændret ved bekendtgørelse nr. 533 af 28. juni 1999, bekendtgørelse nr. 674 af 30. juni 2005 og bekendtgørelse nr. 678 af 27. juni 2008, foretages følgende ændringer:
 1. Indledningen affattes således:
»I medfør af § 35, stk. 1, § 43, § 46, § 74, stk. 1 og 2, § 76, stk. 4, og § 84 i lov om arbejdsmiljø, jf. lovbekendtgørelse nr. 1072 af 7. september 2010, fastsættes efter bemyndigelse i henhold til § 73:« 2. § 1, stk. 2, affattes således:
 »Stk. 2. Følgende typer elevatorer og deres tilbehør er ikke omfattet af bekendtgørelsen:
 1) Personelevatorer og person-godselevatorer der ikke er omfattet af elevatordirektivet.
 2) Elevatorer for bevægelseshæmmede, hvor der anvendes tove eller kæder som bæremiddel, eller hvor løftehøjden er større end 4 m, og som hverken er omfattet af maskindirektivet eller elevatordirektivet.
 3) Paternosterelevatorer.
 4) Godselevatorer, der ikke er omfattet af maskindirektivet, og som er udstyret med betjeningsanordninger, der ikke kan benyttes af den person, der befinder sig i elevatorstolen, og hvis:
a) belastningen er 100 kg eller derover, eller b) adgangsåbningshøjden er 1 m eller derover.« 3. I § 1 indsættes efter stk. 2 som nye stykker:
 »Stk. 3. Ved elevatordirektiv forstås Europa-Parlamentets og Rådets direktiv 95/16/EF af 29. juni 1995 om indbyrdes tilnærmelse af medlemsstaternes lovgivning om elevatorer med senere ændringer, eller den til enhver tid gældende EU-retsakt for elevatorer.
Stk. 4. Ved maskindirektiv forstås Rådets direktiv 89/392/EØF af 14. juni 1989 om indbyrdes tilnærmelse af medlemsstaternes lovgivning om maskiner med senere ændringer, samt Europa-Parlamentets og Rådets direktiv 2006/42/EF af 17. maj 2006 om maskiner og om ændring af direktiv 95/16/EF, som er implementeret i bekendtgørelse om indretning m.v. af maskiner.« § 2 Bekendtgørelsen træder i kraft den 1. september 2015.
