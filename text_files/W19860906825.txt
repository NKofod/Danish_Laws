Ankestyrelsens principafgørelse O-28-86 om kontanthjælp - tildeling - udenlandsk statsborger gift med flygtning Resume:
 En udenlandsk statsborger, der var gift med en person med status som konventionsflygtning, var omfattet af bistandslovens § 1. Hun ville derfor være berettiget til hjælp efter bistandsloven, hvis hun i øvrigt opfyldte betingelserne herfor.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 1 Sagsfremstilling:
En gift udlænding kom til Danmark som politisk flygtning i slutningen af 1984 og fik status som konventionsflygtning.
Pågældende modtog støtte fra Dansk Flygtningehjælp til underhold og husly.
I marts 1985 indrejste pågældendes hustru i Danmark sammen med parrets fællesbarn.
Hustruen fik bevilget opholds- og arbejdstilladelse indtil 15. november 1985. Opholdstilladelsen er senere forlænget med henblik på varigt ophold.
Den 14. marts 1985 søgte hustruen det sociale udvalg om hjælp til underhold og bolig.
Da ansøgeren ikke havde status som flygtning, var hun ikke berettiget til støtte fra Dansk Flygtningehjælp. Ægteparret kunne ikke længere blive boende i den bolig, som Flygtningehjælpen havde stillet til rådighed for manden.
Såfremt der kunne skaffes ægteparret en bolig, ville Dansk Flygtningehjælp afholde halvdelen af boligudgiften.
Ansøgeren var indstillet på at stille sig til rådighed for arbejdsmarkedet og gå til kontrol i Arbejdsformidlingen, ligesom hun ønskede at få barnet skrevet op til dagpleje/institutionsplads.
Det sociale udvalg gav afslag på økonomisk hjælp, idet udvalget fandt, at ansøgeren ikke opfyldte betingelserne for at få hjælp.
Udvalget lagde vægt på, at manden havde status som flygtning, og at familien måtte betragtes som en helhed og som følge heraf modtage støtte fra Dansk Flygtningehjælp.
 Ankenævnet fandt, at ansøgeren var omfattet af bistandslovens § 1, og at hun som følge heraf ville være berettiget til at få bevilget kontanthjælp, såfremt hun i øvrigt opfyldte betingelserne i bistandsloven.
Det sociale udvalg anførte, at familien/ægteparret måtte betragtes som en helhed.
Da ægtefæller i henhold til bistandslovens § 6 har pligt til overfor det offentlige at forsørge hinanden, og manden havde status som konventionsflygtning med deraf følgende ret til økonomisk hjælp fra Dansk Flygtningehjælp, fandt udvalget, at der ikke kunne ydes hjælp efter bistandsloven til hustruen, men at familien samlet måtte støttes af Dansk Flygtningehjælp.
Lovgrundlag: Bistandslovens § 1.
 Afgørelse:
 Ankestyrelsen finder, at ansøgeren, uanset at hun er gift med en flygtning, er omfattet af bistandslovens § 1. Som følge heraf vil hun være berettiget til hjælp efter bistandsloven, såfremt hun i øvrigt opfylder betingelserne herfor.
 Ankestyrelsen tiltræder således ankenævnets afgørelse.
