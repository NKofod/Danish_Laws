Pressenævnets kendelse i sag nr. 2010-6-1056 [K] AmbA har ved direktør [A] klaget til Pressenævnet over artiklen Advarsel mod nyt andelsselskab af 5. august 2009 og artiklerne Landmændene skal advares, Pas på i sommervarmen og Direktør har konkurs og retssager i bagagen af 7. august 2009 bragt i Maskinbladet og på maskinbladet.dk, idet klager mener, at god presseskik er tilsidesat.
 Klagen er modtaget i Pressenævnet den 19. august 2010.
 Direktør [A] har til støtte for klagen bl.a. anført, at selskabet har valgt at indklage Maskinbladet til Pressenævnet et år efter, at artiklerne har været trykt, da der først nu kan opgøres en synlig finansiel skadelig virkning af artiklerne, ikke mindst via søgemaskinen Google, der gengiver artiklerne, hver gang der søges på [K].
 Pressenævnets formand udtaler:
 Da internetsiden maskinbladet.dk, hvorpå de pågældende artikler er bragt, ikke er anmeldt til Pressenævnet efter medieansvarsloven § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Denne del af klagen hører således ikke under nævnets kompetence og afvises derfor allerede af den grund i medfør af medieansvarsloven § 43, stk. 2, nr. 1.
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører artikler bragt i august 2009, og nævnet først har modtaget klagen den 19. august 2010, er fristen overskredet.
Klagen over Maskinbladet afvises derfor i medfør af medieansvarsloven § 43, stk. 3.
 Klagen afvises.
