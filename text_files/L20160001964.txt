Bekendtgørelse om aftale af 20. juli 2016 med Tyskland om solcellepilotudbud Den 20. juli 2016 blev der i Berlin undertegnet en aftale mellem Kongeriget Danmarks regering og Forbundsrepublikken Tysklands regering om etableringen af en ramme for den delvise åbning af nationale støtteordninger for at støtte produktion af energi fra solcelleprojekter og for den grænseoverskridende administration af sådanne projekter inden for rammerne af et enkelt pilotforløb i 2016.
 Aftalen med Tyskland om solcellepilotudbud gør det muligt for begge lande at opfylde deres aftaler med Europa-Kommissionen om en midlertidig løsning på Europa-Kommissionens kritik af de to landes finansiering af udbygningen med vedvarende energi.
Aftalen har til formål at skabe rammerne for, at Tyskland åbner for støtte til, at 50 MW solceller kan placeres i Danmark, mens Danmark åbner for støtte til, at 2,4 MW solceller kan placeres i Tyskland.
Endvidere vil energien fra solcelleanlæggene kunne tælle med i andelen af vedvarende energi i det land, der betaler støtten.
Inden udgangen af 2016 vil Danmark og Tyskland afholde hvert sit pilotudbud af støtte til solceller, som henholdsvist delvist og helt er åbent for anlæg i det andet land.
 Det danske udbud, som også er åbent for anlæg i Tyskland, afholdes af Energistyrelsen, mens det tyske udbud, som også er åbent for anlæg i Danmark, afholdes af det tyske Bundesnetzagentur.
 Aftalen, som ikke omfatter Færøerne og Grønland, trådte i kraft den 11. oktober 2016.
 Aftalen eller oplysninger om denne kan fås ved henvendelse til Energistyrelsen.
