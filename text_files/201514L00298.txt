Betænkning afgivet af Skatteudvalget den 10. december 2015 Betænkning over Forslag til lov om ændring af skattekontrolloven, arbejdsmarkedsbidragsloven, kildeskatteloven, ligningsloven og pensionsbeskatningsloven (Indførelse af land for land-rapportering for store multinationale koncerner, gennemførelse af ændring af direktiv om administrativt samarbejde på beskatningsområdet m.v.) [af skatteministeren (Karsten Lauritzen)]:
1. Ændringsforslag Der er stillet 9 ændringsforslag til lovforslaget.
Enhedslistens, Alternativets og Socialistisk Folkepartis medlemmer af udvalget har stillet ændringsforslag nr. 1 og 2, skatteministeren har stillet ændringsforslag nr. 3-7 og nr. 9 og Socialdemokratiets medlemmer af udvalget har stillet ændringsforslag nr. 8.
2. Udvalgsarbejdet Lovforslaget blev fremsat den 10. november 2015 og var til 1. behandling den 17. november 2015. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 18. september 2015 dette udkast til udvalget, jf.
SAU alm. del  bilag 45 (folketingsåret 2014-15, 2. samling). Den 10. og 16. november 2015 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 12 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (DF, V og KF) indstiller lovforslaget til vedtagelse med de af skatteministeren stillede ændringsforslag.
Mindretallet vil stemme imod de øvrige ændringsforslag.
Et andet mindretal i udvalget (S og RV) indstiller lovforslaget til vedtagelse med de af skatteministeren stillede ændringsforslag og det af Socialdemokratiet stillede ændringsforslag.
Mindretallet vil stemme imod de øvrige stillede ændringsforslag.
Socialdemokratiets medlemmer af udvalget bemærker, at Socialdemokratiet længe har været fortaler for land for land-rapporteringer og i den foregående regeringsperiode arbejdede for etableringen af den internationale standard.
S betragter land for land-rapportering som et væsentligt fremskridt i den kamp mod international skatteunddragelse, som koster svimlende beløb for statskasser og almindelige skatteydere, og som hæmmer udviklingslande i deres fremdrift på bekostning af mulighederne for forbedringer af velfærd og investeringer i fremtiden i alle lande, det berører.
S ønsker, at regeringen påtager sig at arbejde internationalt for, at flere virksomheder bliver omfattet af kravet om land for land-rapportering, end det nuværende fastsatte omsætningskrav medfører.
Samtidig bør regeringen i internationalt regi arbejde for, at flere lande, der ikke er medlem af OECD, får mulighed for at få gavn af informationerne i et formaliseret og betryggende samarbejde.
S støtter yderligere tiltag for at opbygge kapacitet til, at udviklingslande kan beskatte værdier frembragt ved produktion i deres lande.
Ikke mindst de første år med land for land-rapportering vil kræve en ekstra indsats og ekstra kontrol på en række punkter i SKAT for at få det fulde udbytte og en provenumæssig gevinst af land for land-rapporteringerne både i Danmark og vore samarbejdslande.
Ud over systemmæssige omkostninger må det forventes at kræve kompetent og yderligere mandskab til opgaven.
Skatteministeren har dog i et svar afvist at prioritere dette, jf. svar på spørgsmål 11.
Socialdemokratiet har stillet ændringsforslag til lovforslaget, således at også selskaber, der arbejder med forskudt regnskabsår, omfattes af de nye regler fra og med indkomståret 2017. De pågældende selskaber har de sidste år nydt godt af skattemæssige fordele ved forskudt regnskabsår, såsom tidligere indtræden i indkomstår med faldende selskabsskatteprocent og længere kredittid for selskabskatten.
Den ulempe, det vil være at rapportere tidligere efter de nye regler og altså have 2017 som reelt startår er ikke urimeligt at pålægge dem.
 Radikale Venstres medlem af udvalget støtter Socialdemokratiets politiske bemærkninger.
 Et tredje mindretal i udvalget (EL, ALT og SF) indstiller lovforslaget til vedtagelse med de stillede ændringsforslag.
Enhedslistens, Alternativets og Socialistisk Folkepartis medlemmer bemærker, at kredsen for koncerner, der skal indgive land for land-rapporteringer, bør udvides fra kun at omfatte de største koncerner til at omfatte alle virksomheder, der defineres som store i årsregnskabslovens forstand, hvilket endvidere vil svare til den kreds af virksomheder, der skal oplyse om deres politik for samfundsansvar (CSR). Endvidere bemærker EL, ALT og SF, at den udvidede kreds af virksomheder kan være involveret i beløbsmæssigt betydelige skatteunddragelser på tværs af landegrænser, hvorfor også disse bør indgive land for land-rapporteringer til brug for SKATs kontrol af virksomhederne.
EL, ALT og SF har derfor stillet ændringsforslag herom.
EL, ALT og SF bemærker endvidere, at mange ulande ikke har kapacitet til at opfylde kravet om gensidighed, og at det samtidig ofte er netop i ulandene, at skatteunddragelse  ofte kombineret med korruption  florerer i særligt stort omfang.
EL, ALT og SF mener derfor, at der skal være mulighed for, at ministeren kan fravige princippet om gensidighed i disse tilfælde i en begrænset periode og kombineret med en aftale om opbygning af kapacitet, f.eks. med dansk bistand.
EL, ALT og SF har derfor stillet ændringsforslag herom.
EL, ALT og SF bemærker endvidere, at størstedelen af oplysningerne i land for land-rapporteringerne burde være offentligt tilgængelige, da det er vigtigt, at offentligheden, herunder ngoer, kan benytte oplysningerne til at finde ud af, hvem der benytter sig af en tvivlsom skattepraksis, og hvilke metoder de benytter.
Endvidere er åbenhed et vigtigt led i kampen mod bestikkelse og korruption.
EL, ALT og SF anerkender dog, at der i særlige tilfælde kan være oplysninger, som er kommercielt følsomme, og at der ideelt set burde være tale om gensidige aftaler mellem lande om åbenhed.
Derfor har EL, ALT og SF ikke stillet et ændringsforslag herom, men opfordrer regeringen til både ensidigt og internationalt at arbejde for større åbenhed.
 Alternativets medlemmer af udvalget bakker op om at sikre en korrekt fordeling af beskatning mellem landene gennem land for land-rapportering for store multinationale koncerner og derigennem bekæmpe skattely og mulighed for skatteunddragelse.
Et fjerde mindretal i udvalget (LA) indstiller lovforslaget til vedtagelse med de af skatteministeren under nr. 3, nr. 5-7 og nr. 9 stillede ændringsforslag.
Mindretallet vil stemme hverken for eller imod det af skatteministeren under nr. 4 stillede ændringsforslag.
Mindretallet vil stemme imod de øvrige stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 1 Af et mindretal (EL, ALT og SF):
 1) I det under nr. 2 foreslåede § 3 B, stk. 10, ændres i 1. pkt. »har en konsolideret omsætning på mindst 5,6 mia. kr.« til: »efter årsregnskabslovens § 7, stk. 2, nr. 3, defineres som en stor virksomhed«.
[Ændring af størrelseskriteriet for, hvilke koncerner der skal indgive en land for land-rapport] 2) I det under nr. 2 foreslåede § 3 B, stk. 16, indsættes efter »land for land-rapporten«: », herunder regler om spontan udveksling af oplysninger om multinationale koncerner, hvor det ultimative moderselskab er hjemmehørende i Danmark, med lande, som der ikke kan udveksles spontanoplysninger med efter skattekontrollovens § 11, stk. 1«.
[Mulighed for udveksling af oplysninger med lande, som der ikke eksisterer en gensidig udvekslingsaftale med] Af skatteministeren, tiltrådt af udvalget:
 3) Efter nr. 10 indsættes som nyt nummer:
»01. I § 11 A, stk. 2, nr. 4, ændres »i direktiv 2003/48/EF om beskatning af indtægter fra opsparing i form af rentebetalinger eller aftaler efter dette direktiv« til: »i Rådets direktiv 2011/16/EU af 15. februar 2011 om administrativt samarbejde på beskatningsområdet og om ophævelse af direktiv 77/799/EØF som ændret ved direktiv 2014/107/EU af 9. december 2014 om ændring af direktiv 2011/16/EU for så vidt angår obligatorisk automatisk udveksling af oplysninger på beskatningsområdet samt tilsvarende aftaler om indsamling og udveksling af oplysninger«.« [Konsekvensændring som følge af nyt direktiv] Af skatteministeren, tiltrådt af et flertal (udvalget med undtagelse af LA):
 4) Nr. 12 affattes således:
»12. I § 17, stk. 3, ændres »§ 3 B, stk. 5 og 6,« til: »§ 3 B, stk. 5, 6, 10 og 11,«.« [Indførelse af hjemmel til at sanktionere selskaber omfattet af det foreslåede § 3 B, stk. 11] Til § 3 Af skatteministeren, tiltrådt af udvalget:
 5) Efter nr. 2 indsættes som nyt nummer:
»01. I § 60, stk. 2, ændres »litra k og l« til: »litra j og k«.« [Konsekvensændring som følge af lovforslagets § 3, nr. 2] Til § 6 6) I stk. 1 ændres »stk. 2-4« til: »stk. 3 og 4«.
[Konsekvensændring som følge af ændringsforslag nr. 7] 7) I stk. 2 udgår »træder i kraft den 1. juli 2016 og«.
[Ikrafttrædelsestidspunktet for land for land-rapportering og for hjemmel til sanktioner ændres til den 1. januar 2016] Af et mindretal (S), tiltrådt af et mindretal (EL, ALT, SF og RV):
 8) I stk. 2, 2. pkt., ændres »den 1. januar 2017« til: »den 2. april 2016«.
[Virkningstidspunktet ændres fra 1. januar 2017 til 2. april 2016] Af skatteministeren, tiltrådt af udvalget:
 9) I stk. 4, 1. pkt., ændres »§ 3, nr. 1 og 2,« til: »§ 3, nr. 1, 2 og 01,«.
[Konsekvensændring som følge af ændringsforslag nr. 5] Bemærkninger Til nr. 1 Med ændringsforslaget foreslås det at udvide kredsen af virksomheder, der omfattes af land for land-rapporteringer, til alle virksomheder, der i årsregnskabslovens forstand defineres som store virksomheder.
Således vil flere virksomheder blive pålagt at indgive en land for land-rapportering, så skattemyndighederne vil have et bedre grundlag for at kontrollere virksomheder med grænseoverskridende aktiviteter.
Til nr. 2 Med ændringsforslaget foreslås det, at skatteministeren kan fastsætte regler om spontan udveksling af oplysninger om danske multinationale koncerner med lande, som Danmark ikke allerede har indgået gensidige udvekslingsaftaler med.
Til nr. 3 Det fremgår af skattekontrollovens § 11 A, stk. 2, nr. 4, at fysiske personer, som opretter konto hos pengeinstitutter i lande, hvis skattemyndigheder indsamler og automatisk videresender oplysninger om konti, i overensstemmelse med bestemmelserne i rentebeskatningsdirektivet eller aftaler efter dette direktiv med lande og områder uden for EU ikke skal indsende fuldmagt til indseende i kontoen eller foretage indberetninger om kontoen.
 Da rentebeskatningsdirektivet erstattes af regler om indsamling og automatisk udveksling af oplysninger efter direktiv om administrativt samarbejde på beskatningsområdet, foreslås det, at henvisningen til rentebeskatningsdirektivet erstattes af en henvisning til direktiv om administrativt samarbejde på beskatningsområdet.
Det foreslås endvidere, at der indsættes henvisning til den tilsvarende aftale med lande uden for EU.
Det vil sige aftaler i overensstemmelse med OECD's globale standard for indberetning og udveksling af kontooplysninger.
 Ændringens ikrafttrædelse vil følge af det fremsatte lovforslags § 6, stk. 1. Det vil sige, at den vil træde i kraft den 1. januar 2016.
Til nr. 4 Efter den nuværende formulering af skattekontrollovens § 17, stk. 3, er der adgang til sanktioner, hvis der ikke rettidigt indsendes en transfer pricing-dokumentation eller en erklæring fra revisor.
I OECD's skabelon til implementeringen af land for land-rapporten er det angivet, at man regner med, at landene vil lade deres nuværende strafbestemmelser vedrørende transfer pricing-dokumentation finde anvendelse for reglerne om land for land-rapportering.
Det foreslås, at der kan straffes med bøde, hvis det forsætligt eller ved grov uagtsomhed undlades rettidigt at indsende land for land-rapporten.
Land for land-rapporten er et væsentligt redskab for, at skattemyndigheder kan få brugbar information om de multinationale koncerners globale fordeling af omsætning, overskud og skatter samt bestemte indikatorer for, hvor den økonomiske aktivitet foregår inden for en koncern.
Selskaber, som afgiver urigtige eller vildledende oplysninger, eller som helt undlader rettidigt at indsende den pågældende dokumentation, vil blive omfattet af de nuværende generelle sanktionsordninger i skattekontrollovens § 14, stk. 1, og særligt skattekontrollovens § 17, stk. 3.
Til nr. 5 Det foreslås i lovforslagets § 3, nr. 2, at kildeskattelovens § 60, stk. 1, litra h, ophæves.
Som følge heraf foreslås det, at der foretages en konsekvensændring i kildeskattelovens § 60, stk. 2, der henviser til kildeskattelovens § 60, stk. 1, litra k og l, så henvisningen bliver til § 60, stk. 1, litra j og k.
Til nr. 6 og 7 Det foreslås, at lovforslagets § 1, nr. 2, og § 1, nr. 12, som affattet ved ændringsforslag nr. 4 træder i kraft den 1. januar 2016. Lovforslaget medfører, at ultimative moderselskaber, som vil skulle indgive land for land-rapport for indkomståret 2016, skal give meddelelse om forpligtelsen inden udløbet af indkomståret 2016. Det vil være hensigtsmæssigt, hvis denne meddelelse kan afgives i forbindelse med selvangivelsen for indkomståret 2015. Med henblik på at muliggøre dette vil der skulle udstedes en bekendtgørelse om de nærmere regler for land for land-rapporten inden virksomhedernes normale selvangivelsesfrist, hvilket vil være den 1. juli 2016 for selskaber med indkomstår, der følger kalenderåret.
Selvangivelsesfristen for indkomståret 2015 er dog udsat til den 1. september 2016.
Til nr. 8 Det foreslås, at ikrafttrædelsen, for så vidt angår selskaber med forskudt indkomstår ændres til den 2. april 2016, idet det findes uhensigtsmæssigt, at selskaber med forskudt indkomstår, hvor det danske moderselskab er ejet af et selskab placeret i et skattely, hvor der ikke kræves land for land-rapportering, med det fremsatte lovforslag først ville blive omfattet af de ændrede regler fra indkomståret 2018.
Til nr. 9 Det foreslås, at ændringen under nr. 5 træder i kraft den 1. januar 2017 som følge af, at kildeskattelovens § 60, stk. 1, litra h, først ophæves fra denne dato.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Peter Kofoed Poulsen (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Preben Bang Henriksen (V) Britt Bager (V) Merete Riisager (LA) nfmd.
Ole Birk Olesen (LA) Brian Mikkelsen (KF) Per Husted (S) Jens Joel (S) Jeppe Bruus (S) Jesper Petersen (S) Mattias Tesfaye (S) Peter Hummelgaard Thomsen (S) Thomas Jensen (S) fmd.
Jesper Kiel (EL) Henning Hyllested (EL) Josephine Fock (ALT) René Gade (ALT) Martin Lidegaard (RV) Lisbeth Bech Poulsen (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
