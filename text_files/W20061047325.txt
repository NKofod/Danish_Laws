Klage over utilstrækkelig information om risiko for komplikationer i forbindelse med laserbehandling af bygningsfejl, samt klage over selve behandlingen, herunder der ikke blev ordineret øjenklap efter reoperation Nævnet fandt grundlag for at kritisere overlægen for hans information af patienten forud for øjenoperationen af højre øje i maj 2002.
 Nævnet lagde vægt på, at overlægens mundtlige information og hans informationsinstruks til sygeplejepersonalet ikke indeholdt en dækkende beskrivelse af risikoen for komplikationer og bivirkninger.
Nævnet lagde herunder vægt på, at den udleverede skriftlige information i sig selv ikke gav en fyldestgørende information om risikoen for komplikationer og bivirkninger ved lasik-behandling.
Den skriftlige information vedrørte således en anden type operation og var i øvrigt meget lidt detaljeret.
 Nævnet lagde således til grund, at overlægen ikke gav information i et omfang, som der efter sædvanlig praksis skal gives i forbindelse med behandling af bygningsfejl med laser.
 Nævnet fandt endvidere grundlag for at kritisere overlægen for hans manglende journalføring af hans mundtlige information af patienten forud for første operation af højre øje.
 Nævnet fandt yderligere grundlag for kritik af overlægens behandling i oktober 2002.
 Nævnet lagde vægt på, at anden gang man udfører en LASIK-operation, er risikoen for skred i lappen lidt større end ved den primære operation, og at der derfor bør anlægges en beskyttende klap for øjet i det første døgn.
 Nævnet fandt i øvrigt ikke grundlag at kritisere den resterende del af overlægens behandling.
