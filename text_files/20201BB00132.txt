Fremsat den 27. januar 2021 af Leif Lahn Jensen (S), Peter Skaarup (DF), Andreas Steenberg (RV), Karsten Hønge (SF), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Aaja Chemnitz Larsen (IA), Lars Løkke Rasmussen (UFG) og Susanne Zimmer (UFG) Forslag til folketingsbeslutning om forbud mod salg af fyrværkeri til privat brug (borgerforslag) Fyrværkeri har ingen nytteværdi, kun skadelige konsekvenser for miljø, klima, dyr og mennesker.
Derfor bør fyrværkeri udelukkende håndteres af certificerede fyrværkerimestre og ikke anvendes til privat brug af og for amatører.
Bemærkninger til forslaget Fyrværkeri fremstilles i Kina, og børnearbejdere er ofte inddraget i produktionen.
En produktion vil altid have en CO2-udledning.
Herefter fragtes fyrværkeriet til alle verdensdele af og med forurenende transportmidler.
Fyrværkeri bruges i de fleste lande nytårsaften, men en ny tendens er ved at brede sig i Danmark.
Det bruges nu også ved fejringer af bryllupper.
I sommeren 2020 var adskillige beboere på Orø bekymrede for, hvilke konsekvenser et lokalt bryllup kunne afstedkomme med fyrværkeri i nærheden af stråtækte huse og tørre marker.
Nytårsaften 2019 blev »fejret« på Nørrebro i København ved, at flere forbipasserende fik kastet fyrværkeri efter sig og følgelig var i livsfare.
Fyrværkeri, ofte antændt af berusede personer, er årsag til mange hånd- og øjenskader.
Utallige dyr lider i dagene før og efter, da det ikke kun er nytårsaften, der fyres af.
Den første uge i året sejler gaderne i affaldet fra afbrændt fyrværkeri, og kommunerne må have dyre (skatteyderbetalte) gadefejere på overarbejde.
Regeringen har som målsætning, at Danmark bliver en grøn nation og et foregangsland.
Så skulle vi måske forbyde dette CO2-svineri? I disse måneder er flere amerikanske stater ramt af voldsomme skovbrande.
Det er grotesk, at det tillades at »lege« med fyrværkeri efterfølgende, uanset hvilket land vi bor i, og hvordan brandene er/bliver antændt.
Desuden er det nærmest en hån over for de mennesker, der lider mest under klimaforandringer.
Alt imens mennesker sulter, tørster, flygter (bl.a. fra brande), oversvømmes, lider og dør, er der i mange lande tradition for at fejre et nyt år med ønsket om en bedre fremtid for en selv og de nærmeste.
Helt upåvirkede af verdens lidelser affyrer vi raketter, skåler i champagne eller en billig øl, iklæder os papnæser og hatte og pynter med serpentinere.
Menneskets trang til underholdning og selviscenesættelse er grænseløs.
I 2007 sprang en fyrværkerifabrik i Seest i luften.
Slotskirken ved Christiansborg har haft en brand i 1992 grundet vildfarent fyrværkeri under et pinsekarneval.
Skal sådanne hændelser gentage sig? Forbyd det nu.
Om fremsættelsen i Folketinget Forslagsstillerne i Folketinget bemærker, at der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Borgerforslaget er oprindelig indgivet af Kim Vildnis, København, som hovedstiller med Simon Weirbach Larsen, København, Peter Rosing Sandersen, Høje-Taastrup, og Lizet Bettina Krauel, København, som medstillere.
 Forslagsstillernes fremsættelse af forslaget for Folketinget er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen for borgerforslag.
 Fremsættelsen kan således ikke tages som udtryk for, at forslagsstillerne nødvendigvis støtter forslagets indhold.
Skriftlig fremsættelse Leif Lahn Jensen (S), Peter Skaarup (DF), Andreas Steenberg (RV), Karsten Hønge (SF), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Aaja Chemnitz Larsen (IA), Lars Løkke Rasmussen (UFG) og Susanne Zimmer (UFG):
 Hermed tillader vi os for Folketinget at fremsætte:
 Forslag til folketingsbeslutning om forbud mod salg af fyrværkeri til privat brug.
(Beslutningsforslag nr.
B 132) Der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
Der henvises til folketingsbeslutning af 2. juni 2016 om mulighed for at få borgerdrevne beslutningsforslag behandlet i Folketinget, lov om etablering af en ordning for borgerforslag med henblik på behandling i Folketinget og bekendtgørelse om en ordning for borgerforslag med henblik på behandling i Folketinget.
 Borgerforslaget er oprindelig indgivet af Kim Vildnis, København, som hovedstiller med Simon Weirbach Larsen, København, Peter Rosing Sandersen, Høje-Taastrup, og Lizet Bettina Krauel, København, som medstillere.
 Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen.
