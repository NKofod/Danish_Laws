Ankestyrelsens principafgørelse B-4-91 om forsørgelse - ekstra børnetilskud - lejet værelse Resume:
 En søns flytning til et af moderen lejet værelse i nærheden af familiens to-værelses lejlighed medførte ikke, at retten til ekstra børnetilskud faldt bort.
 Ved afgørelsen lagde Ankestyrelsen vægt på, at moderen fortsat havdeforsørgelsespligten, og at hun sørgede for sønnens daglige fornødenheder.
 Love:
Lov om børnetilskud og forskudsvis udbetaling af børnebidrag - lov nr. 350 af 4. juni 1986 - § 3 Sagsfremstilling:
 En enlig mor M klagede over, at ankenævnet havde tiltrådt, at en kommune havde standset udbetalingen af ekstra børnetilskud, efter at hendes søn på 17 år var flyttet hjemmefra og boede på eget værelse.
 M boede i en to-værelses lejlighed, og havde på grund af pladsmangel lejet et lille værelse i nærheden af sin bopæl til sønnen.
M's forsørgelsespligter var fortsat de samme, og hertil kom en ekstra udgift til værelsesleje med 1.700 kr. månedligt.
Sønnen var hos M hver dag til morgenmad, fik skolemadpakke, eftermiddagste og middagsmad.
 Kommunen havde begrundet afgørelsen med, at der ikke var tale om en midlertidig fraværelse på grund af skolegang eller uddannelse.
 Nævnet havde ligeledes anført, at der i denne situation ikke var lovhjemmel til at udbetale ekstra børnetilskud.
 Sagen er behandlet på principielt ankemøde med henblik på afgrænsning af udtrykket "at have barnet hos sig".
 Afgørelse:
 M var fortsat berettiget til ekstra børnetilskud, efter at sønnen var flyttet på eget værelse.
 Ankestyrelsen lagde vægt på, at M fortsat havde forsørgelsespligten, og at M sørgede for hans daglige fornødenheder.
 Ankestyrelsen ændrede således ankenævnets afgørelse.
