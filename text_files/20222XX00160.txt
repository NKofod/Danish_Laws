Skriftlig fremsættelse (15. marts 2023) Social- og boligministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om social service, lov om retssikkerhed og administration på det sociale område, lov om forpligtende kommunale samarbejder, lov om almene boliger m.v., og lov om leje af almene boliger, (Omlægning af indsatsen mod hjemløshed og udvidelse af ordning om udslusningsboliger og indretning af bofællesskaber m.v.) (Lovforslag nr.
L 64) Lovforslaget har til formål at omlægge indsatsen mod hjemløshed ud fra en målsætning om at udbrede Housing First-tilgangen, reducere antallet af borgere i hjemløshed markant og gøre op med langvarig hjemløshed.
Med lovforslaget foreslås det at omlægge refusionsreglerne for kommunernes udgifter til boformer efter servicelovens § 110 (boform til borgere i hjemløshed), således at det fremover bedre kan betale sig for kommunerne at hjælpe borgere i hjemløshed i egen bolig.
Herudover foreslås en ny bostøtteparagraf, der skal understøtte øget brug af de specialiserede støttemetoder efter Housing First-tilgangen (§ 85 a i serviceloven), en præcisering af målgruppen for samt formålet med ophold på en hjemløseboform, og at kommunalbestyrelsen under en række betingelser kan træffe afgørelse om at udskrive en borger fra en boform til borgere i hjemløshed.
Dernæst foreslås, at det gøres til et krav, at kommunalbestyrelsen skal udarbejde handleplaner for alle borgere på boform til borgere i hjemløshed.
Dertil udvides kommunernes mulighed for at anvise borgere til en udslusningsbolig.
Med lovforslaget udvides målgruppen, så f.eks. kvinder på krisecentre og gadesovere også er omfattede af målgruppen, der kan blive anvist til udslusningsboliger.
Endeligt får kommunerne mulighed for at anvende almene ungdomsboliger og ældreboliger til unge i målgruppen, og der kan fremover gives tilskud i op til 5 år i stedet for 2 år som nu.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
