Ved overdragelse af en kiosk med kollektion for Varelotteriet og  

 Landbrugslotteriet var betalt 30.000 kr. for goodwill og 30.000 kr. for  

 lotteri.
Også sidstnævnte beløb blev anset for goodwill, idet kollektionen  

 blev anset for en del af det varesortiment, der havde tiltrukket den  

 kundekreds, som var overdraget.
I øvrigt ville goodwill, beregnet efter  

 SD-cirkulære 1988-17, andrage et større beløb end 60.000 kr.
 A klagede for indkomståret 1987 over, at de stedlige skattemyndigheder  

 havde forhøjet hendes selvangivne særlige indkomst med 30.000 kr., idet  

 myndighederne havde anset en del af vederlaget for overdragelse af en kiosk,  

 30.000 kr., for omfattet af lov om særlig indkomstskat § 2, nr. 5, som  

 vederlag for salg af rettigheder til en udbyttekontrakt.
Det fremgik, at klageren siden 1. juni 1986 havde drevet en kiosk fra den  

 af hende samtidig erhvervede erhvervsejerlejlighed i X.
Fra kiosken havde  

 klageren tillige drevet lotterikollektion for Varelotteriet og  

 Landbrugslotteriet.
Klageren havde ikke selv betalt noget vederlag i  

 forbindelse med erhvervelse af lotterikollektionen, idet en goodwillbetaling  

 på 23.000 kr. vedrørte anden virksomhed end kiosk og lotteri.
 Den 1. december 1986 havde klageren solgt kiosken til B, der den 1.  

 februar tillige havde erhvervet ejerlejligheden.
 Ifølge købekontraktens § 4 var købesummen på 170.000 kr. fordelt med  

 60.000 kr. for inventar, 30.000 kr. for goodwill, 50.000 kr. for varelager og  

 30.000 kr. for lotteri.
Landbrugslotteriet havde udtalt, at en kollektion ikke kunne handles eller  

 overdrages af en kollektør til en ny indehaver af forretningen, og den nye  

 indehaver skulle indgå ny kontrakt med Landbrugslotteriet.
Landbrugslotteriet  

 havde endvidere udtalt, at B var kollektør fra 1. december 1986 til 4. april  

 1989, hvor kollektionen var overgået til C.
B havde afvist at berigtige købekontraktens § 4 således, at goodwill blev  

 sat til 60.000 kr. og lotteri til 0, idet hun havde foretaget afskrivninger  

 på lotteriet.
B besvarede en høring fra Landsskatteretten med, at der ifølge  

 den oprindelige salgsopstilling var forlangt 115.000 kr. for goodwill og  

 30.000 kr. for lotteri, og da goodwill var forhandlet ned til 30.000 kr.,  

 fastholdt hun, at der ikke var betalt for yderligere goodwill, men at der var  

 betalt 30.000 kr. for lotteriet.
De stedlige skattemyndigheder havde begrundet afgørelsen med, at klageren  

 rent faktisk havde indgået aftale om overdragelse af en lotterikollektion,  

 hvor der var fastsat en overdragelsessum på 30.000 kr.
Det forhold, at  

 klageren var uden indflydelse på, om køberen kunne overtage  

 lotterikollektionen, kunne ikke efter myndighedernes opfattelse tillægges  

 nogen betydning i skattemæssig henseende.
Klagerens repræsentant anførte til støtte for påstanden om nedsættelse af  

 den særlige indkomst til det selvangivne beløb, at det i kontrakten fastsatte  

 beløb for lotteri var den større goodwill, der fulgte af, at der tillige var  

 lotterikollektion i forretningen.
Da retten til lotterikollektionen var en  

 personlig og uoverdragelig ret, der tildeltes efter ansøgning, forelå der  

 ikke en ret til en udbyttekontrakt, omfattet af lov om særlig indkomstskat §  

 2, nr. 5.
Repræsentanten henviste til, at goodwill, opgjort efter SD-cirkulære  

 1988-17, udgjorde 103.253 kr. for kiosken alene.
Der henvistes endvidere til  

 LSR 1976, nr. 50 og LSR 1975, nr. 129, hvor der blev statueret goodwill og  

 ikke salg af rettigheder uanset uoverdragelighed.
Der henvistes endelig til,  

 at købekontrakten var udfærdiget af ejendomsmægler, som ikke var opmærksom på  

 de skattemæssige aspekter, eller på, at hans benævnelser kunne misfortolkes.
Told- og Skattestyrelsen udtalte til sagen, at vederlaget på 30.000 kr.  

 for lotteri måtte anses for omfattet af lov om særlig indkomstskat § 2, nr.  

 9, som godtgørelse i anledning af opgivelse af agentur el. lign., da klageren  

 efter styrelsens opfattelse havde opgivet sin autorisation.
Der var ikke tale  

 om salg af et aktiv, som klageren ikke civilretligt kunne disponere over, og  

 styrelsen anså det herefter for uden betydning, om klageren havde krav på  

 ydelsen eller havde modtaget ydelsen som en liberalitet, jf.
Colding og  

 Dyhr's kommentar til lov om særlig indkomstskat, side 149-150.
 Klagerens repræsentant gjorde hertil gældende, at der ikke forelå et  

 agentur i denne sag, men en uoverdragelig personlig autorisation, og at  

 klageren ikke ifølge det aftalte havde opgivet en rettighed.
Landsskatteretten bemærkede, at der ikke var sket overdragelse af en ret  

 til en udbyttekontrakt, der var omfattet af lov om særlig indkomstskat § 2,  

 nr. 5, i form af en kontrakt om et formuegode af materiel eller immateriel  

 art eller udbytte som andel af overskud, da afkast af lotterikollektion var  

 vederlag for en personlig arbejdsindsats i et lønmodtagerforhold.
Retten  

 bemærkede endvidere, at der ikke blev ydet erstatning eller vederlag ved  

 opgivelse af agentur el.lign., da lov om særlig indkomstskat § 2, nr. 9,  

 vedrørte den udbetaling, som agenturgiveren (el.lign.) ydede til  

 agenturhaveren (el.lign.) i anledning af agenturforholdets ophævelse.
Retten fandt herefter, at der var tale om vederlag mellem to uafhængige  

 parter for overdragelse af en forretning, og de i sagen omhandlede 30.000 kr.  

 måtte skattemæssigt behandles som vederlag for et aktiv, som klageren faktisk  

 og legalt kunne overdrage.
Da der efter de foreliggende oplysninger ikke var  

 grundlag for at antage, at beløbet skulle være vederlag for indtræden i  

 lejemål, jf. lov om særlig indkomstskat § 2, nr. 5, eller i øvrigt omfattet  

 af § 2, nr. 5, måtte beløbet anses for yderligere vederlag for goodwill, idet  

 lotteriet måtte anses for en del af det varesortiment, der havde tiltrukket  

 den kundekreds, der var overdraget til B.
Det bemærkedes herved, at en  

 goodwill på 60.000 kr. var væsentligt mindre end den værdi, der ville  

 fremkomme efter en beregning i overensstemmelse med retningslinierne i  

 SD-cirkulære 1988-17. Den påklagede ansættelse af særlig indkomst blev  

 herefter nedsat til det selvangivne beløb.
 LV 1990, L 6.2.2.1.
