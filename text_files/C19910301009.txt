I.
Orientering På baggrund af betænkning nr. 1193, marts 1990 om virksomhedernes  

 miljøtilsyn (VMT) og arbejdet i VMT-udvalget, er der udarbejdet en udbygget  

 samarbejdsaftale mellem indre og ydre miljømyndigheder.
 Det udbyggede samarbejde vil omfatte både de centrale og decentrale indre  

 og ydre miljømyndigheder.
 På det centrale niveau skal samarbejdet udbygges ved koordinering af  

 planer, regler og indsatser/kampagner.
 På decentralt niveau skal samarbejdet udbygges ved at sikre enkel og  

 effektiv sagsbehandling og fælles indsatser/kampagner og tilsyn.
Denne cirkulæreskrivelse har til formål at sikre en forenkling for  

 virksomhederne ved en koordination af de to systemers tilsyn og en  

 effektivisering af tilsynet ved at tilsynsmyndighederne får adgang til  

 hinandens data.
Endvidere skal samarbejdet sikre en bedre udnyttelse af de  

 forhåndenværende ressourcer gennem en hensigtsmæssig arbejdsfordeling de to  

 systemer imellem, således at dobbeltarbejde undgås.
 Samarbejdet mellem kredsen og kommunalbestyrelsen skal omfatte  

 tilsynsvirksomhed og virksomhedsregistrering.
 Som kommunalbestyrelse opfattes i denne cirkulæreskrivelse også Københavns  

 og Frederiksberg kommuner.
II.
Instruktion TILSYNSVIRKSOMHED Kredsen oplyser om forhold, der umiddelbart vurderes at have betydning for  

 kommunalbestyrelsen, fx forbrug af stoffer og materialer, påbud m.v.
Kredsen fremsender kopi af tilsynsrapporter for tilsyn på virksomheder med  

 fælles berøringsflader, hvor der har været grundlag for retslig tiltale,  

 påbud m.v., eller hvor det umiddelbart vurderes, at der er forhold, der vil  

 kunne medføre påtale fra kommunalbestyrelsens side.
Desuden underretter  

 kredsen kommunalbestyrelsen om forhold, der må formodes at stride mod  

 miljøbeskyttelseslovgivningen.
 Kredsen har mulighed for at yde vejledning på kommunalbestyrelsens vegne  

 på områder, hvor tilsynsarbejdet vedrører de samme forhold, fx kemi og støj.  

 Kommunalbestyrelsen underrettes efterfølgende herom.
 Herudover bør kredsen tilstræbe, at der sker en koordination af  

 tilsynsbesøg på virksomheder med fælles berøringsflader samt af lokale  

 kampagner og undersøgelser, hvor det af de udarbejdede handlingsplaner,  

 tilsynsberetninger og kontrakter fremgår, at der er sammenfald.
 Kredsens samarbejde med kommunalbestyrelsen bør iøvrigt udbygges indenfor  

 de områder, hvor det er relevant og hensigtsmæssigt.
VIRKSOMHEDSREGISTRERING Relevante oplysninger og informationer skal udveksles mellem kredsen og  

 kommunalbestyrelse, hvor der er muligt.
 Det vil bl.a. betyde, at der vil være større mulighed for at koordinere  

 tilsyn, herunder påbud, vejledning, m.v.
REDEGØRELSE Der udarbejdes en redegørelse hvert kvartal om samarbejdets forløb.  

 Redegørelsen er en del af kredsens tilbagemelding på kredskontrakten.
III.
Ikrafttræden Cirkulæreskrivelsen træder i kraft 1. januar 1991.
