Bekendtgørelse om Erstatningsnævnets behandling af ansøgninger om erstatning fra staten til ofre for forbrydelser I medfør af § 10 a og § 11, stk. 6, i lov om erstatning fra staten til ofre for forbrydelser, jf. lovbekendtgørelse nr. 1209 af 18. november 2014, som ændret lov nr. 486 af 30. april 2019, fastsættes:
 § 1. Ansøgning om erstatning skal indgives til Erstatningsnævnet ved anvendelse af den digitale løsning, som Civilstyrelsen stiller til rådighed (digital selvbetjening). Ansøgninger, der ikke indgives ved digital selvbetjening, afvises af Erstatningsnævnet, jf. dog §§ 2-3.
 Stk. 2. En digital ansøgning anses for at være kommet frem, når den er tilgængelig for modtageren.
 § 2. Erstatningsnævnet kan på baggrund af en anmodning fra en ansøger eller på Erstatningsnævnets foranledning træffe afgørelse om dispensation fra kravet om anvendelse af digital selvbetjening efter § 1, stk. 1.
 Stk. 2. Dispensation efter stk. 1 meddeles i tilfælde, hvor Erstatningsnævnet efter en konkret vurdering finder, at der foreligger særlige forhold, f.eks. et fysisk eller psykisk handicap eller manglende it-kompetencer, der gør, at ansøgeren ikke må forventes at kunne anvende digital selvbetjening efter § 1, stk. 1.
 § 3. Erstatningsnævnet kan undlade at afvise en ansøgning om erstatning, der ikke er indgivet ved digital selvbetjening, og som ikke er undtaget herfra efter § 2, stk. 1, hvis det efter sagens karakter, beskaffenhed eller omfang af materialet i ansøgningen, er hensigtsmæssigt at modtage ansøgningen på anden måde end digitalt.
§ 4. Er der givet dispensation fra anvendelse af digital selvbetjening efter § 2, stk. 1, eller har Erstatningsnævnet undladt at afvise en ansøgning efter § 3, indgives ansøgning om erstatning skriftligt til Erstatningsnævnet ved 1) udfyldelse af nævnets ansøgningsskema, eller 2) udarbejdelse af anden tilsvarende erstatningsansøgning med de oplysninger, der er nævnt i skemaet.
Stk. 2. Ansøgningen skal i disse tilfælde indleveres til politiet i den politikreds, hvor anmeldelsen af lovovertrædelsen har fundet sted.
Ansøgningen videresendes af politiet til Erstatningsnævnet vedlagt politiets akter i fornødent omfang, jf. § 5, stk. 2.
 § 5. Når der er modtaget en ansøgning om offererstatning via den digitale selvbetjeningsløsning, sendes der en autogenereret anmodning til politiet i den politikreds, hvor anmeldelsen har fundet sted.
Stk. 2. Politiet sender snarest til Erstatningsnævnet de relevante akter i straffesagen, herunder 1) politirapporter, 2) lægelige oplysninger, herunder politiattest, 3) eventuel udskrift af dombog og retsbog, 4) tiltalefrafald, påtaleopgivelse eller lignende, som er sendt til skadelidte ved politiets afslutning af sagen, og 5) eventuel erstatningsopgørelse med bilag, der forefindes i sagen eller er fremlagt i retten.
Stk. 3. Er den sag, som begrunder erstatningskravet, fortsat under behandling hos politiet, anklagemyndigheden eller ved domstolene, giver politiet Erstatningsnævnet en orientering om sagens status.
Politiet indsender sagens akter til nævnet, når straffesagen er afsluttet.
Dog kan sagen indsendes, inden den er færdigbehandlet hos politiet, anklagemyndigheden eller ved domstolene, hvis forholdene taler for det.
 § 6. Skadevolderen anses efter det almindelige forvaltningsretlige partsbegreb ikke som part i Erstatningsnævnets sag.
§ 7. Sekretariatschefen eller den, sekretariatschefen bemyndiger hertil, afgør, hvilke oplysninger der skal indhentes til brug ved sekretariatets forberedelse af sagerne, herunder 1) om der skal indhentes sygehusjournaler eller udskrifter heraf, 2) om skadelidte skal opfordres til at lade sig undersøge af en læge og eventuelt ved indlæggelse at lade sig undergive observation og behandling, og 3) om der skal indhentes udtalelse om spørgsmålet om fastsættelsen af méngraden eller erhvervsevnetabet, jf. § 14, stk. 2, i lov om erstatning fra staten til ofre for forbrydelser.
 § 8. Bekendtgørelsen træder i kraft den 1. maj 2021.
Stk. 2. Bekendtgørelsen finder ikke anvendelse for ansøgninger, der er modtaget før bekendtgørelsens ikrafttræden.
For ansøgninger om erstatning indgivet før bekendtgørelsens ikrafttræden finder de hidtil gældende regler i bekendtgørelse nr. 824 af 26. juni 2013 anvendelse.
 Stk. 3. Bekendtgørelsen finder dog anvendelse på krav, der fremsættes efter bekendtgørelsens ikrafttræden i sager vedrørende samme straffelovsovertrædelse, der er afsluttet ved Erstatningsnævnet inden bekendtgørelsens ikrafttræden.
