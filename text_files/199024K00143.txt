Nr BTL 143 Betænkning over Forslag til lov om ændring af lov om lejeregulering i  

 erhvervslokaler m.v.   

 Nr L 143 1990-91, 2. samling Afgivet af Boligudvalget Afgivet: 19910516 Udvalget har behandlet lovforslaget i nogle møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige henvendelser fra advokat J.  

 Grube Christensen, København, og Landsforeningen for ejere af  

 udlejningsejendomme.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
Et mindretal inden for flertallet (Socialdemokratiets medlemmer af  

 udvalget) har noteret sig, at boligministeren forud for 1. behandling har  

 anmodet en række interesseorganisationer inden for erhvervslejeområdet om at  

 gennemgå problemerne på området med henblik på at fremkomme med forslag til  

 løsning her.
Socialdemokratiet finder denne fremgangsmåde tilfredsstillende.  

 Nærværende lovforslag er ikke udtryk for en fornuftig løsning, hvorfor det  

 indstilles til forkastelse.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret.
 Mindretallet tilføjer følgende:
Under forårets forhandlinger med boligministeren om kommende ændringer i  

 lejeloven har Fremskridtspartiet gang på gang fremført, at selv om der ikke  

 kunne skabes politisk flertal for store forkromede lejelovsreformer, var der  

 en masse tekniske småproblemer, som man ikke kunne lade ligge.
Disse  

 problemer har Fremskridtspartiet prøvet at få ministeren til at acceptere  

 skulle løses til efteråret; dette er ikke lykkedes.
Ministeren har ikke villet give tilsagn på nogen af disse punkter.
Det  

 eneste tilsagn ministeren har kunnet give, er at nedsætte udvalg.
Udvalg  

 løser ikke noget som helst, og man har i Boligudvalget stor erfaring for, at  

 alle rapporter over de utallige udvalgsarbejder, der har været gennemført,  

 ikke har medført ændringer i gældende lovgivning.
Det er helt uacceptabelt bl.a. på erhvervslejeområdet nærmest at have  

 »wild west«-tilstande gående ud på, at professionelle lejere indgår  

 bindende aftaler om leje, hvorefter de nøjagtig 12 måneder efter indbringer  

 sagen for huslejenævnet med krav om nedsættelse.
Det bliver endnu mere  

 uacceptabelt, når huslejenævnene ud over landet næsten automatisk godkender  

 nedsættelserne.
I princippet bør det være sådan, at en aftale er en aftale,  

 og det er en misforståelse at tro, at erhvervslejere i dag er den svage part  

 i lejeforholdet.
Det kan i mange tilfælde lige så godt være grundejeren.
Der  

 findes eksempler på, at specielt multinationale selskaber, der nedsætter sig  

 i Danmark og får entreprenører til at opføre specielle ejendomme, som  

 vanskeligt kan bruges til andet formål, også har anvendt denne taktik som en  

 standardprocedure.
 Når man tænker på beskæftigelsen i byggebranchen, er det helt  

 uacceptabelt, at man på erhvervslejeområdet har tilstande, som forhindrer, at  

 entreprenører tør igangsætte byggerier, fordi den leje, som skal danne  

 grundlag for forrentning og afdrag af byggeomkostningerne, kan forventes  

 nedsat til et beløb, som gør, at det pågældende byggeri overhovedet ikke er  

 rentabelt.
 Det vil i første omgang medføre tab eller konkurs hos ejeren, og i næste  

 omgang overføres tabet til de kreditforeninger, der har belånt ejendommene.  

 Branchen skønner selv, at såfremt den uacceptable praksis på  

 erhvervslejeområdet bliver rettet, vil der straks blive igangsat væsentligt  

 byggeri til fremme af beskæftigelsen, dette vel at mærke, uden at det skal  

 koste det offentlige en krone.
 Når man tænker på det nyligt indgåede boligforlig, hvor man over 2 år  

 anvender næsten 2 mia. kr. til et meget tvivlsomt eksperiment til  

 istandsættelsesarbejder for at opnå »en beskæftigelse på maks. 6.000 pr.  

 år«, virker det ulogisk og inkonsekvent, at man ikke gennem en enkelt  

 ændring i erhvervslejeloven vil medvirke til at opnå den samme virkning.
