 Ankestyrelsen fandt ikke, der var hjemmel i bistandslovens § 58, jf.
 §§ 33 og 34, stk. 1 i Socialministeriets bekendtgørelse nr. 862 af 11.  

 december 1986, til at yde hjælp til brilleglas med prismevirkning.
 REDEGØRELSE FOR SAGEN:
 En ansøger, der siden 1967 havde lidt af dobbeltsyn, søgte i juli 1986 om  

 hjælp til brilleglas med prismevirkning.
 Ansøgeren var af øjenlægen ordineret nye afstandsbriller med stort  

 prismetillæg, da hun ellers så dobbelt hele tiden.
 Øjenlægen fandt, at disse briller måtte være omfattet af ordene  

 »specielle optiske hjælpemidler« i Socialministeriets  

 bekendtgørelse nr. 644 af 19. december 1983 om ydelse af hjælpemidler efter  

 bistandslovens § 58 (nu Socialministeriets bekendtgørelse nr. 862 af 11.  

 december 1986).
Ifølge brillerecepten var ansøgerens synsstyrke + 0,5 sph./- 1,0 cyl. på  

 højre øje og + 0,25 sph./- 1,25 cyl. på venstre øje.
Recepten indeholdt en  

 nærmere angivet måling af dobbeltsynet.
 AFGØRELSEN, DER KLAGES OVER:
 Social- og sundhedsforvaltningen meddelte afslag på hjælp efter  

 bistandslovens § 58 til de ansøgte brilleglas med den begrundelse, at  

 prismevirkning i et brilleglas ikke berettigede til hjælp efter  

 bistandslovens § 58.
 KLAGEN TIL ANKESTYRELSEN:
 Sagen blev anket af ansøgeren, der anførte, at dobbeltsynet gjorde hendes  

 daglige tilværelse i hjemmet ubeskrivelig belastende og hendes færden i  

 trafikken livsfarlig.
Ansøgeren henviste endvidere til, at den alternative løsning i hendes  

 situation ville være anvendelse af okkluderende kontaktlinse, hvorved det ene  

 øje gøres blindt.
Denne løsning ville dog både være væsentlig mere kostbar og  

 risikobetonet og samtidig give en væsentlig ringere synsfunktion end  

 brilleglas med prismatisk virkning.
 SUPPLERENDE OPLYSNINGER EFTER ANKEN:
 Socialstyrelsen udtalte den 29. september 1987 overfor Ankestyrelsen, at  

 glas med prismatisk virkning, efter Socialstyrelsens opfattelse, ikke er  

 omfattet af Socialministeriets bekendtgørelse nr. 862 af 11. december 1986, §  

 34, bilag 4.
 LOVGRUNDLAG:
 Bistandslovens § 58.
 § 33 og § 34, stk. 1 i Socialministeriets bekendtgørelse nr. 644 af 19.  

 december 1983 om ydelse af hjælpemidler efter bistandslovens § 58. (Nu  

 Socialministeriets bekendtgørelse nr. 862 af 11. december 1986).
 ANKESTYRELSENS AFGØRELSE:
 Ankestyrelsen finder ikke hjemmel i bistandslovens § 58, jf. §§ 33 og 34,  

 stk. 1, i ovennævnte bekendtgørelse til at yde hjælp til brilleglas med  

 prismevirkning.
 Ankestyrelsen tiltræder således social- og sundhedsforvaltningens  

 afgørelse.
