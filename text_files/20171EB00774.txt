Beretning afgivet af Miljø- og Fødevareudvalget den 4. april 2018 Beretning over Forslag til folketingsbeslutning om etablering af beskyttet naturområde i Øresund [af Martin Lidegaard (RV) m.fl.]:
1. Udvalgsarbejdet Beslutningsforslaget blev fremsat den 22. november 2017 og var til 1. behandling den 25. januar 2018. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Danmarks Sportsfiskerforbund og WWF Verdensnaturfonden.
 Miljø- og fødevareministeren har over for udvalget kommenteret den skriftlige henvendelse til udvalget fra WWF Verdensnaturfonden.
 Udvalget har herudover modtaget en række tilkendegivelser fra borgere i forbindelse med behandlingen af beslutningsforslaget.
Deputationer Endvidere har Danmarks Sportsfiskerforbund mundtligt over for udvalget redegjort for sin holdning til beslutningsforslaget.
Spørgsmål Udvalget har stillet 3 spørgsmål til miljø- og fødevareministeren til skriftlig besvarelse, hvoraf ministeren har besvaret spørgsmål 1 og 2.
2. Politiske bemærkninger Udvalget noterer sig, at ministeren under førstebehandlingen af beslutningsforslaget gav tilsagn om at 1) kortlægge den foreliggende viden om Øresunds naturværdier og råstofressourcer, herunder om de naturmæssige konsekvenser af råstofindvindingen i Øresund, 2) fremlægge resultater af de opfølgende undersøgelser med svenske myndigheder omkring Disken, 3) kortlægge viden om den naturlige dynamik i og omkring sugehuller og i relevant omfang gennemføre eventuelt opfølgende undersøgelser, 4) kortlægge viden om effekt af råstofindvinding på bestanden af marsvin i den nordligste del af Øresund og i relevant omfang gennemføre eventuelt opfølgende undersøgelser, 5) kortlægge alternativer til indvinding i Øresund med inddragelse af erhvervsøkonomiske og miljømæssige aspekter og 6) fremlægge en gennemgang af gældende regler for råstofindvinding til havs, herunder gældende miljøkrav.
 Udvalget noterer sig derudover, at ministeren vil foretage dette og præsentere resultaterne for Folketinget senest i efteråret 2018.
 P.u.v.
