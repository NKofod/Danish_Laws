Bekendtgørelse om indberetning af på- og afmønstring af søfarende og om søfartsbøger I medfør af § 64 a, stk. 1, § 64 b, stk. 2, § 70 og § 71 a, stk. 1 og 2, i lov om søfarendes ansættelsesforhold m.v., jf. lovbekendtgørelse nr. 73 af 17. januar 2014, fastsættes:
Anvendelsesområde § 1. Bekendtgørelsen finder anvendelse på alle danske skibe, bortset fra følgende skibe:
 1) Fiskeskibe med en længde på under 45 meter.
 2) Andre skibe end fiskeskibe med en bruttotonnage under 20.
 3) Passagerskibe, der ikke er søgående.
 4) Pramme, lægtere, uddybningsmaskiner og flydekraner.
 5) Fartøjer, der anses for bevaringsværdige.
 6) Træfartøjer af primitiv konstruktion.
 7) Fritidsfartøjer.
Indberetning af oplysninger om på- og afmønstring § 2. Skibsføreren og skibets reder skal sikre, at der inden for 5 hverdage efter en på- eller afmønstring af skibsføreren og af personer omfattet af lovens § 1, stk. 1, sker indberetning om på- eller afmønstringen til Søfartsstyrelsen.
 Stk. 2. Indberetningen efter stk. 1 skal ske digitalt efter Søfartsstyrelsens nærmere anvisninger ved anvendelsen af et elektronisk indberetningssystem.
 § 3. Søfartsstyrelsen opbevarer og behandler de oplysninger, der indberettes efter § 2.
 § 4. §§ 2 og 3 finder ikke anvendelse for passagerskibe, der sejler i fast rutefart, eller for skibe til særlige formål, der i forbindelse med normal drift udelukkende sejler mellem danske havne.
 Stk. 2. De skibe, der er nævnt i stk. 1, skal efter Søfartsstyrelsens nærmere anvisninger mindst én gang årligt indberette oplysninger om på- og afmønstring af skibsføreren og af personer omfattet af lovens § 1.
 Besiddelse af søfartsbøger m.v.
 § 5. En dansk søfarende skal være i besiddelse af en søfartsbog, hvis den søfarende påmønstrer i en stilling, der er omfattet af skibets besætningsfastsættelse.
 Stk. 2. Er en dansk søfarende som nævnt i stk. 1 ikke i besiddelse af søfartsbog ved påmønstring, skal den pågældende snarest muligt sørge for at erhverve en søfartsbog, og de nødvendige påtegninger om tjenesteforholdet skal herefter af rederen eller skibsføreren indføres i søfartsbogen.
 Stk. 3. Søfartsbøger udstedt af Færøernes Landsstyre kan benyttes i danske skibe.
§ 6. § 5, stk. 1, finder ikke anvendelse for søfarende, som ikke er en del af skibets driftsbesætning, og som påmønstrer i en stilling om bord på et passagerskib.
I tilfælde af tvivl om, hvorvidt den søfarende er omfattet af skibets driftsbesætning, afgøres spørgsmålet af Søfartsstyrelsen.
 Stk. 2. § 5, stk. 1, finder endvidere ikke anvendelse for skibsføreren eller søfarende, som påmønstrer i en stilling om bord på et passagerskib, der sejler i fast rutefart, eller et skib til særlige formål, der i forbindelse med normal drift udelukkende sejler mellem danske havne.
 Stk. 3. Søfarende, der er omfattet stk. 1 og 2, kan dog ansøge om at få udstedt en søfartsbog, jf. § 10.
 § 7. Skibsføreren skal ved på- og afmønstring udfylde og underskrive de søfarendes søfartsbøger.
Stk. 2. Udfyldelse af søfartsbog skal ske på tydelig måde.
Navne på skibe og byer må ikke forkortes.
 Stk. 3. For stillinger omfattet af skibets besætningsfastsættelse må kun benyttes stillingsbetegnelserne, der er anført i besætningsfastsættelsen.
 Stk. 4. For søfarende, som ikke er omfattet af § 5, stk. 1, skal skibsføreren eller skibets reder på anmodning bekræfte tjenesteforholdet ved påtegning i vedkommendes søfartsbog eller på anden måde.
Stk. 5. I tilfælde, hvor en søfarende ikke befinder sig om bord ved skibets afsejling, skal afmønstringsrubrikken i søfartsbogen, uanset udeblivelsesårsagen, forsynes med datoen for udeblivelsen som ved en normal afmønstring.
Anden påtegning må ikke benyttes.
 Stk. 6. Der må ikke anføres bemærkninger om den søfarendes udførelse af arbejdet i søfartsbogen.
 Stk. 7. Skibsføreren udfylder og underskriver selv sin egen søfartsbog i henhold til stk. 1-6. Skibets reder skal derefter indberette skibsførerens fartstid i henhold til §§ 2 og 3. Hvis der er tale om et skib omfattet af § 4, skal skibets reder indsende en erklæring om skibsførerens fartstid til Søfartsstyrelsen på forlangende.
Udstedelse af og ansøgning om søfartsbøger § 8. Søfartsbøger udstedes af Søfartsstyrelsen.
§ 9. Søfartsbøger må kun udstedes til personer, som 1) har dansk indfødsret, og 2) er fyldt 16 år.
 § 10. Ansøgning om udstedelse af søfartsbog sker ved anvendelse af Søfartsstyrelsens system til digital ansøgning om udstedelse af søfartsbog.
 Stk. 2. Søfartsbogen skal være forsynet med et vellignende foto af indehaveren.
 Stk. 3. Ansøgningen skal vedhæftes en indscannet kopi af billedside i pas, kørekort eller senest udskrevne søfartsbog samt et vellignende billede.
Betaling for søfartsbøger § 11. Prisen for erhvervelse af en søfartsbog fremgår af Søfartsstyrelsens hjemmeside, www.sofartsstyrelsen.dk.
Betaling sker ved ansøgningen.
Straf § 12. Overtrædelse af § 2, stk. 1, og § 7 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 13. Bekendtgørelsen træder i kraft den 1. maj 2014.
 Stk. 2. Samtidig ophæves bekendtgørelse nr. 1161 af 12. december 2012 om indberetning af på- og afmønstring af søfarende og om søfartsbøger.
 § 14. Bekendtgørelsen gælder ikke for Færøerne og Grønland.
