Landsskatteretskendelse Dødsbo, renteudgifter i forbindelse med udlæg  

 af ejendom A klager for indkomståret 1997 over, at  

 skatteankenævnet i sin helhed har anset betalte renteudgifter for  

 mellemrenter, og dermed ikke fradragsberettigede.
 Det fremgår af sagen, at klagerens  

 ægtefælle afgik ved døden den 11. maj 1997, samt at  

 dødsboet blev skiftet privat.
En ejendom er pr. 11. maj 1997 udlagt til klageren.
Af  

 skødet fremgår det, at klageren overtog ejendommen den 11. maj  

 1997, og at handlen berigtigedes således:
"Lån med anslået nettoprovenue på kr. 550.000 og restkøbesummen erlægges ved arv og  

 boslodskrav kr. 175.000 Købesum i alt kr. 725.000" Det fremgår af boopgørelsen, at klageren  

 forrentede ejendommens købspris med 7% af 725.000 kr., svarende til  

 38.344 kr. for perioden 11. maj 1997 til 13. februar 1998, samt at klagerens  

 arv i alt androg 105.849,50 kr.
Klagerens boslod udgjorde 158.774.26 kr.
 Det fremgår af advokatens brev  til skifteretten, at  

 klageren ikke overtog den gamle restgæld på  

 prioritetsgælden, og at klageren har berigtiget købsprisen ved  

 at hjemtage et nyt ejerskiftelån den 13. februar 1998. Lånet  

 udgjorde endeligt 593.000 kr. til 7 % p.a.
 Boet betalte renteudgifterne på den gamle  

 prioritetsgæld for perioden 11. maj 1997 til 13. februar 1998.
 Skatteankenævnet har ikke godkendt fradrag for  

 renteudgifter efter statsskattelovens § 6, stk. 1, litra e, men har derimod  

 behandlet beløbet efter reglerne i dødsboskattelovens § 40,  

 stk. 1.
Skatteankenævnet har anført, at boet ikke  

 endeligt var opgjort på tidspunktet, hvor klageren fik udlagt  

 ejendommen, og at udlægget derfor har karakter af acontoarv.  

 Standardbestemmelserne fra Dansk Ejendomsmæglerforening praktiseres i  

 handler mellem uafhængige parter, og i denne sag er der tale om  

 udlæg fra et dødsbo til en arving.
Gælden påhviler  

 boet, indtil der sker indfrielse ved hjælp af låneprovenuet fra  

 lånet den 13. februar 1998, og det er derfor boet, som er debitor i  

 gældsforholdet frem til indfrielsen i februar måned 1998.  

 Rentebetalingen falder derfor ind under speciallovgivningen i  

 dødsboskatteloven, idet der er tale om acontoarv.
 Skatteankenævnet har henvist til en afgørelse  

 fra Landsskatteretten af den 25. september 1980 offentliggjort i Meddelelser  

 fra Landsskatteretten 1981 nr. 28, samt til Højesteretsdom af den 5.  

 november 1969 offentliggjort i UfR 1970.8.
 Klagerens repræsentant har over for  

 Landsskatteretten nedlagt påstand om, at der godkendes fradrag for  

 renterne af differencekøbesummen på endeligt 593.000 kr., der  

 også overfor boet er forrentet med 7 %.
 Repræsentanten har til støtte herfor  

 anført, at ejerskiftelånet på nominelt kr. 593.000 kr.  

 á 7 % rente p.a. forrentes af klageren over for långiver fra den  

 13. februar 1998, og at klageren da skal forrente lånet overfor boet  

 med 7 % p.a. i perioden 11. maj 1997 til 13. februar 1998. Rentebetalingen er  

 godtgjort af klageren, og klageren har følgelig fradrag for disse i  

 sin opgørelse for 1997. Rentebeløbene er ikke omfattede af  

 dødsboskattelovens § 26, stk. 1 og § 40, men derimod af  

 statsskattelovens § 6, stk. 1, litra e.
 Repræsentanten har yderligere anført, at  

 enhver erhverver af en ejendom skal forrente nye lån, der optages i  

 forbindelse med handlen med den for lånet gældende rentesats i  

 perioden fra overtagelsen af ejendommen frem til lånets udbetalingsdag.  

 I henhold til den således gældende retstilstand, opfattes  

 ejerskiftelånet som et gældsforhold mellem overdrager og  

 erhverver i tidsrummet fra overtagelsesdagen frem til udbetalingsdagen for  

 ejerskiftelånet.
Repræsentanten har derudover anført, at det  

 fremgår af boopgørelsen, at boet har indtægtsført  

 et rentebeløb på 38.344,44 kr. beregnet som 7 % p.a. af  

 ejendommens købesum på 725.000 kr. i perioden 11. maj 1997 til  

 13. februar 1998 svarende til 272 rentedage.
Lånet forrentes fra og med  

 den 13. februar 1998, hvilket medfører, at der alene skal beregnes  

 rente i perioden 11. maj 1997 til 12. februar 1998, svarende til 271  

 rentedage, hvoraf 229 rentedage vedrører indkomståret 1997, og  

 rentebeløbet for 1997 udgør herefter rettelig 26.404,98 kr.
For  

 indkomståret 1998 udgør rentebeløbet 4.842,84 kr.
Repræsentanten har endvidere vedrørende  

 boopgørelsen gjort gældende, at klageren overtog ejendommen den  

 11. maj 1997 bl.a. på det vilkår, at hun forrentede et  

 ejerskiftelån, som ansloges til 550.000 kr.
Klageren forrentede kun  

 beløbet overfor boet i perioden til lånets hjemtagelsesdato, og  

 ikke frem til skæringsdatoen, hvilket klart viser, at der ikke er tale  

 om rente af acontoarv, men derimod rente af klagerens gæld til  

 boet.
 Repræsentanten har henvist til Højesteretsdom  

 af den 5. november 1969 modsætningsvist, samt til Standardbestemmelser  

 97 fra Dansk Ejendomsmæglerforening, punkt 14, afsnit 3.
 Repræsentanten har i forhold til en afgørelse  

 fra Landsskatteretten af den 1. maj 1984, offentliggjort i TfS 1984,364  

 anført, at denne ikke ses at være relevant for  

 nærværende sag, idet det fremgår, at såvel  

 sælgerpantebreve som ejerskiftelånsobligationer blev beholdt af  

 boet og siden udloddet til arvingerne selv, samt at den nævnte sag  

 relaterer sig til den dagældende kildeskattelovs § 33, stk. 1. I den  

 nærværende sag er provenuet ved ejerskiftelånet anvendt til  

 indfrielse af bl.a. gælden i ejendommen, og provenuet er således  

 kun i begrænset omfang "faldet tilbage" på efterlevende  

 ægtefælle i forbindelse med boets afslutning, nemlig med  

 nedennævnte acontobeløb på endeligt 138.226,50 kr., hvoraf  

 forrentning ikke er bragt til fradrag af efterlevende ægtefælle.  

 Det fremgår klart af  skødet for ejendomsoverdragelsen, at der  

 er tale om en egentlig gældsfordring fra efterlevende  

 ægtefælle til boet, og der er således helt klart tale om en  

 gæld i henhold til statsskattelovens § 6, stk. 1, litra e.
Repræsentanten har derudover bemærket med  

 henvisning til dødsboskattelovens § 40, stk. 1, at det vel må  

 erkendes, at der er tale om en acontoudlodning, men kun for så vidt  

 angår restkøbesummen som oprindelig var anslået til  

 175.000 kr., og endeligt har udgjort forskellen mellem købesummen,  

 725.000 kr., og låneprovenuet, 586.773,50 kr., svarende til et  

 acontoudlæg på 138.226,50 kr.
Forrentningen af nævnte  

 138.226,50 kr., der er indeholdt i boopgørelsens  

 forrentningsbeløb på i alt 38.344,44, er følgelig ikke  

 fradragsberettiget for efterlevende ægtefælle, hvilket jo heller  

 ikke begæres.
 Repræsentanten har afsluttende henvist til de helt  

 uoverskuelige konsekvenser, det ville få, såfremt et bo blev  

 afskåret fra at overdrage en boet tilhørende ejendom til en  

 arving på sædvanlige vilkår for en ejendomsoverdragelse,  

 herunder i insolvente dødsboer, hvori der ikke udredes arv til  

 arvinger.
 To retsmedlemmer, herunder retsformanden udtaler:
 Det fremgår af dødsboskattelovens § 96, stk.  

 1, at alle afståelser fra et bo til en efterlevende  

 ægtefælle, arvinger og legatarer anses for udlodninger i  

 skattemæssig henseende.
I Cirkulære nr. 106 af 4.7.1997 til  

 dødsboskatteloven er det uddybet, at enhver afståelse af aktiver  

 til en efterlevende ægtefælle, arvinger eller legatarer i  

 skattemæssig sammenhæng defineres som en udlodning, uanset om der  

 i det konkrete tilfælde er ydet vederlag eller ej.
Det er endvidere  

 anført, at definitionen på begrebet udlodning i § 96, stk. 1,  

 også gælder, hvor den pågældende modtager mere end  

 sin andel i boet.
 Disse retsmedlemmer bemærker herefter, at klageren  

 har fået udlagt den omhandlede ejendom pr. dødsdagen den 11. maj  

 1997 til 725.000kr., og at klageren ikke har overtaget den indestående  

 prioritetsgæld, men et nyt ejerskiftelån på 593.000 kr.,  

 der først blev hjemtaget den 13. februar 1998.
Disse medlemmer finder herefter, at renterne på  

 38.344 kr. (7 % af 725.000 kr. i perioden 11/5 1997 - 13/2 1998), som  

 klageren har tilsvaret boet, er mellemrenter, som ifølge  

 dødsboskattelovens § 40, stk.1, ikke er fradragsberettigede for  

 udlodningsmodtageren.
Disse medlemmer stemmer derfor for  

 stadfæstelse.
Et retsmedlem finder, at renterne på 38.344 kr., som  

 klageren har tilsvaret boet, er fradragsberettigede for klageren i henhold  

 til den af klagerens repræsentant anførte begrundelse.
Dette  

 medlem stemmer herefter for nedsættelse.
 Der træffes afgørelse efter stemmeflertallet,  

 og den påklagede afgørelse stadfæstes derfor i  

 overensstemmelse hermed.
