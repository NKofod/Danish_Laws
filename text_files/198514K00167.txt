Nr BTL 167 Betænkning over Forslag til lov om sikring af kulturværdier i Danmark   

 Nr L 167 1985-86, 1. samling Blad nr 845 Afgivet af kulturudvalget Afgivet: 19860507 Udvalget har behandlet lovforslaget i nogle møder og har herunder stillet spørgsmål til ministeren for kulturelle anliggender, som denne har besvaret skriftligt og i samråd.
Et af disse spørgsmål og ministerens svar herpå er optrykt som bilag til betænkningen.
Udvalget har endvidere modtaget mundtlige og/ eller skriftlige henvendelser fra:
Antikvarboghandlerforeningen, Arne Bruun Rasmussen Kunstauktioner, Dansk Numismatisk Forening og Saltorp, Hald & Andersen, advokatfirma.
Der er af ministeren for kulturelle anliggender stillet ændringsforslag, hvorom henvises til de ledsagende bemærkninger.
Ministeren for kulturelle anliggender har endvidere over for udvalget oplyst, at i de tilfælde, hvor udenlandske auktionshuses danske afdelinger i forbindelse med et kommende salg på auktion i udlandet medvirker ved udførsel af genstande, der er omfattet af lovens § 2, er disse afdelinger forpligtet til at gøre ejeren opmærksom på, at der kræves særlig udførselstilladelse efter lovens § 3, eller eventuelt at søge sådan tilladelse på ejerens vegne, såfremt dette måtte være aftalt.
Undlades dette, vil afdelingen kunne ifalde strafansvar efter lovens § 13.
Herefter indstiller et flertal (udvalget med undtagelse af fremskridtspartiets medlem) lovforslaget til vedtagelse med de af ministeren stillede ændringsforslag og med følgende bemærkninger:
Flertallet finder det vigtigt at understrege, at der med denne lov er gjort et første forsøg på at bevare danske kulturværdier i Danmark, samtidig med at ministeren gennem sine ændringsforslag har bidraget til at fjerne dele af lovforslaget, der ville have medført en tung og til en vis grad uigennemførlig kontrol og en dermed følgende større bureaukratisering end nødvendigt.
Her er det som andre steder bl.a. takket være deputationer i udvalget, at ændringerne er sket, og flertallet vil derfor fremhæve, at henvendelser, skriftlige eller direkte, til et folketingsudvalg har betydning for udviklingen af den lovgivning, som udvalget arbejder med.
Et mindretal (fremskridtspartiets medlem af udvalget) indstiller lovforslaget til forkastelse ved 3. behandling.
Ændringsforslag Af ministeren for kulturelle anliggender, tiltrådt af et flertal (udvalget med undtagelse af FP):
Til § 2 1) Efter stk. 2 indsættes som nyt stykke:
»Stk. 3. Loven omfatter ikke mønter og medaljer.« Stk. 3 bliver herefter stk. 4.
2) I stk. 3, der bliver stk. 4, ændres »selv om den ikke opfylder betingelserne i stk. 1 eller stk. 2.« til: »der ikke er omfattet af loven.« Til § 4 3) I paragraffen ændres »§ 2, stk. 3« til: »§ 2, stk.  

 4«.
Til § 6 4) I stk. 2, 2. pkt., udgår ordene »efter anmodning«.
BEMÆRKNINGER Til nr. 1-3 Ændringsforslagene tilsigter at undtage mønter og medaljer fra den almindelige beskyttelsesbestemmelse i § 2, stk. 1. Herved begrænses lovens anvendelsesområde for en lang række mindre genstande.
Mønter og medaljer vil dog fortsat kunne beskyttes efter særbestemmelsen i § 2, stk. 3, der omhandler de tilfælde, hvor ministeren efter forslag fra kulturværdiudvalget har truffet beslutning om, at en genstand ikke må udføres af landet uden særlig tilladelse, uanset at den ikke er omfattet af lovens almindelige beskyttelsesbestemmelser.
Endvidere vil en del gamle mønter fortsat være beskyttet imod udførsel efter museumslovens bestemmelser om pligtig aflevering til rigsantikvaren, således bl.a. danefæbestemmelserne.
Til nr. 4 Ændringsforslaget tilsigter at lette toldvæsenets kontrol i de tilfælde, hvor udførselstilladelse betragtes som givet på grund af udløbet af den særlige 3 måneders frist i § 6, stk. 2.
Toldvæsenets kontrol er hovedsagelig baseret på dokumenter, og det foreslås derfor, at der i alle tilfælde, hvor udførselstilladelse følger af § 6, stk. 2, udstedes en erklæring herom og ikke kun efter anmodning.
Per Stig Møller (KF) Annelise Gotfredsen (KF) Connie Hedegaard (KF) Flemming Jensen (KF) Helge Sander (V) Hanne Severinsen (V) nfmd.
Dohrmann (FP) Inger Stilling Pedersen (KrF) Ole Espersen (S) Søren Hansen (S) Jytte Hilden (S) Qvist Jørgensen (S) Jimmy Stahr (S) Tastesen (S) Birthe Hansen (SF) Ingerlise Koefoed (SF) fmd.
Bernhard Baunsgaard (RV) Partierne CD, VS og FD havde ikke medlemmer i udvalget.
Bilag Et af udvalgets spørgsmål til ministeren for kulturelle anliggender og dennes svar herpå.
 Spørgsmål 19:
»Vil en gennemførelse af lovforslaget betyde, at nedennævnte eksempel vil kræve udførselstilladelse:
Landet Slesvig-Holsten ønsker til en historisk samling at købe et billede af kong Christian IV, der jo bl.a. har grundlagt Glueckstadt.
En dansk privatmand sælger dette billede til den tyske køber.
Vil det i givet fald indgå i overvejelserne, at Danmark råder over mange danske billeder af kong Christian IV?» Svar:
I det nævnte eksempel vil der efter loven kræves udførselstilladelse, hvis billedet opfylder alders- og værdibetingelsen i § 2, stk. 1, eller er omfattet af loven som følge af en særlig beslutning truffet efter § 2, stk. 3.
Det er min opfattelse, at det vil indgå i kulturværdiudvalgets overvejelser om, hvorvidt udførselstilladelse bør gives, at Danmark råder over mange billeder af kong Christian IV, men at det vil være afgørende for udvalgets stillingtagen, om netop dette billede må anses for enestående og derfor en naturlig del af den danske kulturarv.
Det er endvidere min opfattelse, at udvalget i sin stillingtagen vil lægge særlig vægt på, at billedet ønskes erhvervet af en historisk samling, der er beliggende i et tidligere dansk område.
Der henvises i den forbindelse til de afsluttende bemærkninger til § 5.
