Grundværdien for et areal benyttet til kolonihaver - men ifølge  

 kommuneplanen udlagt til sommerhusområde - blev af Landsskatteretten nedsat  

 under henvisning til, at der på arealet var tinglyst en servitut om  

 anvendelse til kolonihaver.
Kommunen var påtaleberettiget, hvorfor  

 servitutten måtte anses som en byrde af offentligretlig karakter, der skulle  

 tages hensyn til ved ansættelsen af grundværdien.
 En fritidshaveforening klagede over den af skyldrådet foretagne ansættelse  

 ved 18. almindelige vurdering pr. 1. januar 1986 af grundværdien for et  

 kolonihaveområde.
 Ejendommen omfattede et areal på 48.871 m2 og var ifølge kommuneplanen  

 beliggende i et område udlagt til sommerhusbebyggelse.
 Skyldrådet havde på grundlag heraf ansat grundværdien ud fra en pris på  

 100 kr. pr. m2.
 Til støtte for påstanden anførte klageren bl.a., at ejendommen tilhørte en  

 andelsforening og blev benyttet til fritidshaveformål, samt at ejendommen var  

 opdelt i havelodder, der blev udlejet til foreningens medlemmer.
 Klageren gjorde endvidere gældende, at foreningen i 1982 lod tinglyse en  

 servitut på ejendommen, hvorefter arealet skulle udnyttes i overensstemmelse  

 med foreningens formål og vedtægter samt planer godkendt af kommunen.
 Klageren fandt derfor, at ejendommen ikke kunne vurderes på linie med  

 sommerhusgrunde i området, og henviste i øvrigt til, at andre grundarealer,  

 som også tilhørte foreningen på Sjælland, var ansat til mellem 10 kr. og 65  

 kr. pr. m2.
 Landsskatteretten bemærkede, at grundværdien i medfør af vurderingslovens  

 § 13, stk. 1, udgør grundens handelsværdi i ubebygget stand under hensyn til  

 beskaffenhed og beliggenhed og til en i økonomisk henseende god anvendelse.  

 Endvidere bemærkede retten, at der ved ansættelsen af grundværdien i medfør  

 af vurderingslovens § 13, stk. 2, skal tages hensyn til de til grunden  

 knyttede rettigheder og byrder af offentligretlig karakter.
 Da kommunen var påtaleberettiget med hensyn til overholdelsen af den på  

 ejendommen i 1982 tinglyste servitut, fandt Landsskatteretten, at denne måtte  

 anses for en byrde af offentligretlig karakter, der skulle tages i  

 betragtning ved ansættelsen af grundværdien.
 Landsskatteretten fandt herefter, at grundværdien passende kunne ansættes  

 ud fra en pris på 80 kr. pr. m2.
 (* 1) Afgørelsen er offentliggjort i Skat 1989, nr. 5, side 407.
