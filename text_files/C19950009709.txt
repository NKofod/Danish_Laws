 Indholdsfortegnelse:
1. Indledning 2. De omhandlede formuegoder 2.1. Goodwill 2.2. Tidsbegrænsede rettigheder mv.
2.3. Retten ifølge udbytte-, forpagtnings- eller lejekontrakt 2.4. Agentur eller lignende 2.5. Konkurrenceklausuler 2.6. Ikrafttræden 3. Afskrivning 3.1. Goodwill 3.2. Tidsbegrænsede rettigheder mv. samt udbytte-, forpagtnings-  

 og lejekontrakt 3.3. Agentur og konkurrenceklausuler 3.4. Afskrivningsform mv.
3.5. Interesseforbundne parter 3.6. Ikrafttræden 4. Forhold der sidestilles med køb og salg 4.1. Erstatning mv.
4.2. Gaver og arveforskud 4.3. Overførsel til udlandet 5. Opgørelse af fortjeneste og tab 5.1. Delafståelse, hvor sælger har både eget oparbejdet goodwill  

 og tilkøbt goodwill 5.2. Særregler for visse afståelser mv.
5.2.1. Næring og spekulation 5.2.2. Ligningslovens § 8 L 5.2.3. Ligningslovens § 27 A 5.3. Ikrafttræden 5.4. Overgangsregler 5.4.1. Goodwill - beskatning og afskrivningsgrundlag 5.4.2. Afskrivning efter tidligere regler 5.4.3. Goodwill - vederlag bindende fastsat 6. Goodwill - skattefri virksomhedsomdannelse, succession ved  

 familieoverdragelse samt succession efter fusionsskatteloven 6.1. Skattefri virksomhedsomdannelse 6.2. Succession ved familieoverdragelse 6.3. Succession efter fusionsskatteloven 7. Goodwill - virksomhedsskatteloven 7.1. Ikrafttræden 7.2. Overgangsregler 7.2.1. Goodwill erhvervet før den 19. maj 1993 7.2.2. Goodwill erhvervet i perioden 19. maj 1993 - 1. januar 1996 7.2.3. Goodwill - vederlag bindende fastsat Bilag Eksempler 1. Indledning.
 I dette cirkulære omtales de ændringer, der er gennemført ved lov nr. 428  

 af 25. juni 1993 om ændring af forskellige skattelove (Beskatning af goodwill  

 mv.) og en række ændringer, der er gennemført ved lov nr. 1117 af 22.  

 december 1993 (Justeringer af skatteomlægningen).
 Det drejer sig om følgende ændringer:
 - Genindførsel af beskatningen ved afståelse mv. af goodwill og i  

 tilknytning hertil adgang til afskrivning på anskaffelsessummen.
 - Genindførsel af hjemlen til beskatning af fortjeneste og fradrag for tab  

 ved afståelse af know-how, som vedrører opfindelser, der er skabt af  

 afhænderen selv.
 - En ændring af beskatningsformen for fortjeneste og tab ved afståelse mv.  

 af tidsbegrænsede rettigheder mv. og retten ifølge en udbytte-, forpagtnings-  

 eller lejekontrakt, godtgørelse for opgivelse af agentur og vederlag for  

 påtagelse af konkurrenceklausuler.
 2. De omhandlede formuegoder (ligningslovens § 16 E,  

 stk. 1, nr. 1-5).
 2.1. Goodwill.
 Efter ligningslovens § 16 E, stk. 1, nr. 1, skal fortjeneste eller  

 tab ved afhændelse, afståelse eller opgivelse af den til en  

 erhvervsvirksomhed knyttede goodwill medregnes ved opgørelsen af den  

 skattepligtige indkomst - for personer som personlig indkomst, jf.  

 personskattelovens § 3.
 Ved goodwill forstås i skattemæssig henseende den til en  

 erhvervsvirksomhed knyttede kundekreds, forretningsforbindelse eller  

 lignende.
Der er ikke ved genindførelsen af goodwillbeskatningen sket ændringer i  

 det skatteretlige goodwill-begreb.
Den hidtidige retspraksis vedrørende  

 forståelsen af begrebet goodwill har derfor fortsat gyldighed.
Af definitionen følger, at goodwill kun kan være knyttet til  

 en virksomhed og ikke til personer.
Det forhold, at en person, der  

 besidder særlige kvalifikationer, fortsætter i den overdragne virksomhed, har  

 dermed ikke i sig selv betydning for afgørelsen af, om der i skattemæssig  

 henseende foreligger goodwill.
 Anvendelse af bestemmelsen betinger, at der er tale om overdragelse af en  

 erhvervsvirksomhed, idet goodwill ikke kan overdrages særskilt  

 . Der kan i den forbindelse henvises til Landsskatterettens kendelse af 29.  

 november 1993, TfS 1994.43 og Østre Landsrets dom af 4. februar 1991, TfS  

 1991.85.
Landsskatteretskendelsen drejede sig om en vognmand, som i 1982  

 stiftede et anpartsselskab og herefter bortforpagtede sin virksomhed til  

 selskabet.
Ved forpagtningsforholdets ophør i 1985 solgte han tre biler til  

 selskabet for 350.000 kr. og modtog i den forbindelse et vederlag på 225.000  

 kr. for goodwill.
Landsskatteretten fandt, at der ikke ved  

 forpagtningsforholdets ophør kunne antages at være afstået goodwill, da  

 goodwill er nøje knyttet til virksomhedens drift.
Vederlaget på de 225.000  

 kr. blev anset som maskeret udlodning.
Østre Landsretsdommen drejede sig om en skatteyder, som i 1978  

 sammen med sine to medinteressenter købte et lejet erhvervslejemål og  

 samtidig overtog den tidligere indehavers lejemål med udlejeren.
Lejemålet  

 blev fremlejet til et af interessenterne stiftet anpartsselskab, der drev  

 handel med lædervarer.
Da udlejeren i 1981 gik konkurs, købte interessenterne  

 lejemålet som ejerlejlighed.
I 1983 overdrog interessenterne ved købekontrakt  

 af 28. april erhvervslejemålet (forretningen) til anpartsselskabet for  

 520.000 kr., herunder goodwill 430.000 kr.
Ved lejekontrakt af samme dato  

 blev lejligheden udlejet til anpartsselskabet.
Da der ikke var sket nogen  

 overdragelse eller opgivelse af forretningen, fandt landsretten, at der ikke  

 var ført bevis for, at der i forbindelse med købekontraktens indgåelse var  

 opgivet goodwill knyttet til forretningen.
Landsretten fandt heller ikke, at  

 den omstændighed, at lejekontrakten indrømmede anpartsselskabet en  

 afståelses- og fremlejeret kunne medføre, at nogen del af købesummen på  

 520.000 kr. kunne anses for vederlag for goodwill, idet der ikke findes  

 holdepunkter for at antage, at goodwill kan anses for at være et af  

 forretningens drift uafhængigt formuegode.
Der var heller ikke tale om  

 afståelse af nogen ret ifølge en lejekontrakt allerede af den grund, at  

 interessenterne i 1981 var blevet ejere af lejemålet.
Som følge heraf blev  

 vederlaget på de 430.000 kr. anset for en ydelse i lejeforhold, der var  

 indkomstskattepligtig for skatteyderen efter statsskattelovens § 4.
 Bestemmelsen omfatter både den situation, hvor hele virksomheden  

 afstås mv. og den situation, hvor der er tale om afståelse mv. af en  

 del af en erhvervsvirksomhed . Der kan i den forbindelse henvises  

 til Østre Landsrets dom af 6. december 1989, TfS 1990.23.
Østre Landsretsdommen drejede sig om en statsautoriseret revisor  

 fra Neksø, som i forbindelse med flytning af revisionsvirksomheden til Rønne  

 udskilte visse arbejdsopgaver til et anpartsselskab, som han selv ejede og  

 som skulle fortsætte den begrænsede virksomhed i Neksø (filialkontor) med en  

 nærmere angivet kreds af bogføringsklienter mv.
Ved overdragelse af denne del  

 af virksomheden til anpartsselskabet blev der udarbejdet en specificeret  

 fortegnelse over de klienter og honorarer, der vedrørte Neksøområdet.  

 Landsretten lagde til grund, at revisoren ved aftalen med anpartsselskabet  

 havde foretaget en reel overdragelse af et formuegode i form af en eksklusiv  

 ret for selskabet til at betjene en række kunder med bogføring og  

 administration.
Landsretten fandt, at hans vederlag herfor skattemæssigt  

 måtte bedømmes som goodwill.
 I definitionen af goodwill ligger endvidere, at der dels skal være tale om  

 en virksomhed i drift, dels om konkret konstaterbare faktorer, som betinger  

 forventningerne om den fremtidige indtjeningsevne, som kunde- eller  

 forretningsforbindelser repræsenterer.
Konkret konstaterbare faktorer er bl.a tilstedeværelsen af en fast  

 »individualiserbar« kundekreds eller særlige  

 forretningsforbindelser.
Det er således ikke tilstrækkeligt for konstatering  

 af goodwill i skattemæssig henseende, at der foreligger en indtjeningsevne,  

 hvis dokumentation for en kundekreds eller særlige forretningsforbindelser  

 ikke kan frembringes.
Der kan i den forbindelse henvises til  

 Landskatterettens kendelse af 2. september 1991, TfS 1991.507, Østre  

 Landsrets dom af 25. januar 1990, TfS 1990.119 og Vestre Landsrets dom af 12.  

 august 1992, TfS 1992.431.
Landsskatteretskendelsen drejede sig om en skatteyder, som i  

 august 1987 erhvervede en ejendom fra sin fader.
Erhvervslokalerne i  

 ejendommen havde været udlejet til en købmand siden 1961. Lejemålet blev  

 opsagt af købmanden pr. 1. marts 1988 og lokalerne stod derefter ubenyttede,  

 indtil de blev udlejet pr. 1. november 1988. Lejeren betalte 108.000 kr.  

 herfor, der bl.a. omfattede goodwill på 60.000 kr.
Landsskatteretten fandt,  

 at ingen del af beløbet på de 60.000 kr. kunne betragtes som vederlag for  

 goodwill, da skatteyderen (udlejer) ikke havde afstået nogen kundekreds.  

 Betalingen på de 60.000 kr. måtte derfor betragtes som en art nøglepenge  

 eller lejemålsdusør, der var indkomstskattepligtig for skatteyderen efter  

 statsskattelovens § 4.
Østre Landsretsdommen drejede sig om en forsikringsagents  

 overdragelse af en del af kundekredsen.
Ved en aftale af 7. december 1982  

 mellem indehaveren af et forsikringsagentur og forsikringsselskabet Kgl.  

 Brand blev der truffet bestemmelse, dels om forsikringsagentens fremtidige  

 virke som selvstændig agent for Kgl.
Brand, dels om overdragelse til Kgl.  

 Brand af en nøje opregnet og afgrænset del af den kundekreds, som  

 forsikringsagenten hidtil inden for det selvstændigt drevne agentur havde  

 betjent.
Ved aftalen fraskrev forsikringsagenten sig mod vederlag adgangen  

 til at søge indtjening opnået på den overdragne kundekreds.
Da denne  

 kundekreds var så konkret defineret, at de usikkerhedsmomenter, der  

 almindeligvis foreligger i forbindelse med overdragelse af goodwill, ikke var  

 tilstede, kunne vederlaget ikke betragtes som vederlag for goodwill.
Herefter  

 blev vederlaget, da overdragelsen måtte anses for opgivelse af agentur, anset  

 for skattepligtigt i medfør af lov om særlig indkomstskat mv. § 2, nr. 9 - nu  

 ligningslovens § 16 E, stk. 1, nr. 4, (se afsnit 2.4).
Vestre Landsretsdommen drejede sig om en gårdejer, som pr. 1.  

 januar 1984 for en købesum på 2.120.396 kr., herunder goodwill 225.000 kr.  

 overdrog sin svine- og kvægproduktionsvirksomhed til et anpartsselskab, hvori  

 han selv var hovedanpartshaver.
Svineproduktionen udgjorde den største del af  

 virksomheden og langt den største del af svineproduktionen blev solgt til  

 slagteri.
Da indtjeningen i det væsentlige skete ved salg af slagtesvin og  

 smågrise til slagteri, fandt landsretten, at der ikke var knyttet nogen  

 goodwill til overdragelse af virksomheden.
Beløbet på de 225.000 kr. blev  

 anset som en udlodning fra selskabet til gårdejeren (hovedanpartshaveren).
Der antages ikke at foreligge goodwill, hvor virksomheden drives gennem  

 personlig arbejdsindsats for en enkelt arbejdsgiver eller hvor virksomheden  

 overdrages inden for et økonomisk eller personligt interessefællesskab,  

 medmindre eksistensen af goodwill kan knyttes til andre særlige  

 omstændigheder.
Der kan i den forbindelse henvises til Landsskatterettens  

 kendelse af 24. maj 1991, TfS 1991.346.
Landsskatteretskendelsen drejede sig om overdragelse af en  

 datavirksomhed til et aktieselskab.
En revisions- og datavirksomhed var  

 tidligere drevet i interessentskabsform.
I 1985 omdannede de to interessenter  

 revisionsvirksomheden til et aktieselskab med de to hidtidige interessenter  

 som eneaktionærer.
De ønskede på et senere tidspunkt at overdrage  

 datavirksomheden til selskabet.
Datavirksomhedens eneste aktivitet var  

 edb-behandling for selskabet som kunde og arbejdet blev udført af de to  

 interessenter uden lønnet medhjælp.
Landsskatteretten fandt, at der som følge  

 af personsammenfaldet mellem virksomheden og kunden ikke kunne indgå goodwill  

 i købesummen, uanset at der blev afstået en hel virksomhed, der tidligere  

 havde haft mere end en kunde.
Den » rene beliggenhedsgoodwill » er ikke omfattet af det  

 skattemæssige goodwill-begreb.
Der kan i den forbindelse henvises til den  

 ovenfor omtalte Østre Landsrets dom af 4. februar 1991, TfS 1991.85.  

 Endvidere kan henvises til Østre Landsrets dom af 3. december 1990, TfS  

 1991.2 og Vestre Landsrets dom af 21. december 1992, TfS 1993.32.
Østre Landsretsdommen drejede sig om en skotøjshandler, der i 1975  

 havde indgået et lejemål om lokaler i et butikscenter.
Lejemålet var fra  

 udlejers side uopsigeligt i 20 år, mens skotøjshandleren kunne opsige  

 lejemålet med 6 måneders varsel.
Ved fraflytning havde skotøjshandleren ret  

 til selv at finde en ny lejer.
I 1985 overdrog skotøjshandleren lejemålet til  

 Irma A/S for 200.000 kr.
Skotøjshandleren flyttede til andre lokaler i  

 nærheden uden for butikscentret.
Landsretten fandt, at selvom det muligvis  

 var aftalt mellem parterne, at der var tale om overdragelse af goodwill  

 (»beliggenhedsgoodwill«), var der ikke ført bevis for, at  

 skotøjshandleren havde mistet goodwill, da virksomheden fortsatte på næsten  

 samme sted med uændret varesortiment og uden væsentlig omsætningstilbagegang.  

 Herefter blev vederlaget på de 200.000 kr., da overdragelsen måtte anses for  

 afståelse af retten ifølge en lejekontrakt, anset for skattepligtigt i medfør  

 af lov om særlig indkomstskat mv. § 2, nr. 5 - nu ligningslovens § 16 E, stk.  

 1, nr. 3, (se afsnit 2.3).
Vestre Landsretsdommen drejede sig om et anpartsselskab, der drev  

 forretning med damekonfektion.
I 1984 flyttede anpartsselskabet ind i egen  

 ejendom efter hidtil at have haft forretning i lejede lokaler i to ejendomme.  

 Anpartsselskabet havde uopsigelig lejeret til lejemålene.
Ejeren af den ene  

 ejendom, et forsikringsselskab, ønskede selv at overtage lejemålet og  

 udbetalte anpartsselskabet 250.000 kr. for at afstå lejemålet.
Beløbet blev  

 af parterne benævnt vederlag for overdragelse af lejemålet.
Det andet lejemål  

 blev overtaget af et hvidevarefirma for 55.000 kr., idet beløbet efter  

 købekontrakten udgjorde vederlag for goodwill knyttet til lokalerne.  

 Anpartsselskabets nye lokaler lå i nærheden af de tidligere lokaler og  

 virksomheden fortsatte i uændret omfang.
Begge købere havde forpligtet sig  

 til ikke på ny at udleje lokalerne til manufakturforretninger.
Landsretten  

 fandt, at aftalerne var indgået mellem parter med modstridende interesser, og  

 at deres kvalifikation af vederlag normalt ikke kan anfægtes.
Da  

 anpartsselskabet imidlertid fortsatte virksomheden i nye lokaler i nærheden  

 og de tidligere lokaler blev benyttet til andre formål, fandt landsretten, at  

 skattemyndighederne havde været berettiget til at foretage en selvstændig  

 vurdering.
Landsretten udtalte, at goodwill skattemæssigt knytter sig til  

 kundekreds, forretningsforbindelser mv., og fandt det ikke godtgjort, at  

 anpartsselskabet ved afståelse af lejemålet havde mistet sådan goodwill.
Hele  

 afståelsessummen på de 305.000 kr. blev herefter anset for vederlag for  

 afståelse af retten ifølge en lejekontrakt og dermed skattepligtigt i medfør  

 af lov om særlig indkomstskat mv. § 2, nr. 5 - nu ligningslovens § 16 E, stk.  

 1, nr. 3, (se afsnit 2.3).
 For så vidt angår afgrænsning mellem goodwill og konkurrenceklausuler  

 henvises til afsnit 2.5.
 2.2. Tidsbegrænsede rettigheder mv.
 Efter ligningslovens § 16 E, stk. 1, nr. 2, skal fortjeneste eller  

 tab ved afhændelse, afståelse eller opgivelse af tidsbegrænsede rettigheder  

 såsom særlig fremstillingsmetode eller lignende (know-how), patentret,  

 forfatter- og kunstnerret og ret til mønster eller varemærke medregnes ved  

 opgørelsen af den skattepligtige indkomst - for personer som personlig  

 indkomst, jf. personskattelovens § 3.
 Det er ingen betingelse for bestemmelsens anvendelse, at afståelsen mv.  

 finder sted i forbindelse med erhvervsophør.
 Særlig fremstillingsmetode eller lignende (know-how) dækker bl.a.  

know-how , som vedrører opfindelser og værker, der er skabt af  

 afhænderen selv.
Landsskatteretten har ved en kendelse af 30. maj 1989, TfS  

 1989.482, taget stilling til et spørgsmål om know-how contra goodwill.  

 Kendelsen drejede sig om et selskab, der drev virksomhed med import af en  

 vareart til en sammenslutning af lokale andelsforeninger.
Sammenslutningen  

 havde været interesseret i at købe en bestemt type af den pågældende vare,  

 som stort set kun anvendtes i Danmark.
Efter at sammenslutningen forgæves  

 havde forsøgt at købe produktet direkte i udlandet, solgte selskabet retten  

 til salg af varearten, kundemasse, kundeliste, arkiver mv. til en af  

 andelsforeningerne.
Selskabet havde ingen leverandøraftaler, men alene en  

 viden om og kontakter til de udenlandske produktcentre.
Landsskatteretten  

 fandt, at begrebet know-how kunne omfatte viden om, hvorledes produkter mest  

 hensigtsmæssigt kunne afsættes.
Retten fandt imidlertid, at de omhandlede  

 leverandørkontakter og forretningsforbindelser ikke kunne karakteriseres som  

 en sådan særlig viden, der naturligt faldt ind under lov om særlig  

 indkomstskat mv. § 2, nr. 4 - nu ligningslovens § 16 E, stk. 1, nr. 2.  

 Dispositionen måtte i stedet karakteriseres som en samlet overdragelse af  

 virksomheden værdi, og vederlaget måtte anses som vederlag for goodwill.
Ved forfatter- og kunstnerret forstås rettigheder, der er  

 beskyttede i henhold til lov om ophavsret.
Det vil bl.a. sige forfatterret  

 til skønlitteratur, videnskabelig eller faglig litteratur, filmrettigheder,  

 retten til musikværk og retten til edb-programmer.
Ved erhvervelse af rettigheder til nye film, der skal have premiere, og  

 hvor der er en tidsmæssig sammenhæng mellem erhvervelsestidspunktet og  

 premieretidspunktet, har der efter praksis været adgang til at behandle  

 udgiften hertil som en driftsudgift med den virkning, at der kunne ske  

 periodisering af indtægter og udgifter.
Denne praksis er imidlertid blevet  

 ændret ved en bindende forhåndsbesked af 27. september 1994, TfS 1994.669.  

 Praksisændringen har virkning fra offentliggørelsen af den bindende  

 forhåndsbesked den 10. oktober 1994. Det vil sige, at rettighedserhvervelser,  

 som er baseret på premierefilm, fra og med denne dato - som det er tilfældet  

 for andre filmrettigheder - skal behandles efter reglerne i ligningslovens §§  

 16 E og F.
Ligningsrådet har ved en bindende forhåndsbesked af 22.  

 juni 1988, TfS 1988.445, taget stilling til et spørgsmål vedrørende  

 overdragelse af retten til et edb-program.
Et aktieselskab havde udviklet et  

 edb softwaresystem, der var beregnet til overvågning, styring og regulering  

 af energi, forurening og sikkerhed.
Aktieselskabet solgte systemet til et  

 kommanditselskab og påtog sig en konkurrenceklausul, hvorefter selskabet  

 forpligtede sig til ikke at udvikle et konkurrende system.
Systemet kunne  

 efter Ligningsrådets opfattelse ikke karakteriseres som et driftsmiddel, der  

 kunne henføres under afskrivningslovens regelsæt, idet det var selve  

 systemet, som var blevet solgt.
Kommanditselskabet blev derimod anset for at  

 have erhvervet en immateriel rettighed, der kunne henføres til lov om særlig  

 indkomstskat mv. § 2, nr. 4 - nu ligningslovens § 16 E, stk. 1, nr. 2.
 Ved mønster forstås forbilledet for en vares udseende eller  

 ornament og ved varemærker forstås særlige kendetegn for varer eller  

 tjenesteydelser, som benyttes eller agtes benyttet i en erhvervsvirksomhed.
Bestemmelsen angiver ikke udtømmende arten af de omfattede rettigheder.  

 Andre rettigheder, der hidrører fra en vis indsats af skabende eller  

 opfindende karakter, skal således skatteretlig behandles på samme måde som de  

 i bestemmelsen udtrykkeligt nævnte rettigheder.
Det følger heraf, at også  

 rettigheder, der er under registrering, og rettigheder, der ikke er anmeldt  

 til registrering, omfattes af bestemmelsen.
Endvidere er det efter fast  

 praksis ikke en betingelse for bestemmelsens anvendelse, at rettigheden er  

 tidsbegrænset.
Ved en ændring af ligningslovens § 16 E, stk. 1, nr. 2, er der  

 foretaget en præcisering af denne praksis, jf. lov nr. 313 af 17. maj 1995  

 (Ophævelse af lov om særlig indkomstskat mv. samt konsekvensændringer mv.).
Ved en kendelse af 18. december 1992, TfS 1993.121, har  

Landsskatteretten taget stilling til et spørgsmål om  

udgiverrettigheder . Kendelsen drejede sig om et selskab, der drev to  

 distriktsblade og et markedstingsfirma.
Selskabet overdrog sin samlede  

 virksomhed til et andet selskab.
Landsskatteretten fandt, at retten til at  

 udgive distriktsbladene ikke var af en sådan karakter, at den kunne anses for  

 omfattet af lov om særlig indkomstskat mv. § 2, nr. 4 - nu ligningslovens §  

 16 E, stk. 1, nr. 2. Hele vederlaget, der i al væsentlighed var betalt for  

 kundekreds, abonnenter og annoncører, blev anset som vederlag for goodwill.
 Bortset fra den selvskabte know-how svarer bestemmelsen til den tidligere  

 regel i § 2, stk. 1, nr. 4, i den nu ophævede lov om særlig indkomstskat mv.
 2.3. Retten ifølge udbytte-, forpagtnings- eller lejekontrakt.
 Efter ligningslovens § 16 E, stk. 1, nr. 3, skal fortjeneste eller  

 tab ved afhændelse, afståelse eller opgivelse af retten ifølge en udbytte-,  

 forpagtnings- eller lejekontrakt medregnes ved opgørelsen af den  

 skattepligtige indkomst - for personer som personlig indkomst, jf.  

 personskattelovens § 3.
Bestemmelsen finder alene anvendelse for rettigheder ifølge en kontrakt, i  

 modsætning til forpligtelser.
Det er uden betydning for bestemmelsens  

 anvendelse, hvorvidt der er tale om en tidsbegrænset eller tidsubegrænset  

 ret.
 Ved en udbyttekontrakt forstås enhver kontrakt, der hjemler ret til  

 løbende indkomst, hvadenten retten hertil er erhvervet i forbindelse med  

 overdragelse af udnyttelsesretten til et formuegode eller i forbindelse med  

 afståelse mv. af et sådant.
Kun afståelse mv. af retten i henhold til en bestående udbyttekontrakt er  

 omfattet af bestemmelsen.
Endvidere finder bestemmelsen kun anvendelse for  

 kontrakter om retten til løbende indkomst, der vedrører uforfaldne beløb.  

 Overdragelse af retten til forfaldne beløb skal behandles efter samme  

 regelsæt som anden overdragelse af fordringer, dvs. efter kursgevinstlovens  

 regler.
Det er uden betydning for bestemmelsens anvendelse om afståelse af retten  

 ifølge en udbyttekontrakt afregnes kontant eller ved frigørelse af gæld.
Der  

 kan i den forbindelse henvises til Landsskatterettens kendelse af 6. februar  

 1991, TfS 1991.170.
Landsskatteretskendelsen drejede sig om en civilingeniør, som  

 tilbagesolgte en udbyttekontrakt til det udstedende kommanditselskab, som han  

 havde erhvervet udbyttekontrakten af i 1979. Efter tilbagesalgsaftalen, der  

 blev indgået i januar 1986, var salgssummen ca. 20.000 kr.
Han modtog straks  

 a conto 6.500 kr. og i juni 1986 yderligere 6.300 kr. til foreløbig  

 afgørelse, ligesom han blev frigjort for gæld til kommanditselskabet på 7.200  

 kr.
Landsskatteretten fandt, at fortjenesten, der var opgjort på dette  

 grundlag, var skattepligtig særlig indkomst, idet det var uden betydning, om  

 der var afregnet kontant eller ved frigørelse af gæld.
 Ved udbyttekontrakt forstås ikke kun kontrakter om ret til overskudsandel.  

 Som eksempel på aftaler, der kan falde ind under begrebet udbyttekontrakt,  

 kan nævnes aftaler om retten til licens, aftaler om retten til at  

 administrere faste ejendomme, aftaler om en afløsningssum for løbende ydelser  

 samt bedækningsbeviser med ret til vederlagsfri bedækning.
En opfinder havde overdraget retten til at udnytte en af ham gjort og  

 patenteret opfindelse mod afgift (licens) sat i forhold til virksomhedens  

 produktion.
Ved et senere salg af rettighederne i henhold til licensaftalen,  

 blev han anset for skattepligtig af fortjenesten efter lov om særlig  

 indkomstskat mv. § 2, nr. 5 - nu ligningslovens § 16 E, stk. 1, nr. 3.
 Et vederlag for overdragelse af retten til at administrere nogle faste  

 ejendomme blev anset som et vederlag for afståelse af retten ifølge en  

 udbyttekontrakt og dermed omfattet af lov om særlig indkomstskat mv. § 2, nr.  

 5 - nu ligningslovens § 16 E, stk. 1, nr. 3.
En indehaver af et firma, der drev assurancevirksomhed, afgik ved døden.  

 Et forsikringsselskab overtog virksomheden, i hvilken forbindelse  

 indehaverens enke for livstid blev sikret en årlig ydelse på 10 pct. af visse  

 forsikringspræmier og 5 pct. af andre præmier, der indkasseredes af  

 selskabet, dog mindst 30.000 kr. årligt.
Ved enkens død skulle 3/4 af de  

 nævnte ydelser tilfalde hendes tre børn med 1/3 til hver dog længst indtil  

 1973. Efter enkens død ønskede forsikringsselskabet at komme ud af forholdet  

 ved at betale en afløsningssum en gang for alle.
Den ret, der tilkom  

 arvingerne blev anset for at være en ret i henhold til en udbyttekontrakt af  

 den i lov om særlig indkomstskat mv. § 2, nr. 5, (nu ligningslovens § 16 E,  

 stk. 1, nr. 3) nævnte art.
 I en bindende forhåndsbesked fra 12. december 1988, TfS 1989.64, fandt  

 Ligningsrådet på baggrund af de foreliggende oplysninger, at overdragelsen af  

 et bedækningsbevis, der gav ret til vederlagsfrit at få en hoppe bedækket  

 årligt, så længe hingsten var avlsdygtig, måtte anses som en rettighed ifølge  

 en udbyttekontrakt, jf. lov om særlig indkomstskat mv. § 2, nr. 5 - nu  

 ligningslovens § 16 E, stk. 1, nr. 3.
En testamentarisk ret til udbytte kan ikke anses for en rettighed ifølge  

 en udbyttekontrakt.
Landsskatteretten har i en kendelse af 28. maj 1982, LSRM  

 1982.102 taget stilling til dette spørgsmål.
Sagen drejede sig om en enke,  

 som efter sin ægtefælles død - i overensstemmelse med et af ægtefællerne  

 oprettet fælles testamente - havde arvet en livsvarig personlig ret til  

 udbyttet af boets beholdning af aktier i A/S B.
Af testamentet fremgik det  

 endvidere, at enken havde givet afkald på arv i sin afdøde ægtefælles særbo,  

 for så vidt angik de aktier, der var udlagt til B fond, bl.a. på vilkår, at  

 enken for sin livstid skulle oppebære udbytte af den nævnte aktiepost.
Efter  

 det oplyste fandt Landsskatteretten, at enkens udbytte af de omhandlede  

 aktier, der var til udbetaling i enkens restlevetid, ikke var tillagt hende  

 ved en udbyttekontrakt, men ved et gensidigt testamente og dispositionen  

 kunne derfor ikke anses for at være en af de i § 2, nr. 5, i lov om særlig  

 indkomstskat mv. (nu ligningslovens § 16 E, stk. 1, nr. 3) omhandlede  

 rettigheder.
Af andre former, der falder uden for begrebet udbyttekontrakt, kan nævnes  

 retten til arbejdsindtægt eller en interessents ret til overskudsandel i  

 interessentskabet.
Tilsvarende gælder, at pensionsaftaler mellem arbejdsgiver  

 og arbejdstager ikke anses for udbyttekontrakter.
Ved forpagtnings- og lejekontrakt forstås enhver kontrakt, hvor  

 ejeren af et formuegode mod vederlag overdrager brugs- eller  

 udnyttelsesretten hertil.
Forpagtning adskiller sig fra leje ved, at  

 forpagtningsaftaler typisk også omfatter den til formuegodet knyttede  

 erhvervsvirksomhed.
Der er intet krav om, at det bortforpagtede eller udlejede formuegode har  

 karakter af fast ejendom eller løsøre.
Også retten til at indtræde i en  

 kontrakt som lejer eller forpagter, såvel som retten til at fortsætte et  

 lejemål er omfattet af bestemmelsen.
Kontrakter om private beboelseslejemål anses efter praksis for at falde  

 uden for bestemmelsens anvendelsesområde.
Det vil sige, at godtgørelser for  

 opgivelse eller afståelse af private lejemål er skattefri.
Dette gælder  

 uanset om godtgørelsen for opgivelse mv. af lejemålet berigtiges kontant  

 eller eksempelvis ved salg af en ejerlejlighed til under markedspris.
Landsskatteretten har ved en kendelse af 18. december 1985, TfS 1986.136,  

 taget stilling til spørgsmålet om beskatning af godtgørelser vedrørende  

 private lejemål.
Kendelsen drejede sig om en person, der havde en lejlighed  

 til disposition i et kloster.
Hun indgik på klosterets foranledning en  

 aftale, hvorefter hun skulle fraflytte lejligheden bl.a. på vilkår, at hun på  

 livstid skulle have udbetalt en delvis pristalsreguleret månedlig ydelse på  

 4.000 kr., samt have tilbagebetalt et indskud på 10.000 kr. og udbetalt et  

 yderligere beløb på 10.000 kr. til dækning af flytteomkostninger.  

 Landsskatteretten fandt, at det udbetalte beløb på 20.000 kr. måtte anses for  

 en skattefri kompensation for opgivelse af privat lejemål.
 Bestemmelsen finder ikke anvendelse på engangsydelser fra lejeren  

 eller forpagteren i anledning af indgåelse af kontrakt . Et  

 engangsvederlag, der i forbindelse med en lejekontrakts indgåelse ydes af  

 lejeren til udlejer som tillæg til den i kontrakten fastsatte leje, vil  

 således falde uden for bestemmelsens anvendelsesområde og skal behandles  

 efter reglerne i statsskattelovens §§ 4-6.
En erstatning fra lejeren i anledning af lejerens  

fraflytning i uopsigelighedsperioden anses derimod for omfattet af  

 bestemmelsen.
Der kan i den forbindelse henvises til Landsskatterettens  

 kendelse af 15. april 1986, TfS 1986.362.
 Landsskatteretskendelsen drejede sig om en arkitekt, der i 1982  

 modtog en erstatning fra en lejer i anledning af lejerens ophævelse af et  

 indgået erhvervslejemål, som var uopsigeligt fra lejers og udlejers side  

 indtil 1987. Landsskatteretten fandt, at erstatningen måtte anses for  

 omfattet af lov om særlig indkomstskat mv. § 2, nr. 5, (nu ligningslovens §  

 16 E, stk. 1, nr. 3), da erstatningen måtte betragtes som betaling for  

 lejemålets ophævelse i utide, uden at der ved fastsættelsen af erstatningen  

 var henset til størrelsen af bestemte konkrete fremtidige lejeindtægter.
 Bestemmelsen svarer til den tidligere regel i § 2, stk. 1, nr. 5, i den nu  

 ophævede lov om særlig indkomstskat mv.
 2.4. Agentur eller lignende.
 Efter ligningslovens § 16 E, stk. 1, nr. 4, skal godtgørelse i  

 anledning af opgivelse af agentur eller lignende medregnes ved opgørelsen af  

 den skattepligtige indkomst - for personer som personlig indkomst, jf.  

 personskattelovens § 3.
 Ud over egentlige agenturer er også tilsvarende forhold såsom  

 eneforhandlingsrettigheder, forhandlerprivilegier og lignende omfattet af  

 bestemmelsen.
Det er ingen betingelse for bestemmelsens anvendelse, at modtageren har  

 haft et egentligt krav på ydelsen.
Godtgørelser ydet ud fra en  

 billighedsbetragtning er også omfattet.
Det er heller ikke en betingelse, at ydelsen erlægges som en  

 engangsydelse.
Der kan i den forbindelse henvises til Landsskatterettens  

 kendelse af 26. februar 1992, TfS 1993.198.
Landsskatteretskendelsen drejede sig om indehaveren af en  

 assuranceforretning med tilhørende agentur, som afhændede sin virksomhed til  

 et forsikringsselskab, for hvilket hans firma i en lang årrække havde været  

 forsikringsagent.
Vederlaget bestod af et engangsbeløb på 500.000 kr., et  

 fast garanteret beløb på 1,6 mio. kr., der skulle afdrages over 5 år med lige  

 store årlige afdrag på 320.000 kr. samt en livsbetinget løbende ydelse på  

 320.000 kr., der påbegyndtes efter 5-års-periodens udløb.
Landsskatteretten  

 fandt, at vederlaget dels vedrørte goodwill (engangsbeløbet på de 500.000  

 kr.), dels opgivelse af agenturet.
Den del af vederlaget, der vedrørte  

 opgivelse af agenturet, skulle kapitaliseres og beskattes i medfør af lov om  

 særlig indkomstskat mv. § 2, nr. 9, (nu ligningslovens § 16 E, stk. 1, nr.  

 4).
Ved bedømmelsen af, om der foreligger opgivelse af agentur eller lignende,  

 har det betydning, hvorvidt indehaveren af agenturet eller  

 eneforhandlingsretten har ret til at afstå retten til en uafhængig  

 trediemand.
Hvis der kan ske overdragelse til en uafhængig trediemand, kan  

 det således indebære, at vederlaget eller en del af vederlaget i stedet må  

 kvalificeres som vederlag for goodwill (se afsnit 2.1). Der kan henvises til  

 Østre Landsrets dom af 10. oktober 1994, TfS 1994.719, der angik spørgsmålet  

 om, hvorvidt vederlaget skulle anses for betaling for goodwill eller betaling  

 for opgivelse af agentur.
Østre Landsretsdommen drejede sig om en depotindehaver, der i  

 forbindelse med et bryggeris omlægning af depoter, fik udbetalt en  

 godtgørelse på 212.000 kr.
Depotindehaveren anså beløbet for at være betaling  

 for goodwill, mens skattemyndighederne fandt, at der var tale om godtgørelse  

 for opgivelse af en eneforhandlingsret.
Landsretten fandt, at det efter  

 bevisførelsen, herunder særligt bestemmelserne i forhandlerkontrakten, måtte  

 lægges til grund, at kundekredsen knyttet til depotindehaverens øldepot havde  

 tilhørt bryggeriet, og at depotindehaveren således ikke havde afståelsesret.  

 Da det skattemæssige goodwill-begreb er knyttet til afståelse af en  

 kundekreds, kunne godtgørelsen derfor ikke anses for vederlag for goodwill,  

 men måtte behandles som godtgørelse for ophør af depotindehaverens  

 eneforhandlingsret til bryggeriets produkter.
Godtgørelsen var herefter  

 omfattet af lov om særlig indkomstskat mv. § 2, nr. 9, (nu ligningslovens §  

 16 E, stk. 1, nr. 4).
 Bestemmelsen svarer til den tidligere regel i § 2, stk. 1, nr. 9, i den nu  

 ophævede lov om særlig indkomstskat mv.
 2.5. Konkurrenceklausuler.
Efter ligningslovens § 16 E, stk. 1, nr. 5, skal vederlag for  

 påtagelse af indskrænkninger i adgangen til fri erhvervsudøvelse  

 (konkurrenceklausuler) medregnes ved opgørelsen af den skattepligtige  

 indkomst - for personer som personlig indkomst, jf. personskattelovens § 3,  

 når vederlaget ydes en gang for alle.
Løbende ydelser behandles efter  

 reglerne i statsskattelovens §§ 4-6.
 Ved konkurrenceklausul forstås en klausul, som går ud på at afskære den  

 ene part i aftalen, ofte en arbejdstager, fra at udøve virksomhed, der på en  

 nærmere bestemt måde konkurrerer med den anden parts virksomhed.
I tilfælde, hvor der ydes et samlet vederlag for goodwill og påtagelse af  

 en konkurrenceklausul, som efter en konkret vurdering må anses for at være i  

 balance med virksomhedens indtjeningsevne, kan det være vanskeligt at  

 adskille goodwill-delen og konkurrenceklausul-delen.
Landsskatteretten har i  

 disse tilfælde tilkendegivet, at der ikke er grundlag for at henføre nogen  

 del af vederlaget til konkurrenceklausulen.
Der kan i den forbindelse  

 henvises til Landsskatterettens kendelse af 12. februar 1990, TfS 1990.192  

 samt Landsskatterettens kendelse af 4. marts 1991, TfS 1991.133. Det skal  

 bemærkes, at såfremt der omvendt er tale om, at vederlaget ikke står i  

 rimeligt forhold til virksomhedens indtjeningsevne, må det anses som udtryk  

 for, at der er ydet betaling for påtagelse af en konkurrenceklausul.
Landsskatteretskendelsen fra 1990 angik en skatteyder, der havde  

 drevet selvstændig virksomhed som depotindehaver.
Han indgik i september 1980  

 en kontrakt med et olieselskab, hvorefter han dels skulle udøve  

 salgsaktivitet for olieselskabets regning, dels som distributør skulle udøve  

 distribution for egen regning af olieselskabets produkter i det i kontrakten  

 nærmere angivne salgsdistrikt og til herom nærmere angivne kundegrupper.  

 Kontrakten indeholdt en fortegnelse over den tidligere depotindehavers egne  

 kunder, som han medtog fra sin tidligere virksomhed.
Disse kunder kunne han  

 ved kontraktens ophør medtage og overdrage.
Kontrakten indeholdt endvidere en  

 konkurrenceklausul.
I forbindelse med udløbet af kontrakten fra september  

 1980 og oprettelse af en ny kontrakt ville olieselskabet købe kundekredsen  

 for 1,6 mio. kr.
Ligningsrådet havde afgivet en bindende forhåndsbesked,  

 hvorefter kun 500.000 kr. kunne anses for betaling for goodwill, mens de  

 resterende 1,1 mio. kr. blev anset for vederlag for påtagelse af en  

 konkurrenceklausul.
Landsskatteretten fandt, at hele overdragelsessummen  

 vedrørte goodwill, idet der under hensyntagen til konkurrenceklausulens nære  

 tilknytning til goodwill-begrebet og afgørende betydning for goodwill-værdien  

 ikke var tilstrækkeligt grundlag for at udskille en del af vederlaget som  

 særskilt betaling for påtagelse af konkurrenceklausulen.
Landsskatteretskendelsen fra 1991 drejede sig om et  

 ejendomsmæglerfirma, der overdrog en del af virksomheden til en  

 ejendomsmæglerkæde.
Som led i overdragelsen indgik ejendomsmæglerne samtidig  

 en franchiseaftale med ejendomsmæglerkæden, idet de som franchisetagere  

 skulle drive virksomheden på nærmere angivne vilkår.
Franchisetagerne skulle  

 drive virksomheden for egen regning og risiko og kunne ikke uden skriftlig  

 aftale med franchisegiveren overdrage rettighederne efter aftalen til andre.  

 Aftalen indeholdt endvidere en 5-årig konkurrenceklausul.
Franchiseaftalen  

 var uopsigelig i 4 år og kunne derefter opsiges af begge parter.  

 Overdragelsessummen udgjorde 2 mio. kr., hvoraf 1.750.000 kr. for goodwill og  

 250.000 kr. for inventar og maskiner.
Ligningsrådet havde ikke anset det  

 aftalte vederlag for at vedrøre goodwill, men anså beløbet for vederlag for  

 påtagelse af en konkurrenceklausul og eventuelt som vederlag for overdragelse  

 af retten ifølge en lejekontrakt.
Landsskatteretten fandt, at  

 franchiseaftalen ikke gav grundlag for at antage, at der alene forelå en  

 aftale om et samarbejde.
Retten lagde herved afgørende vægt på, at  

 franchisegiver efter aftalen, når uopsigelighedsperioden udløb, kunne opsige  

 aftalen uden vederlag.
Under disse omstændigheder fandt retten, at der var  

 tale om en overdragelse af virksomheden.
Landsskatteretten erklærede sig  

 endvidere enig i det synspunkt, at der efter praksis normalt ikke bliver  

 udskilt nogen del af en betaling for goodwill som særskilt vederlag for  

 påtagelse af en konkurrenceklausul.
Hele vederlaget på 1.750.000 kr. skulle  

 herefter anses som betaling for goodwill.
 Bestemmelsen svarer til den tidligere regel i § 2, stk. 1, nr. 14, i den  

 nu ophævede lov om særlig indkomstskat mv.
 2.6. Ikrafttræden.
Reglerne i ligningslovens § 16 E, stk. 1, har virkning for formuegoder,  

 der afstås mv. den 19. maj 1993 eller senere.
Det er uden betydning for  

 anvendelsen af reglen i § 16 E, stk. 1, nr. 1, om den goodwill, der afstås  

 mv., er optjent eller erhvervet før den 19. maj 1993.
 Afgørende for, hvornår reglerne finder anvendelse, er det tidspunkt, hvor  

 selve aftalen om overdragelse af det pågældende formuegode er indgået.  

 Betalingstidspunktet og tidspunktet for den faktiske overtagelse af  

 formuegodet er således uden betydning.
 3. Afskrivning (ligningslovens § 16 F).
 3.1. Goodwill.
 Den, der erhverver en goodwill, kan efter bestemmelsen i ligningslovens  

§ 16 F, stk. 1, afskrive det ydede vederlag i sin skattepligtige  

 indkomst (for personer - i den personlige indkomst) over en periode af 10 år  

 med 10 pct. årligt.
 3.2. Tidsbegrænsede rettigheder mv. samt udbytte-, forpagtnings- og  

 lejekontrakt.
 Den, der erhverver en tidsbegrænset rettighed mv. eller en ret ifølge en  

 udbytte-, forpagtnings- eller lejekontrakt, er efter bestemmelsen i  

 ligningslovens § 16 F, stk. 2, berettiget til at afskrive det ydede  

 vederlag i sin skattepligtige indkomst (for personer - i den personlige  

 indkomst) med lige store årlige beløb over et til rettigheden svarende åremål  

 eller - såfremt rettigheden er tidsubegrænset - over en periode af 10 år med  

 10 pct. årligt.
For så vidt angår tidsbegrænsede rettigheder skal bemærkes, at det  

 tidsbegrænsede går på den periode, som rettigheden er beskyttet - det være  

 sig efter ophavsretsloven, patentloven, lov om mønster o.s.v.
Kan der ikke  

 opgøres nogen præcis beskyttelsesperiode, f.eks. fordi det drejer sig om  

 overdragelse af en forfatterret på et tidspunkt, hvor ophavsmanden endnu er i  

 live, så skal vederlaget afskrives efter reglen om tidsubegrænsede  

 rettigheder, dvs. over 10 år.
 Den, der erhverver know-how eller patentrettigheder i tilknytning til sit  

 erhverv, kan som et alternativ til afskrivning efter ligningslovens § 16 F,  

 stk. 2, i stedet vælge at straksafskrive den kontantomregnede  

 anskaffelsesudgift efter reglerne i ligningslovens § 8 L (se afsnit 5.2.2).
 3.3. Agentur og konkurrenceklausuler.
 Godtgørelse for opgivelse af agentur eller lignende og vederlag for  

 påtagelse af en konkurrenceklausul afskrives efter bestemmelsen i  

 ligningslovens § 16 F, stk. 3, i yderens skattepligtige indkomst (for  

 personer - i den personlige indkomst) over en periode af 10 år.
 Hvis ydelser af denne art tilsammen med vederlag for afløsning af  

 pensionstilsagn, der ikke har været omfattet af lov om tilsyn med  

 pensionskasser, udgør under 5 pct. af den samlede lønudgift i yderens  

 virksomhed i det pågældende indkomstår, fradrages de dog fuldt ud ved  

 opgørelsen af den skattepligtige indkomst (for personer - i den personlige  

 indkomst) for dette indkomstår.
Adgangen til straksfradrag er betinget af, at de pågældende ydelser ikke  

 udgør mere end 5 pct. af lønudgiften.
Hvis en virksomhed har afholdt udgifter  

 af denne art på f.eks. 8 pct. af den samlede lønudgift det pågældende  

 indkomstår, skal således hele den afholdte udgift afskrives over en periode  

 på 10 år.
 3.4. Afskrivningsform mv.
Der er tale om pro anno afskrivninger.
I anskaffelses- og afståelsesåret  

 skal afskrivninger således medregnes i forhold til den tid,  

 erhverver/overdrager har ejet formuegodet i det pågældende indkomstår.
Der er  

 endvidere tale om bundne afskrivninger, dvs. at afskrivningsperioden ikke  

 forlænges, selv om afskrivning undlades i et eller flere år.
Erhververen kan  

 påbegynde afskrivning fra det tidspunkt, hvor der er indgået aftale om  

 overdragelsen.
Overdrageren kan afskrive indtil tidspunktet for aftalens  

 indgåelse.
 Afskrivning foretages på grundlag af anskaffelsessummen omregnet til  

 kontantværdi efter reglerne i bekendtgørelse nr. 486 af 31. maj 1994 om  

 kontantværdiansættelse af overdragelsessummer efter afskrivningsloven og  

 ligningsloven og om oplysningspligt efter afskrivningsloven.
 Afskrivning eller fradrag vedrørende godtgørelse for opgivelse af agentur  

 eller lignende og vederlag for påtagelse af en konkurrenceklausul foretages  

 ligeledes på grundlag af ydelsen omregnet til kontantværdi efter reglerne i  

 bekendtgørelse nr. 486 af 31. maj 1994.
 De omkostninger, der har været forbundet med erhvervelsen af formuegodet,  

 som f.eks. udgift til advokat, revisor og lignende, indgår i  

 afskrivningsgrundlaget.
 3.5. Interesseforbundne parter.
 Efter ligningslovens § 16 F, stk. 4, nedsættes erhververens  

 afskrivningsgrundlag til et beløb svarende til overdragerens skattepligtige  

 fortjeneste, når der er tale om overdragelse mellem interesseforbundne parter  

 af formuegoder omfattet af ligningslovens § 16 E, stk. 1, nr. 1-3, (goodwill,  

 tidsbegrænsede rettigheder mv. samt retten ifølge udbytte-, forpagtnings-  

 eller lejekontrakt).
 Bestemmelsen omfatter overdragelser mellem en person og et selskab mv. som  

 nævnt i selskabsskattelovens §§ 1 og 2 eller fondsbeskatningslovens § 1 eller  

 mellem sådanne selskaber indbyrdes, forudsat at den ene af parterne i  

 overdragelsen på grund af aktiebesiddelse, vedtægtsbestemmelse, aftale eller  

 fælles ledelse har bestemmende indflydelse på den anden parts handlemåde.  

 Overdragelser mellem personer er således ikke omfattet af bestemmelsen.
 Kategorien af selskaber mv., der er omfattet af bestemmelsen, er fastlagt  

 ved en henvisning til selskabsskattelovens §§ 1 og 2 samt  

 fondsbeskatningslovens § 1. Selskabstyper mv., der er omfattet af  

 bestemmelsen, er eksempelvis aktie- og anpartsselskaber og erhvervsdrivende  

 fonde.
 Bestemmende indflydelse vil f.eks. foreligge, hvor den ene part direkte  

 eller indirekte ejer mere end 50 pct. af aktiekapitalen hos den anden part.  

 Ved indirekte ejerskab forstås ejerskab via andre selskaber mv., hvori den  

 pågældende part ejer mere end 50 pct. af aktiekapitalen.
Ved afgørelsen af, om der foreligger bestemmende indflydelse, er alene den  

 direkte implicerede parts forhold afgørende.
Hvor den ene part i  

 overdragelsen er en person, vil det således være afgørende, om personen selv  

 ejer mere end 50 pct. af aktiekapitalen, råder over mere end 50 pct. af  

 stemmeværdien o.s.v.
Begrebet bestemmende indflydelse er således afgrænset  

 snævrere end hovedaktionærbegrebet i personskattelovens § 19 a, stk. 2-4,  

 hvor også aktiekapital og stemmeværdi tilhørende ægtefælle, forældre,  

 bedsteforældre, børn og børnebørn mv. har betydning.
 Hvis der eksempelvis er tale om en situation, hvor en gruppe på ti  

 personer vælger fremover at drive virksomhed i selskabsform, og i den  

 forbindelse overdrager goodwill til et nystiftet aktieselskab med de ti  

 personer som aktionærer og i øvrigt lige rettigheder, vil overdragelsen falde  

 uden for bestemmelsens anvendelsesområde, idet ingen af de ti personer hver  

 især opfylder betingelsen om bestemmende indflydelse.
Som et eksempel på overdragelser, der vil falde ind under bestemmelsens  

 anvendelsesområde, kan nævnes overdragelser mellem moder- og datterselskaber,  

 hvor moderselskabet ejer mere end 50 pct. af aktiekapitalen i  

 datterselskabet.
Endvidere vil overdragelser mellem søsterselskaber kunne  

 være omfattet.
Foreligger der eksempelvis en situation, hvor selskab A råder  

 over 51 pct. af stemmerne i henholdsvis selskab B og C (søsterselskaber), vil  

 en overdragelse fra selskab B til selskab C være omfattet af bestemmelsen,  

 idet selskab B på grund af fælles ledelse (selskab A) må anses for at have  

 bestemmende indflydelse på selskab C's handlemåde.
 3.6. Ikrafttræden.
 Reglerne i ligningslovens § 16 F, stk. 1 og 2, har virkning for  

 formuegoder, der erhverves den 19. maj 1993 eller senere.
Reglerne i ligningslovens § 16 F, stk. 3, har virkning for godtgørelser og  

 vederlag, der ydes den 19. maj 1993 eller senere.
Dog har reglen i  

 ligningslovens § 16 F, stk. 3, sidste pkt., om kontantomregning først  

 virkning for godtgørelser og vederlag, der ydes den 18. november 1993 eller  

 senere.
 Reglen i ligningslovens § 16 F, stk. 4, har virkning for formuegoder, der  

 afstås mv. den 18. juni 1993 eller senere.
 Formuegoderne anses for erhvervet/ydet på aftaletidspunktet, jf. afsnit  

 2.6.
 4. Forhold der sidestilles med køb og salg.
 4.1. Erstatning mv.
 Erstatnings- og forsikringssummer, der udredes i anledning af tab eller  

 forringelse af et af de i ligningslovens § 16 E, stk. 1, omhandlede  

 formuegoder sidestilles med afståelsessummer.
 4.2. Gaver og arveforskud.
Afståelse af de i ligningslovens § 16 E, stk. 1, nævnte formuegoder som  

 gave eller arveforskud sidestilles med salg.
Tilsvarende sidestilles  

 erhvervelse af de omhandlede formuegoder ved gave eller arveforskud med køb.
Ved afståelse af et formuegode, der er erhvervet som gave eller  

 arveforskud, benyttes den værdi, der er lagt til grund ved beregning af  

 gaveafgift eller indkomstskat af erhvervelsen som anskaffelsessum.
Har  

 erhvervelsen ikke været afgifts- eller indkomstskattepligtig, anses værdien i  

 handel og vandel på erhvervelsestidspunktet som anskaffelsessum.
Hvor afståelsen sker ved gave eller arveforskud, betragtes den  

 værdi, der lægges til grund ved beregningen af gaveafgift eller indkomstskat  

 i forbindelse med overdragelsen som afståelsessum.
Er overdragelsen hverken  

 afgifts- eller indkomstskattepligtig, betragtes værdien i handel og vandel på  

 overdragelsestidspunktet som afståelsessum.
 Reglerne svarer til de tidligere regler i § 4, stk. 2 og 3, samt § 5 i den  

 nu ophævede lov om særlig indkomstskat mv.
 4.3. Overførsel til udlandet.
 Efter selskabsskattelovens § 7 A og kildeskattelovens § 8 A sidestilles  

 overførelse af formuegoder som nævnt i ligningslovens § 16 E, stk. 1, nr.  

 1-3, (goodwill, tidsbegrænsede rettigheder mv. samt retten ifølge udbytte-,  

 forpagtnings- eller lejekontrakt) til benyttelse i udlandet med et salg.
 Bestemmelserne omfatter dels den situation, hvor en fuldt skattepligtig  

 overfører de pågældende formuegoder samtidig med, at den danske skattepligt  

 ophører, dels hvor en begrænset skattepligtig overfører formuegoder, der er  

 knyttet til en erhvervsvirksomhed med fast driftssted her i landet.
 Som afståelsessum betragtes værdien i handel og vandel på  

 overførselstidspunktet.
 5. Opgørelse af fortjeneste og tab.
 Fortjeneste og tab ved afståelse mv. af de i ligningslovens § 16 E, stk.  

 1, nr. 1-3, omhandlede formuegoder opgøres som forskellen mellem  

 afståelsessummen omregnet til kontantværdi efter reglerne i bekendtgørelse  

 nr. 486 af 31. maj 1994 og den kontantomregnede anskaffelsessum med fradrag  

 af afskrivninger efter ligningslovens § 16 F.
 Ved afståelse mv. af optjent goodwill eller tidsbegrænsede rettigheder  

 mv., der er skabt af afhænderen selv, kan fortjenesten dog opgøres som et  

 beløb svarende til den kontantomregnede afståelsessum, idet  

 anskaffelsessummen i disse situationer vil udgøre 0 kr.
 Fortjeneste og tab medregnes ved opgørelsen af den skattepligtige indkomst  

 - for personer som personlig indkomst - for det indkomstår, hvori aftale om  

 formuegodets overdragelse er indgået.
 5.1. Delafståelse, hvor sælger har både eget oparbejdet goodwill og  

 tilkøbt goodwill.
I forbindelse med udvidelse af ejerkredsen i en virksomhed kan der blive  

 tale om afståelse af en del af virksomhedens goodwill til den nytilkomne  

 ejer.
Hvis sælger både har eget oparbejdet goodwill og tilkøbt goodwill, er  

 det nødvendigt at få fastslået, hvilken del af virksomhedens goodwill, der  

 skal anses for afstået, idet dette har betydning for fastsættelse af  

 anskaffelsessummen og i forlængelse heraf opgørelse af fortjeneste eller tab  

 ved afståelsen.
 Problemet kan f.eks. opstå ved optagelse af interessenter i en hidtidig  

 enkeltmandsvirksomhed eller i et allerede bestående interessentskab, idet en  

 sådan optagelse i relation til de hidtidige indehavere betragtes som salg af  

 en ideel anpart af virksomheden og for de indtrædende som køb af den  

 overtagne anpart af virksomhedens formue.
Når der er tale om delafståelse af en virksomhed, hvor der indgår både  

 eget oparbejdet goodwill og tilkøbt goodwill, skal den solgte goodwill anses  

 for at hidrøre fra såvel virksomhedens tilkøbte som fra den eget oparbejdede  

 goodwill.
Hvis f.eks. en trediedel af virksomheden med tilhørende goodwill  

 overdrages, udgør den solgte goodwill en trediedel af virksomhedens samlede  

 tilkøbte goodwill og en trediedel af virksomhedens samlede oparbejdede  

 goodwill.
 5.2. Særregler for visse afståelser mv.
 5.2.1. Næring og spekulation.
 Ved afståelse mv. af formuegoder som nævnt i ligningslovens § 16 E, stk.  

 1, nr. 1-3, der er erhvervet som led i den skattepligtiges næringsvej eller i  

 spekulationsøjemed, skal fortjeneste og tab efter praksis som hidtil  

 medregnes ved opgørelsen af den skattepligtige indkomst efter reglerne i  

 statsskattelovens §§ 4-6.
 5.2.2. Ligningslovens § 8 L.
 Ved erhvervelse af know-how eller patentrettigheder kan erhververen  

 efter reglerne i ligningslovens § 8 L, stk. 1, vælge enten at fradrage den  

 kontantomregnede anskaffelsesudgift fuldt ud i det indkomstår, hvori udgiften  

 blev afholdt eller at afskrive den kontantomregnede anskaffelsesudgift efter  

 reglerne i ligningslovens § 16 F, stk. 2. Valgfriheden mellem  

 straksafskrivning og afskrivning efter ligningslovens § 16 F, stk. 2, er  

 betinget af, at der er tale om know-how eller patentrettigheder, der  

 erhverves i tilknytning til den pågældende købers erhverv.
 Ved afståelse mv. af know-how eller patentrettigheder, hvor afhænderen har  

 straksafskrevet den kontantomregnede anskaffelsesudgift, skal afhænderen  

 medregne hele den kontantomregnede afhændelses- eller afståelsessum  

 ved indkomstopgørelsen for det indkomstår, hvori afhændelsen eller afståelsen  

 finder sted, jf. ligningslovens § 8 L, stk. 2.
 Ved lov nr. 428 af 25. juni 1993 blev der foretaget en række  

 konsekvensrettelser af ligningslovens § 8 L og ved lov nr. 1117 af 22.  

 december 1993 blev reglerne om kontantomregning af anskaffelsesudgift og  

 afståelses- eller afhændelsessum indsat.
 For en nærmere beskrivelse af ligningslovens § 8 L kan henvises til afsnit  

 11.11 i cirkulære nr. 96 af 22. juni 1993 om ligningsloven.
 5.2.3. Ligningslovens § 27 A.
Ved afståelse mv. af en særlig fremstillingsmetode eller lignende  

 (know-how), patentret, ophavsret til litterære og kunstneriske værker, ret  

 til mønster eller varemærke eller lignende tidsbegrænsede rettigheder, kan  

 afhænderen, såfremt det er aftalt, at hele vederlaget ikke skal betales på en  

 gang i afhændelsesåret, vælge i dette og senere indkomstår at indtægtsføre de  

 vederlag, som efter de oprindeligt aftalte vilkår kunne kræves betalt i det  

 pågældende år.
Beløbene skal dog senest tages til indtægt i det år, hvori de  

 faktisk betales.
 Reglerne gælder for selskabers og foreningers afhændelse af de pågældende  

 rettigheder, jf. ligningslovens § 27 A, stk. 2.
 For personer finder reglerne kun anvendelse ved afhændelse af rettigheder  

 mv., som personen er ophavsmand til eller som er erhvervet som led i  

 personens næringsvej eller i spekulationsøjemed.
 Ved lov nr. 428 af 25. juni 1993 blev bestemmelsen konsekvensrettet med  

 det formål at sikre, at bestemmelsen for personer fortsat kun finder  

 anvendelse i forhold til rettigheder mv., som personen er ophavsmand til  

 eller som er erhvervet som led i personens næringsvej eller i  

 spekulationsøjemed.
 For en nærmere beskrivelse af ligningslovens § 27 A kan henvises til  

 afsnit 6.1 i cirkulære nr. 96 af 22. juni 1993 om ligningsloven.
 5.3. Ikrafttræden.
Reglerne om opgørelse af fortjeneste og tab ved afståelse mv. af de i  

 ligningslovens § 16 E, stk. 1, nr. 1-3, omhandlede formuegoder, har som nævnt  

 i afsnit 2.6 og 3.6 virkning for afståelser mv., der finder sted den 19. maj  

 1993 eller senere.
Formuegoderne anses for afstået mv. på aftaletidspunktet.
De foretagne konsekvensændringer i ligningslovens §§ 8 L og 27 A har  

 virkning for rettigheder mv., der erhverves eller afstås mv. den 19. maj 1993  

 eller senere.
Dog har reglerne i ligningslovens § 8 L om kontantomregning  

 først virkning for know-how og patentrettigheder, der erhverves eller afstås  

 mv. den 18. november 1993 eller senere.
 5.4. Overgangsregler.
 5.4.1. Goodwill - beskatning og afskrivningsgrundlag.
Ved afståelse mv. i perioden 19. maj 1993 - 31. december 1993 (inkl.)  

 medregnes 25 pct. af den skattepligtige fortjeneste/det fradragsberettigede  

 tab ved indkomstopgørelsen.
Ved afståelse mv. i 1994 medregnes 50 pct. af den  

 skattepligtige fortjeneste/det fradragsberettigede tab og ved afståelse mv. i  

 1995 medregnes 75 pct. af den skattepligtige fortjeneste/det  

 fradragsberettigede tab ved indkomstopgørelsen.
 Tilsvarende udgør erhververens afskrivningsgrundlag ved erhvervelse i den  

 pågældende periode henholdsvis 25 pct., 50 pct. og 75 pct. af den  

 kontantomregnede anskaffelsessum.
Afgørende for hvilken procentsats, der skal benyttes under  

 overgangsordningen, er tidspunktet for indgåelse af aftale om overdragelse af  

 det pågældende formuegode.
Indgås der eksempelvis den 1. maj 1995 en aftale,  

 hvori indgår overdragelse af goodwill, med aftalt overtagelsestidspunkt den  

 1. november 1994, er det procentsatsen for 1995, dvs. de 75 pct., som finder  

 anvendelse ved opgørelse af afskrivningsgrundlag og skattepligtig  

 fortjeneste/fradragsberettiget tab.
 Overgangsreglens anvendelse er illustreret i bilagets eksempel 4, 5 og 6.
Overgangsreglen finder også anvendelse, hvor der er tale om overdragelse  

 mellem interesseforbundne parter.
Det vil sige, at ved overdragelse mellem  

 interesseforbundne parter i perioden 18. juni 1993 - 1. januar 1996 nedsættes  

 erhververens afskrivningsgrundlag til et beløb svarende til overdragerens  

 skattepligtige fortjeneste som opgjort efter nedslaget i henhold til  

 overgangsreglen.
 Overgangsreglens anvendelse ved overdragelse mellem interesseforbundne  

 parter er illustreret i bilagets eksempel 7.
 5.4.2. Afskrivning efter tidligere regler.
For formuegoder omfattet af ligningslovens § 16 E, stk. 1, nr. 2-5, der er  

 erhvervet før den 19. maj 1993, foretages afskrivning for den resterende  

 periode på grundlag af den oprindelige anskaffelsessum uden kontantomregning  

 med de i ligningslovens § 16 F indeholdte satser.
Ved afståelse mv. af  

 sådanne formuegoder, hvor afskrivningen er påbegyndt efter de tidligere  

 regler i § 15 i den nu ophævede lov om særlig indkomstskat mv., benyttes den  

 således nedskrevne værdi (uden kontantomregning) som anskaffelsessum.
For goodwill, der er erhvervet før den 19. maj 1993, og hvorpå der har  

 kunnet afskrives efter tidligere gældende regler, foretages afskrivning for  

 den resterende del af perioden efter de dagældende regler på grundlag af den  

 oprindelige anskaffelsessum uden kontantomregning.
Ved afståelse mv. af en  

 sådan goodwill, hvorpå der er foretaget skattemæssige afskrivninger efter  

 tidligere gældende regler, benyttes den således nedskrevne værdi (uden  

 kontantomregning) som anskaffelsessum.
 Overgangsreglens anvendelse er illustreret i bilagets eksempel 2.
 5.4.3. Goodwill - vederlag bindende fastsat.
 Ved afståelse mv. af goodwill i perioden 19. maj 1993 - 1. januar 1998,  

 behandles vederlaget skattemæssigt efter de hidtil gældende regler, såfremt  

 vederlaget er fastsat i en bindende aftale, som er indgået i perioden 1. juli  

 1982-19. maj 1993. Erhververen har modsat ingen afskrivningsadgang.
 Anvendelse af reglen er betinget af, at Ligningsrådet i henhold til en  

 anmodning om bindende forhåndsbesked, der er indgivet inden 1. januar 1994,  

 har godkendt, at der foreligger en bindende aftale om vederlagets  

 fastsættelse.
 Reglens anvendelse er illustreret i bilagets eksempel 3.
 6. Goodwill - skattefri virksomhedsomdannelse,  

 succession ved familieoverdragelse samt succession efter fusionsskatteloven.
 6.1. Skattefri virksomhedsomdannelse.
Reglerne om skattefri virksomhedsomdannelse kan benyttes ved omdannelse af  

 personligt ejede virksomheder til selskabsform.
Ordningen hviler på et  

 successionsprincip, hvorefter selskabet indtræder i den tidligere ejers sted.  

 Det betyder, at beskatning af de fortjenester, der i princippet konstateres  

 ved omdannelsen, finder sted, når den oprindelige ejer af virksomheden afstår  

 de aktier, der er ydet som vederlag for virksomheden, og når selskabet  

 afhænder overtagne aktiver, eller afhænder hele virksomheden eller  

 likviderer.
Ved omdannelse efter reglerne om skattefri virksomhedsomdannelse indtræder  

 der således ikke nogen beskatning hos den oprindelige ejer af fortjeneste på  

 goodwill, der har kunnet konstateres på omdannelsestidspunktet.
Til gengæld  

 vil selskabet blive beskattet af fortjenesten på goodwill ved en senere  

 afståelse.
Ved selskabets afståelse skal goodwill ved opgørelsen af en  

 eventuel fortjeneste behandles som om, den var erhvervet af selskabet på det  

 tidspunkt, hvor den er erhvervet af den oprindelige ejer, og til den  

 anskaffelsessum, hvortil goodwill er erhvervet af denne.
Er der tale om  

 optjent goodwill vil den oprindelige ejers og dermed selskabets  

 anskaffelsessum være 0 kr.
Successionsprincippet indebærer, at selskabet ikke i skattemæssig  

 henseende har købt den goodwill, som følger med ved omdannelsen.
Såfremt den  

 goodwill, der indgår i omdannelsen, er erhvervet af den oprindelige ejer før  

 den 19. maj 1993, kan selskabet derfor ikke foretage afskrivning herpå i  

 henhold til ligningslovens § 16 F.
Har den oprindelige ejer efter tidligere  

 gældende regler været berettiget til at foretage skattemæssige afskrivninger  

 på goodwill, vil selskabet dog kunne fortsætte den oprindelige ejers  

 afskrivninger i kraft af successionsprincippet.
 Hvor den goodwill, som indgår i omdannelsen, er erhvervet af den  

 oprindelige ejer den 19. maj 1993 eller senere, succederer selskabet i den  

 oprindelige ejers afskrivninger og afskrivningsgrundlag efter ligningslovens  

 § 16 F.
Af foranstående følger, at reglerne i ligningslovens § 16 F, stk. 4, ikke  

 finder anvendelse i situationer, hvor der er tale om succession efter  

 virksomhedsomdannelsesloven.
Der konstateres ingen »skattepligtig  

 fortjeneste« og selskabet får ikke tildelt et nyt afskrivningsgrundlag,  

 jf. virksomhedsomdannelseslovens § 1, stk. 1, § 4, stk. 1, og § 6, stk. 1.
 6.2. Succession ved familieoverdragelse.
Efter reglerne i kildeskattelovens § 33 C er der adgang til at vælge  

 skattemæssig succession ved overdragelse i levende live af en personligt ejet  

 virksomhed eller en andel heraf til børn, børnebørn, søskende, søskendes børn  

 eller søskendes børnebørn.
Adoptivforhold og stedbarnsforhold sidestilles med  

 naturligt slægtskabsforhold.
 Reglerne finder også anvendelse på den goodwill, der er tilknyttet  

 virksomheden, og som overdrages sammen med virksomheden.
Reglerne om succession ved familieoverdragelser følger samme princip, som  

 reglerne om skattefri virksomhedsomdannelse.
Det vil sige, at en anvendelse  

 af reglerne indebærer, at der ikke indtræder nogen beskatning hos  

 overdrageren af fortjeneste på goodwill, der har kunnet konstateres ved  

 overdragelsen.
Erhververen indtræder til gengæld i overdragerens stilling med  

 hensyn til anskaffelsestidspunkt og anskaffelsessum samt eventuelle  

 skattemæssige afskrivninger i forhold til den goodwill, der overdrages.
Overtagelse af goodwill efter reglerne om succession ved  

 familieoverdragelser medfører, at erhververen ikke i skattemæssig henseende  

 kan anses for at have købt den pågældende goodwill.
Såfremt den goodwill, som  

 indgår i familieoverdragelsen, er erhvervet af overdrageren før den 19. maj  

 1993, kan erhververen derfor ikke foretage afskrivning herpå i henhold til  

 ligningslovens § 16 F.
Har overdrageren efter tidligere gældende regler været  

 berettiget til at foretage skattemæssige afskrivninger på goodwill, vil  

 erhververen dog kunne fortsætte den oprindelige ejers afskrivninger i kraft  

 af successionsprincippet.
 Hvor den goodwill, som indgår i familieoverdragelsen, er erhvervet af  

 overdrageren den 19. maj 1993 eller senere, succederer erhververen i  

 overdragernes afskrivninger og afskrivningsgrundlag efter ligningslovens § 16  

 F.
 6.3. Succession efter fusionsskatteloven.
Der er efter reglerne i fusionsskattelovens kapitel 1, 2 og 3 adgang til  

skattefri fusion af selskaber og kooperative virksomheder mv. samt  

 skattefri fusion med udenlandske selskaber.
For så vidt angår en nærmere  

 beskrivelse af de forskellige kombinationsmuligheder for skattefri fusion,  

 kan der henvises til fusionsskatteloven.
Fusionsreglerne hviler på et successionsprincip, hvorefter det modtagende  

 selskab indtræder i det indskydende selskabs retstilling, for så vidt angår  

 aktiver og passiver, der er i behold hos det indskydende selskab ved  

 fusionen.
Der indtræder dermed ikke nogen beskatning hos det indskydende  

 selskab af fortjeneste på goodwill, der har kunnet konstateres ved fusionen.  

 Det modtagende selskab indtræder til gengæld i det indskydende selskabs  

 stilling med hensyn til anskaffelsestidspunkt og anskaffelsessum samt  

 eventuelle skattemæssige afskrivninger i forhold til den goodwill, der indgår  

 i fusionen.
Overtagelse af goodwill efter reglerne om skattefri fusion betyder, at det  

 modtagende selskab ikke i skattemæssig henseende kan anses for at have købt  

 den pågældende goodwill.
Såfremt den goodwill, der indgår i fusionen, er  

 erhvervet før den 19. maj 1993, kan det modtagende selskab derfor ikke  

 foretage afskrivning herpå i henhold til ligningslovens § 16 F.
Har det  

 indskydende selskab efter tidligere gældende regler været berettiget til at  

 foretage skattemæssige afskrivninger på goodwill, vil det modtagende selskab  

 dog kunne fortsætte det indskydende selskabs afskrivninger i kraft af  

 successionsprincippet.
 Hvor den goodwill, der indgår i fusionen, er erhvervet af det indskydende  

 selskab den 19. maj 1993 eller senere, succederer det modtagende selskab i  

 det indskydende selskabs afskrivninger og afskrivningsgrundlag efter  

 ligningslovens § 16 F.
Som det er tilfældet ved skattefri virksomhedsomdannelse, finder reglerne  

 i ligningslovens § 16 F, stk. 4, ikke anvendelse, når der er tale om  

 succession efter fusionsskatteloven.
Også her er situationen den, at der ikke  

 konstateres nogen »skattepligtig fortjeneste« og det modtagende  

 selskab får ikke tildelt et nyt afskrivningsgrundlag, jf. fusionsskattelovens  

 § 8, stk. 1.
 Reglerne om skattemæssig succession ved fusion finder tilsvarende  

 anvendelse ved spaltning af et selskab, hvor såvel det indskydende som  

 det modtagende selskab er omfattet af begrebet selskab i en medlemsstat i  

 artikel 3 i fusionsdirektivet, jf. fusionsskattelovens §§ 15 a og b.
 Endvidere finder successionsreglerne tilsvarende anvendelse ved et  

 selskabs tilførsel af aktiver til et andet selskab, hvor såvel det  

 indskydende som det modtagende selskab er omfattet af begrebet selskab i en  

 medlemsstat i artikel 3 i fusionsdirektivet, jf. fusionsskattelovens §§ 15 c  

 og d.
En tilførsel af aktiver skal omfatte samtlige aktiver og passiver i den  

 virksomhed eller den gren af en virksomhed, der tilføres til et andet  

 selskab.
Tilførsel af en (gren af en) virksomhed, hvortil der er knyttet  

 goodwill, skal derfor også omfatte den til (grenen af) virksomheden knyttede  

 goodwill.
 7. Goodwill - virksomhedsskatteloven.
Efter reglerne i virksomhedsskattelovens §§ 3, 8 og 22 a, stk. 5, skal  

 aktiver, der ikke er formueskattepligtige, ved opgørelsen af henholdsvis  

 indskudskonto, afkastgrundlag og kapitalafkastgrundlag indgå med  

 anskaffelsessummen reduceret med skattemæssige afskrivninger.
I det omfang  

 anskaffelsessummen omregnes til kontantværdi, anvendes denne.
Goodwill tilhører den gruppe af aktiver, der kan indgå i  

 virksomhedsordningen eller kapitalafkastordningen.
Da goodwill ikke er  

 undergivet formueskattepligt, skal goodwill indgå efter ovennævnte  

 beregningsprincip.
Det vil sige, at goodwill ved opgørelsen af henholdsvis  

 indskudskonto, afkastgrundlag eller kapitalafkastgrundlag skal indgå med den  

 efter ligningslovens § 16 E, stk. 6, omregnede anskaffelsessum reduceret med  

 afskrivninger efter ligningslovens § 16 F.
 7.1. Ikrafttræden.
Reglerne har virkning for goodwill, der erhverves den 19. maj 1993 eller  

 senere.
Dog har reglen om, at det er anskaffelsessummen omregnet til  

 kontantværdi, der skal indgå ved opgørelsen af kapitalafkastgrundlaget, jf.  

 virksomhedsskattelovens § 22 a, stk. 5, først virkning for goodwill, der  

 erhverves den 18. november 1993 eller senere.
Ved erhvervelse i den  

 mellemliggende periode skal anskaffelsessummen således indgå uden  

 kontantomregning.
 7.2. Overgangsregler.
 7.2.1. Goodwill erhvervet før den 19. maj 1993.
Goodwill, der er erhvervet før den 19. maj 1993, indgår ved opgørelsen af  

 indskudskontoen, afkastgrundlaget og kapitalafkastgrundlaget med  

 anskaffelsessummen uden kontantomregning.
Anskaffelsessummen nedskrives ved  

 opgørelsen af indskudskontoen, afkastgrundlaget og kapitalafkastgrundlaget  

 med 15 pct. årligt.
 Overgangsreglen indebærer, at de regler, der var gældende før  

 genindførelsen af goodwillbeskatningen og den tilknyttede afskrivningsadgang,  

 opretholdes fuldt ud for goodwill, der er erhvervet før den 19. maj 1993.
 7.2.2. Goodwill erhvervet i perioden 19. maj 1993 - 1. januar  

 1996.
Efter overgangsreglen i § 8, stk. 4, i lov nr. 428 af 25. juni 1993 udgør  

 købers afskrivningsgrundlag ved erhvervelse i årene 1993 - 1995 (for 1993 fra  

 den 19. maj) henholdsvis 25 pct., 50 pct. og 75 pct. af den kontantomregnede  

 anskaffelsessum.
Ved erhvervelse i 1996 og senere udgør købers  

 afskrivningsgrundlag hele den kontantomregnede anskaffelsessum.
I forhold til virksomhedsskatteloven har denne overgangsregel alene  

 betydning for goodwill, der er erhvervet i perioden fra den 19. maj 1993 og  

 indtil den 18. november 1993. Goodwill, der er erhvervet i den pågældende  

 periode, indgår ved opgørelsen af indskudskontoen og afkastgrundlaget med den  

 kontantomregnede anskaffelsessum med fradrag af skattemæssige afskrivninger  

 og ved opgørelsen af kapitalafkastgrundlaget med anskaffelsessummen (uden  

 kontantomregning) med fradrag af skattemæssige afskrivninger.
De  

 skattemæssige afskrivninger opgøres på grundlag af reglerne i ligningslovens  

 § 16 F og overgangsreglen i § 8, stk. 4. Det vil sige, at  

 afskrivningsgrundlaget udgør 25 pct. af den kontantomregnede anskaffelsessum.
Goodwill, der erhverves i perioden 18. november 1993 - 1. januar 1996,  

 indgår ved opgørelsen af indskudskontoen, afkastgrundlaget eller  

 kapitalafkastgrundlaget med den kontantomregnede anskaffelsessum.
Den  

 kontantomregnede anskaffelsessum nedskrives med 10 pct. årligt.
Der skal  

 således ikke foretages nogen reduktion af »afskrivningsgrundlaget«  

 efter overgangsreglen i § 8, stk. 4.
 7.2.3. Goodwill - vederlag bindende fastsat.
 Goodwill, der overdrages i perioden 19. maj 1993 til 1. januar 1998, skal  

 behandles efter de hidtil gældende regler, såfremt vederlaget er fastsat i en  

 bindende aftale og Ligningsrådet har godkendt, at der foreligger en sådan  

 bindende aftale om vederlagets fastsættelse.
 Det vil sige, at der gælder samme regler som for goodwill erhvervet før  

 den 19. maj 1993 (se afsnit 7.2.1).
Skatteministeriet, den 26. juni 1995 Peter Loft / H.
K.
Andersen Bilag Eksempel 1.
 Afståelse af goodwill, der er erhvervet før 19. maj 1993.  

 Afståelsen sker d. 1. januar 1997, dvs. efter udløbet af overgangsperioden d.  

 1. januar 1996 (* 1). Der er ikke indgået bindende aftale før 19. maj 1993 om  

 fastsættelse af vederlaget (* 2).
 Eksempel 2.
 Afståelse af goodwill, der er erhvervet før 19. maj 1993.  

 Afståelsen sker d. 1. juli 1997, dvs. efter udløbet af overgangsperioden d.  

 1. januar 1996 (* 1). Der er ikke indgået bindende aftale før 19. maj 1993 om  

 fastsættelse af vederlaget (* 2). Der er foretaget afskrivning efter  

 tidligere gældende regler (* 3).
 Eksempel 3.
 Afståelse af goodwill, der er erhvervet før 19. maj 1993.  

 Afståelsen sker d. 1. juli 1997, dvs. efter udløbet af overgangsperioden d.  

 1. januar 1996 (* 1). Der er indgået bindende aftale før 19. maj 1993 om  

 fastsættelse af vederlaget (* 2).
 Eksempel 4.
 Afståelse af goodwill, der er erhvervet før 19. maj 1993 .  

 Afståelsen sker d. 1. juli 1995, dvs. inden udløbet af overgangsperioden d.  

 1. januar 1996 (* 1). Der er ikke indgået bindende aftale før 19. maj 1993 om  

 fastsættelse af vederlaget (* 2).
 Eksempel 5.
 Afståelse af goodwill, der er erhvervet d. 1. juli 1993, dvs.  

 erhvervelsen er sket efter d. 18. maj 1993, men før udløbet af  

 overgangsperioden d. 1. januar 1996 (* 1). Der er ikke indgået bindende  

 aftale før 19. maj 1993 om fastsættelse af vederlaget ved erhvervelsen d. 1.  

 juli 1993 (* 2). Afståelsen sker d. 1. juli 1997, dvs. efter udløbet af  

 overgangsperioden d. 1. januar 1996 (* 1).
 Eksempel 6.
 Afståelse af goodwill, der er erhvervet d. 1. juli 1993. Afståelsen  

 sker d. 1. juli 1995, dvs. både erhvervelse og afståelse sker efter d. 18.  

 maj 1993, men før udløbet af overgangsperioden d. 1. januar 1996 (* 1). Der  

 er ikke indgået bindende aftale før 19. maj 1993 om fastsættelse af  

 vederlaget ved erhvervelsen d. 1. juli 1993 (* 2).
 Eksempel 7.
 Overdragelse af goodwill mellem interesseforbundne parter (* 4).  

 Goodwill er erhvervet før 19. maj 1993, og afståelsen sker d. 1. juli  

 1995, dvs. før udløbet af overgangsperioden d. 1. januar 1996 (* 1).
 (* 1) Jf. § 8, stk. 4, i lov nr. 428 af 25. juni 1993.
 (* 2) Jf. § 8, stk. 9, i lov nr. 428 af 25. juni 1993, som ændret ved lov  

 nr. 1117 af 22. december 1993.
 (* 3) Jf. § 8, stk. 7, i lov nr. 428 af 25. juni 1993, som ændret ved lov  

 nr. 1117 af 22. december 1993.
(* 4) Jf. ligningslovens § 16 F, stk. 4, sammenholdt med § 8, stk. 4,  i lov nr. 428 af 25. juni 1993.
