 Udtalt, at det er kommunikationsministeren, der skal godkende  

 oprettelsen af edb-registre, der føres for Danmarks Radio og TV 2, samt at  

 det efter Registertilsynets opfattelse må anses for tvivlsomt, om der uden  

 særlig lovhjemmel er adgang til at delegere denne kompetence til  

 institutionerne selv.
 Justitsministeriet anmodede Registertilsynet om en udtalelse om en række  

 spørgsmål, som kommunikationsministeren havde rejst  

 vedrørende Danmarks Radios og TV 2s forhold til lov om offentlige  

 myndigheders registre.
 Det fremgik, at kommunikationsministeren i nogen tid havde drøftet  

 muligheden for at undtage Danmarks Radio og TV 2 fra offentlighedsloven  

 med Justitsministeriet, som over for  kommunikationsministeren bl.a. havde  

 tilkendegivet, at man ikke ville modsætte sig, at kommunikationsministeren  

 med hjemmel i offentlighedsloven generelt undtog sager og dokumenter fra  

  Danmarks Radio og TV 2, der vedrørte institutionernes programvirksomhed  

 eller forretningsmæssige forhold, fra offentlighedsloven.
 Justitsministeriet havde i øvrigt til kommunikationsministeren udtalt, at  

 lov om offentlige myndigheders registre og den øvrige generelle  

 offentligretlige lovgivning ikke indeholdte samme brede hjemmel som  

 offentlighedsloven til at undtage dele af en offentlig myndigheds virksomhed  

 fra loven.
 Kommunikationsministeren havde anmodet justitsministeren om på grundlag  

 af et notat fra Generaldirektoratet for P&T om Danmarks  Radio og TV 2s  

 forhold til lov om offentlige myndigheders registre at se nærmere på  

 muligheden for at fritage de af Danmarks  Radios og TV 2s registre, der ikke  

 allerede var omfattet af generelle undtagelsesregler, fra reglerne om  

 fastsættelse af forskrifter for de enkelte registre.
 I notatet fra Generaldirektoratet for P&T var det bl.a. anført, at man  

 var af den opfattelse, at Danmarks Radio og TV 2 var en del af den offentlige  

 forvaltning set i relation til de offentligretlige regelsæt, men at de ikke  

 kunne anses for statslige myndigheder i henhold til lov om offentlige  

 myndigheders registre § 4, stk. 1.  Generaldirektoratet var derfor som  

 udgangspunkt af den opfattelse, at kommunikationsministeren principielt ikke  

 skulle godkende oprettelsen af Danmarks Radios og TV 2s edb-registre og  

 fastsætte forskrifter for disse, men at denne opgave henhørte  

 under Danmarks Radios og TV 2s bestyrelser.
 Kommunikationsministeren tilsluttede sig denne opfattelse, og rejste  

 herved således spørgsmålet om, hvem der skulle godkende oprettelsen  

 af Danmarks Radios og TV 2s edb-registre.
Som mulig hjemmel til at fritage de af Danmarks Radios og TV 2s registre,  

 der ikke allerede var omfattet af generelle undtagelsesregler, fra reglerne  

 om fastsættelse af forskrifter henviste kommunikationsministeren til den nu  

 vedtagne ændring af lov om offentlige myndigheders registre, som bl.a.  

 indeholder bestemmelser, som åbner mulighed for at undtage offentlige  

 edbregistre, der ikke indeholder oplysninger af fortrolig karakter ud over  

 identifikationsoplysninger og oplysninger om betaling til og fra en offentlig  

 myndighed, fra kravet om fastsættelse af  

 forskrifter.
Kommunikationsministeren var af den opfattelse, at ændringen  

 sandsynligvis ville få konsekvenser for flere af TV 2s og Danmarks Radios  

 registre.
Sagen blev behandlet på et møde i Registerrådet, hvorefter  

 Registertilsynet udtalte, at Danmarks Radio og TV 2 i lighed med  

 bl.a.
Danmarks Nationalbank og ATP efter hidtidig praksis er blevet betragtet  

 som særlige forvaltningsmyndigheder, der er omfattet af begrebet »den  

 offentlige forvaltning«, og deres edbregistre er i overensstemmelse  

 hermed blevet betragtet som omfattet af lov om offentlige myndigheders  

 registre.
Registertilsynet fandt på denne baggrund - selvom retsgrundlaget  

 for den nævnte praksis ikke kunne anses for utvivlsomt - at det måtte antages  

 at kræve særlig lovhjemmel, såfremt edb-registre for  Danmarks Radio eller TV  

 2 helt eller delvist skulle undtages fra bestemmelserne i lov om offentlige  

 myndigheders registre.
 Det var i overensstemmelse hermed Registertilsynets opfattelse, at  

 registre, der ønskedes oprettet af Danmarks Radio og TV 2, var omfattet af §  

 4, stk. 1, i lov om offentlige myndigheders registre, hvorefter registre, der  

 føres for en statslig myndighed, kun må oprettes i henhold til godkendelse af  

 vedkommende minister efter forhandling med finansministeren.
 Af lovbekendtgørelse nr. 339 af 22. maj 1990 om radio-  

 ogfjernsynsvirksomhed med senere ændringer fremgår det, at lovgivningen  

 vedrørende Danmarks Radio og TV 2 er henlagt under  

  kommunikationsministeren, Generaldirektoratet for P&T.
 Det var herefter Registertilsynets opfattelse, at edb-registre for  

  Danmarks  Radio og TV 2 kun måtte oprettes i henhold til godkendelse  

 af kommunikationsministeren.
Med hensyn til muligheden for delegation af ministerens kompetence i  

 henhold til lovens § 4, stk. 1, bemærkedes, at det fremgår af forarbejderne  

 til lov om offentlige myndigheders registre, der trådte i kraft den 1. januar  

 1979, at man lagde vægt på det politiske ansvar i forbindelse med oprettelsen  

 af edb-registre.
Det var bl.a. anført, at henlæggelsen af den egentlige  

 afgørelseskompetence til vedkommende minister medfører, at de nævnte  

 beslutninger træffes under sædvanligt politisk ansvar, hvilket i sig selv  

 indeholder en yderligere garanti for, at retssikkerhedssynspunkter vil blive  

 varetaget i tilstrækkeligt omfang under beslutningsprocessen.
 Registertilsynet havde med udgangspunkt i disse forarbejder i sin  

 hidtidige praksis lagt til grund, at det alene var ministeren, der kunne  

 træffe afgørelse om oprettelse af edb-registre, men med den naturlige  

 forståelse, at ministeren ved intern delegation kunne overlade beslutningen  

 om oprettelse af registre til eksempelvis departementet.
 Til belysning af spørgsmålet om delegation af ministerens kompetence blev  

 nævnt, at justitsministeren i forbindelse med behandlingen af forslaget til  

 lov om ændring af lov om offentlige myndigheders registre i besvarelse af et  

 spørgsmål til Folketingets Retsudvalg, bl.a. havde udtalt,  

 at Justitsministeriet ikke fandt grundlag for at skærpe loven vedrørende  

 delegation af oprettelseskompetence for så vidt angår de statslige registre.  

 Det anførtes, at delegationsadgangen i disse tilfælde bygger på en fast  

 administrativ tradition, hvorefter en minister på alle områder kan delegere  

 en i loven given kompetence til sit departement eller andre organer inden for  

 ministerområdet, som er undergivet ministerens instruktion.
Af lov om radio- og fjernsynsvirksomhed § 9 fremgår, at Danmarks  Radios  

 bestyrelse er Danmarks Radios øverste ledelse og har det overordnede ansvar  

 for, at de bestemmelser for institutionens virksomhed, der er fastsat i  

 loven, bliver overholdt, og at bestyrelsen fastsætter retningslinier  

 for Danmarks Radios virksomhed.
For så vidt angår TV 2, fremgår det af lovens  

 § 15 om, at den centrale bestyrelse har den overordnede ledelse af TV  

  2-virksomheden, hvor den ikke udtrykkeligt er henlagt til andre, og  

 fastsætter de almindelige regler for TV 2virksomheden.
Danmarks  Radio og TV  

 2 indtager således i vidt omfang en selvstændig stilling i forhold  

 til kommunikationsministeren og er ikke undergivet dennes  

 instruktionsbeføjelse.
 Registertilsynet udtalte på den baggrund, at det i henhold til lov om  

 offentlige myndigheders registre § 4, stk. 1, i princippet var  

  kommunikationsministeren, der skulle godkende oprettelse af edb-registre,  

 der blev ført for Danmarks Radio og TV 2, samt at det efter Registertilsynets  

 opfattelse måtte anses for tvivlsomt, om der uden særlig lovhjemmel var  

 adgang til at delegere denne kompetence til institutionerne selv.
 Det fremgik særligt af sagen, at Danmarks Radio forberedte oprettelsen af  

 en elektronisk redaktion, som bl.a. skulle indeholde indkommende nyhedsstof i  

 form af nyhedstelegrammer, interviewresumeer m.v., samt at TV 2 havde et  

 nyhedssystem af lignende karakter, der indeholdt nyhedstelegrammer,  

 nyhedsmanuskripter og personlige notater indlagt af journalister m.v.
 Registertilsynet udtalte, at man var af den opfattelse, at Danmarks  

  Radios og TV 2s elektroniske redaktioner havde en sådan lighed med pressens  

 informationsregistre, at det ville være nærliggende at inddrage disse under  

 kommissoriet for et af justitsministeren nedsat udvalg vedrørende pressens  

 informationsregistre.
 I det udkast til forslag til lov om massemediers informationsdatabaser,  

 der er fremsat af et flertal i udvalget (betænkning nr. 1233, afgivet den 11.  

 april 1991) er der taget hensyn til denne opfattelse.
 (* 1) Registertilsynets Årsberetning 1991 side 51.
