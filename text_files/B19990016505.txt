Bekendtgørelse om konvertering af  

 realkreditlån i støttet byggeri I medfør af § 32, § 175 og § 179, stk. 8, i lov  

 om almene boliger samt støttede private andelsboliger m.v., jf.  

 lovbekendtgørelse nr. 102 af 17. februar 1999 og § 56 a i lov om  

 boligbyggeri, jf. lovbekendtgørelse nr. 144 af 26. februar 1998  

 fastsættes følgende:
Kapitel 1 Definitioner m.v.
§ 1. Denne bekendtgørelse gælder for  

 ejendomme opført med støtte efter lov om almene boliger samt  

 støttede private andelsboliger m.v., lov om boliger for ældre og  

 personer med handicap og efter byggestøtte-, kollegiestøtte-  

 eller boligbyggerilovgivningen.
Bekendtgørelsen  

 vedrører:
 1)	Konvertering af realkreditlån, hvortil der ydes løbende  

 støtte i form af rentesikring eller ydelsessikring.
 2)	Konvertering af realkreditlån, hvortil der er stillet  

 statsgaranti eller kommunal garanti og/eller kommunal regaranti samt  

 realkreditlån hvor rentesikringen er fuldt aftrappet.
 3)	Konvertering af ustøttede realkreditlån, bortset fra  

 konvertering af ustøttede lån i støttede private  

 andelsboliger.
 § 2. Ved realkreditlån forstås i denne  

 bekendtgørelse nominallån, optaget med tinglyst pant i den  

 pågældende ejendom, hvor långiver er et godkendt  

 realkreditinstitut.
 § 3. Ved en konvertering forstås i denne  

 bekendtgørelse optagelse af et fast forrentet nominallån til  

 erstatning af de under § 1, nr. 1-3 nævnte lån.
Kapitel 2 Generelle bestemmelser § 4. Ved låneudmålingen må  

 låneprovenuet højst svare til indfrielsesbeløbet på  

 det indfriede lån med tillæg af konverteringsomkostninger,  

 herunder ved eventuel kurssikring af det nye lån.
Lånet kan  

 oprundes til nærmeste hele 1.000 kr.
 Stk. 2. Konverteringslån skal have samme løbetid,  

 som restløbetiden på det indfriede lån, idet  

 løbetiden dog kan afrundes til hele år, jf. dog stk. 3 og  

 4.
Stk. 3. Ved konvertering af de i § 1, nr. 3, omhandlede  

 lån, kan der i særlige tilfælde med kommunalbestyrelsens  

 forudgående godkendelse foretages løbetidsforlængelse  

 indenfor realkreditlovens lånegrænser.
Undtaget herfra er dog  

 lån omfattet af byggefondsforpligtelse efter § 21 i lov om almene  

 boliger samt støttede private andelsboliger m.v.
 Stk. 4. Såfremt det nye lån ved afkortning med  

 yderligere ét år, udover afrunding efter stk. 2, kan  

 optages i en obligationsserie med lavere effektiv rente end uden afkortning,  

 kan dette ske, hvis nutidsværdien af de fremtidige (brutto-)  

 låneydelser derved kan reduceres yderligere.
 Stk. 5. Konvertering skal tilbydes på sådanne  

 vilkår, at bruttoydelsen inklusive bidrag bliver lavere end på  

 det indfriede lån.
 § 5. Ved konvertering af de i § 1, nr. 1,  

 nævnte lån nedsættes rentesikring og/eller  

 ydelsessikring til den pågældende ejendom med forskellen  

 mellem bruttoydelsen på det indfriede og det nye lån.  

 Finansstyrelsen foretager beregning af den nye støtte.
Stk. 2. Ved aftrapning af støtten kompenseres  

 låntager for tabt rentefordel som følge af overgang til  

 kvartårlige terminsbetalinger.
Kompensationen beregnes som 1 pct. af  

 det indfriede låns årlige ydelse inklusive administrations- og  

 reservefondsbidrag.
Kompensationen ydes kun, når det indfriede  

 lån havde halvårlige terminsbetalinger.
Stk. 3. Efter konverteringer, der påbydes af by- og  

 boligministeren, ydes en kompensation for særskilt fremrykning af  

 afsluttende terminsbetaling på det lån, der indfries.  

 Kompensationen opgøres som en andel p.a. af den forholdsmæssigt  

 påløbne terminsydelse fra den sidst forfaldne termin til  

 konverteringsdagen på det indfriede lån.
Andelen fastsættes  

 svarende til kuponrenten på det indfriede lån.
Kompensationen  

 beregnes fra konverteringsdagen til udløbet af det kvartal, hvori  

 konverteringen har fundet sted.
 Stk. 4. Efter støttens ophør beregnes  

 lejen/boligafgiften fuldt ud på baggrund af ydelserne på det nye  

 lån.
 § 6. Ved konvertering kan den opnåede  

 ydelsesreduktion anvendes til nedsættelse af boligafgiften/lejen, jf.  

 dog § 5. I en privat andelsboligforening beslutter foreningens  

 øverste myndighed, om der skal ske en nedsættelse af  

 boligafgiften.
§ 7. Overførsel til en almen  

 boligorganisations dispositionsfond sker efter en konvertering på  

 baggrund af ydelserne på det nye lån.
Omkostningerne ved  

 konvertering tillægges i alment byggeri anskaffelsessummen.
Ved  

 påbudt konvertering dækkes konverteringsomkostningerne dog af  

 boligorganisationens byggefond (byggefondsindeståendet).
Kapitel 3 Godkendelse m.v.
§ 8. Tilladelse til udstedelse af pantebreve i  

 forbindelse med konvertering af lån på låntagers eget  

 initiativ meddeles af kommunalbestyrelsen.
Ved konvertering af  

 rentesikringsbærende lån skal Finansstyrelsens tilladelse  

 indhentes.
 Stk. 2. Ved konvertering skal der endvidere foreligge  

 erklæring om accept af rykning fra eventuelle efterstående  

 panthavere samt erklæring om vedståelse af eventuelle garantier  

 fra garanter for efterstående lån.
 § 9. Ved konverteringer, der er påbudt af  

 by- og boligministeren, gives tilladelse til udstedelse af pantebreve  

 samtidig med påbuddet.
 § 10. Er bestemmelserne i § 4 overholdt, kan  

 konverteringen finde sted med efterfølgende indhentning af de  

 fornødne tilladelser og erklæringer efter § 8. Er der tale  

 om løbetidsforlængelser efter § 4, stk. 3, skal  

 kommunalbestyrelsens tilladelse dog indhentes før konverteringen kan  

 finde sted.
 Stk. 2. Er bestemmelserne i § 4 overholdt, meddeler  

 kommunalbestyrelsen henholdsvis Finansstyrelsen tilladelse til udstedelse af  

 pantebreve.
 Stk. 3. Er bestemmelserne i § 4 overholdt, meddeler  

 Finansstyrelsen accept af rykning af efterstående statslån og  

 vedstår statsgarantier på efterstående lån.
Stk. 4. Er bestemmelserne i § 4 overholdt, meddeler  

 kommunalbestyrelsen accept af rykning af efterstående kommunale  

 lån og vedstår kommunale garantier og regarantier på  

 efterstående lån.
Er der tale om kommunale garantier på  

 indekslån optaget til finansiering af udbedring af ekstraordinære  

 byggeskader, øget vedligeholdelse m.v. samt ombygning af ledige  

 lejligheder og forbedringer af miljøet i almene boligorganisationers  

 byggeri, vedstår Landsbyggefonden regarantien på  

 lånene.
Kapitel 4 Overførsel af garanti m.v.
 § 11. Efter en konvertering overføres  

 offentlige garantier til det nye lån med samme procentsats og på  

 samme vilkår som for det indfriede lån, jf. dog § 12.
 § 12. Ved konvertering af rentesikrings- eller  

 ydelsessikringsbærende lån, jf. § 1, nr. 1, beregnes  

 garantien på det nye lån efter bestemmelserne i  

 stk. 2-3.
Stk. 2. Så længe den offentlige  

 garantiforpligtelse på det nye lån overstiger den beregnede  

 garantiforpligtelse på det indfriede lån uden afbrudt  

 amortisation, yder staten garanti på hele forskelsværdien uden  

 krav om kommunal regaranti.
Den kommunale regaranti eller kommunegarantien  

 beregnes på basis af det indfriede lån uden afbrudt amortisation.  

 Når den statslige garanti efter 1. pkt. bortfalder, beregnes statens  

 garanti og den kommunale regaranti eller kommunegaranti på baggrund af  

 det nye lån.
 Stk. 3. Finansstyrelsen afgiver erklæring om  

 statsgaranti for den del af det nye lån, der er anvendt til  

 dækning af kurstab og omkostninger i forbindelse med konverteringen,  

 herunder ved eventuel kurssikring af det nye lån.
Kapitel 5 Klage § 13. Finansstyrelsens og kommunalbestyrelsens  

 afgørelser efter denne bekendtgørelse er endelige, og kan ikke  

 indbringes for by- og boligministeren, jf. dog stk. 2.
 Stk. 2. Finansstyrelsens afgørelser efter § 5 kan  

 indbringes for by- og boligministeren.
Kapitel 6 Ikrafttræden § 14. Bekendtgørelsen træder i kraft  

 den 31. marts 1999.
 Stk. 2. Samtidig ophæves Bygge- og Boligstyrelsens  

 bekendtgørelse nr. 196 af 20. marts 1992 om konvertering af  

 realkreditlån, hvortil der ydes rentesikring i medfør af lov om  

 boligbyggeri, som ændret ved bekendtgørelse nr. 867 af 10.  

 november 1993.
