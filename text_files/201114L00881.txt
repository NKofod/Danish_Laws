Betænkning afgivet af Sundheds- og Forebyggelsesudvalget den 7. juni 2012 Betænkning over Forslag til lov om overførsel af forsknings- og rådgivningscenter for genetik, synshandicap og mental retadering Kennedy Centret til Region Hovedstaden [af ministeren for sundhed og forebyggelse (Astrid Krag)] 1. Udvalgsarbejdet Lovforslaget blev fremsat den 27. april 2012 og var til 1. behandling den 11. maj 2012. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 13. april 2012 dette udkast til udvalget, jf.
SUU alm. del  bilag 280. Den 3. maj 2012 sendte ministeren for sundhed og forebyggelse de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra PKU-foreningen for Danmark.
Ministeren for sundhed og forebyggelse har over for udvalget kommenteret henvendelsen.
Spørgsmål Udvalget har stillet 6 spørgsmål til ministeren for sundhed og forebyggelse til skriftlig besvarelse, som denne har besvaret.
Et af udvalgets spørgsmål og ministerens svar herpå er optrykt som bilag 2 til betænkningen.
2. Pensionsrettigheder for statstjenestemænd Ministeren for sundhed og forebyggelse har over for udvalget oplyst følgende:
 I forbindelse med udarbejdelse af lovforslag om overførsel af Kennedy Centret fra staten til Region Hovedstaden har lovforslaget været i høring og ministeriet har bl.a. modtaget høringssvar fra CFU og KTO.
 Det fremgår af høringssvarene, at KTO og CFU har bemærkninger til beregningen af pensionsrettigheder for statstjenestemænd.
Ministeriet for Sundhed og Forebyggelse har på baggrund af høringssvarende været i fornyet dialog med Moderniseringsstyrelsen om bl.a. pensionsrettigheder for overførte statstjenestemænd.
Moderniseringsstyrelsen har forholdt sig hertil og det betyder, at ministeriet ønsker at foretage enkelte præciseringer i de specielle bemærkninger til § 1, stk. 4-6. Præciseringerne imødekommer bemærkningerne fra KTO og CFU og vedrører de tjenestemænd, der overføres.
Præciseringerne findes i det brev som ministeren for sundhed og forebyggelse den 25. maj 2012 sendte til udvalget.
Brevet er optrykt som bilag 3 til betænkningen.
3. Overførsel af Kennedy Centret til Region Hovedstaden Ministeren for sundhed og forebyggelse har efter ønske fra udvalget præciseret forskellige forhold i forbindelse med overførslen af Kennedy Centret til Region Hovedstaden:
»Eventuel omorganisering af blindeområdet som følge af evaluering af kommunalreformen En række høringsparter (Dansk Blinde Samfund, Synscenter Refsnæs, m.fl.) har i deres høringssvar samt over for sundhedsudvalget udtrykt ønske om, at Kennedy Centrets Øjenklinik indgår i den forestående evaluering af kommunalreformen.
Jeg kan i den sammenhæng oplyse, at underudvalget for evalueringen af kommunalreformen på socialområdet samt af de specialiserede undervisningstilbud skal kortlægge udviklingen i specialiserede social- og undervisningstilbud henset til den faglige udvikling på området.
Jeg vil i den forbindelse forvente, at institutioner som Institut for Blinde og Svagsynede og Synscenter Refsnæs vil indgå.
Det skal desuden som led i evalueringen overvejes om der er behov for at understøtte en øget koordinering i forhold til udbuddet af meget specialiserede tilbud, så det sikres, at de fornødne tilbud er til rådighed for alle kommuner.
Jeg kan endvidere oplyse, at der i regi af Ministeriet for Børn og Undervisning allerede er udarbejdet en kortlægning af Synscenter Refsnæs, som vil indgå i evalueringen af kommunalreformen.
Rapporten kan findes på www.um.dk.
 Evalueringen af kommunalreformen skal være tilendebragt januar 2013.
Finansieringsmodel for overførsel af Kennedy Centret Set i lyset af den forestående evaluering af kommunalreformen, jf. ovenfor, agter ministeriet at overføre hele den årlige bevilling til Øjenklinikkens aktiviteter til Region Hovedstaden.
Bevillingen til Øjenklinikkens aktiviteter udgør i alt 9,2 mio. kr. brutto i 2012, inkl. 1,4 mio. kr. til Synsregistret, 1,6 mio. kr. til optiske hjælpemidler samt 0,7 mio. kr. til forskning.
Region Hovedstaden forpligtes så til at drive Øjenklinikken videre som hidtil, således at der fortsat vil være gratis adgang for kommuner, regioner mv. til at benytte de tilbud, som Øjenklinikken i dag har ansvaret for.
 Ved at anvende denne finansieringsmodel vil bevillingen til Øjenklinikken blive holdt adskilt fra den øvrige del af Kennedy Centrets bevilling, og det vil således være forholdsvis enkelt at udskille Øjenklinikken, såfremt det besluttes at ændre organiseringen på blindeområdet.
Patienter med en livslang tilstand Der har endvidere under lovforslagets behandling været udtrykt bekymring for, hvordan Region Hovedstaden, herunder Rigshospitalets Juliane Marie Center, som Kennedy Centret forventes at blive en del af, såfremt L 181 vedtages, vil håndtere de patienter, der har en livslang tilstand, fx blindhed, og som har brug for årelang rådgivning.
Juliane Marie Centers direktør Bent Ottesen har på et møde, jeg indbød til den 24. maj 2012 for ordførerne om lovforslaget, orienteret om centrets kompetencer til og erfaring med at håndtere sådanne patientgrupper, således at de ikke hospitaliseres unødvendigt.
Centret har bl.a. tilsvarende udstrakt erfaring fra patienter med særlige handicaps, hvis sygdomsbillede har mere karakter af en kronisk lidelse end en egentlig sygdom.
Bent Ottesen fremhævede desuden, at man vil nedsætte arbejdsgrupper på de enkelte faglige områder, således at man i fællesskab med de relevante eksperter og sundhedspersonale kan tilrettelægge patientforløbene, så de imødekommer de særlige karakteristika, den pågældende patientgruppe måtte have.« 4. Indstillinger Et flertal i udvalget (udvalget med undtagelse af LA) indstiller lovforslaget til vedtagelse uændret.
 Et mindretal i udvalget (LA) indstiller lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Julie Skovsby (S) fmd.
Karen J.
Klint (S) Sophie Hæstorp Andersen (S) Kirsten Brosbøl (S) Orla Hav (S) Camilla Hersom (RV) Sofie Carsten Nielsen (RV) Liv Holm Andersen (RV) Jonas Dahl (SF) Özlem Sara Cekic (SF) Anne Baastrup (SF) Stine Brix (EL) Per Clausen (EL) Hans Andersen (V) nfmd.
Anne-Mette Winther Christiansen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Fatma Øktem (V) Liselott Blixt (DF) Jens Henrik Thulesen Dahl (DF) Peter Skaarup (DF) Mette Hjermind Dencker (DF) Joachim B.
Olsen (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 181 Oversigt over spørgsmål og svar vedrørende L 181 Bilag 2 Et af udvalgets spørgsmål til ministeren for sundhed og forebyggelse Spørgsmålet og ministerens svar herpå er optrykt efter ønske fra udvalget.
 Spørgsmål nr. 5:
 På baggrund af svaret på spørgsmål 3 og ministerens uddybende bemærkninger vedrørende overførsel af Kennedy Centret til Region Hovedstaden bedes ministeren af- eller bekræfte, at de to institutioner Institut for Blinde og Synscenter Refsnæs vil indgå i den kommende evaluering af kommunalreformen.
 Svar:
Jeg kan bekræfte, at Uddannelsesstyrelsen (nu Ministeriet for Børn og Undervisning) i oktober 2011 offentliggjorde en kortlægning af Synscenter Refsnæs.
Denne analyse vil indgå i den kommende kortlægning, som vil være en del af evalueringen af kommunalreformen, suppleret med en beskrivelse af Instituttet for Blinde og Svagsynede.
Bilag 3 Ministeren for sundhed og forebyggelses brev til udvalget af 25. maj 2012 Folketingets Sundhedsudvalg Forslag til ændring af bemærkninger i L 181 I forbindelse med udarbejdelse af lovforslag om overførsel af Kennedy Centret fra staten til Region Hovedstaden har lovforslaget været i høring og ministeriet har bl.a. modtaget høringssvar fra CFU og KTO Det fremgår af høringssvarene, at KTO og CFU har bemærkninger til beregningen af pensionsrettigheder for statstjenestemænd.
Ministeriet for Sundhed og Forebyggelse har på baggrund af høringssvarende været i fornyet dialog med Moderniseringsstyrelsen om bl.a. pensionsrettigheder for overførte statstjenestemænd.
Moderniseringsstyrelsen har forholdt sig hertil og det betyder, at ministeriet ønsker at foretage enkelte præciseringer i de specielle bemærkninger til stk. 4-6. Præciseringerne imødekommer bemærkningerne fra KTO og CFU og vedrører de tjenestemænd, der overføres.
 I de specielle bemærkninger til stk. 4 - 6 foretages følgende præciseringer:
I 1. afsnit, 1. linje, ændres »2« til »3« I afsnit 2, 3. linje, udgår »fuldt ud« 3. afsnit udgår.
 8. afsnit udgår.
I 9. afsnit, 1. linje, ændres »regionerne« til »regionen« Efter afsnit 10 indsættes som nyt afsnit:
»Det regionale tjenestemandsregulativs regler om ansættelse og afsked gælder for de pågældende, der pensionsmæssigt vil blive omfattet af statslige tjenestemandspensionsregler på grundlag af deres hidtidige statslige ansættelse.
Det er regionen, der som ansættelsesmyndighed har ansvaret for administration og finansiering af tjenestemændenes pensionsalderoptjening mv. via pensionsbidragsbetaling mv.
Administrativt er det enklere, at tjenestemændene bevarer den statslige tjenestemandspension med pensionsbidragsbetaling fra regionen  også fordi alternativet med deling mellem staten og regionen af udgifterne til tjenestemandspension ville kræve administration til løbende refusioner, så længe de pågældende og deres efterladte lever som pensionister.« I det nuværende afsnit 11, 3. linje, ændres »2« til »3«.
