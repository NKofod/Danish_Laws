Fremsat den 24. marts 1999 af miljø- og  

 energiministeren (Svend Auken) Forslag til Lov om ændring af lov om ændring  

 af lov om planlægning (Afvikling af de før den 21. oktober 1998  

 etablerede ulovlige helårsbeboelser i boliger i  

 sommerhusområder) § 1 I lov nr. 1022 af 23. december 1998 om ændring af lov om  

 planlægning foretages følgende ændringer:
 1. § 2, stk. 2, ophæves.
 2. Efter § 2 indsættes:
 »§ 3.
Stk. 1. Kommunalbestyrelsen kan meddele dispensation fra  

 forbudet mod anvendelse af en bolig i et sommerhusområde til  

 helårsbeboelse, jf. § 40, stk. 1, i lov om planlægning, til en  

 person, som fra før den 21. oktober 1998 har været registreret i  

 CPR med bopæl i en sådan bolig, og som ikke i henhold til samme  

 lovs §§ 40-41 lovligt har kunnet anvende boligen til helårsbeboelse.
En  

 dispensation skal være tidsbegrænset til senest den 31. marts  

 2004.
 Stk. 2. Ansøgning om dispensation efter stk. 1  

 indgives til kommunalbestyrelsen senest den 30. september 1999.  

 Kommunalbestyrelsens afgørelse efter stk. 1 skal træffes senest  

 den 31. marts 2000.
Stk. 3. Kommunalbestyrelsen kan forlænge en  

 dispensation efter stk. 1 til senest den 31. marts 2009. Ansøgning om  

 forlængelse indgives til kommunalbestyrelsen senest et halvt år  

 inden dispensationens udløb.
Kommunalbestyrelsens afgørelse  

 efter 1. pkt. kan tidligst træffes et år inden dispensationens  

 udløb.
 Stk. 4. En dispensation efter stk. 1 eller 3 omfatter  

 tillige de medlemmer af indehaverens husstand, som før den 21. oktober  

 1998 har været registreret i CPR med bopæl i den  

 pågældende bolig, samt børn, der er undergivet en af disse  

 personers eller indehaverens forældremyndighed.
 Stk. 5. En dispensation efter stk. 1 eller 3 bortfalder  

 ved fraflytning.
 Stk. 6. Kommunalbestyrelsens afgørelser efter stk.  

 1 og 3 kan ikke påklages til anden administrativ myndighed.
 § 4.
 Stk. 1. Kommunalbestyrelsen indsender årligt  

 oplysninger til miljø- og energiministeren om administrationen m.v. af  

 reglerne i §§ 40-41, jf. §§ 51-51 a i lov om planlægning og § 3.
Stk. 2. Miljø- og energiministeren  

 fastsætter nærmere regler om kommunalbestyrelsens forpligtelser  

 efter stk. 1.« § 2 Stk. 1. Loven træder i kraft den 1. juli 1999, jf.  

 dog stk. 2.
 Stk. 2. § 1, nr. 1, træder i kraft den 1. april  

 2000.
Bemærkninger til lovforslaget Almindelige bemærkninger 1. Indledning Lovforslaget er en opfølgning af lov nr. 1022 af  

 23. december 1998 om ændring af lov om planlægning  

 (Håndhævelse af forbud mod ny helårsbeboelse i boliger i  

 sommerhusområder m.v.), hvorved reglerne i lovens § 51 a blev  

 indført over for de ulovlige helårsbeboelser, der efter den 20.  

 oktober 1998 bliver registreret i CPR (1998-99, FF 506, 2260, 2412,  

 Tillæg A 1255, 1271, Tillæg B 144, Tillæg C 135).
 Formålet med lovforslaget er at sikre  

 håndhævelsen af forbudet i planlovens § 40 mod  

 helårsbeboelse i boliger i sommerhusområder (sommerhuse) ved at  

 give kommunerne mulighed for - over en periode på maksimalt to gange  

 fem år - at gennemføre en afvikling af de ulovlige  

 helårsbeboelser, der er blevet registreret i CPR før den 21.  

 oktober 1998 og har været opretholdt uafbrudt siden.
2. Planlovens §§ 40 og 51 a - baggrund og historik Baggrunden for forbudet mod helårsbeboelse i  

 sommerhusområder, som har været gældende i over et halvt  

 århundrede, var oprindeligt den arealplanlægning, der blev  

 indledt med især byplanloven i 1938, og som havde til formål at  

 styre byudviklingen med baggrund i en differentieret områdeanvendelse.  

 I medfør af byplanloven og byggeloven blev der fastlagt forbud mod  

 helårsbeboelse i sommerhusområder for at hindre utilsigtet  

 byvækst i områderne.
Tilsvarende reguleringer fandtes i  

 privatretlige servitutter.
Det er denne udvikling og disse reguleringer, der  

 udgør grundlaget for den traditionelle, danske sommerhuskultur.
Kernen  

 i dette begreb er den almindelige familie, som udover en helårsbolig  

 har et sommerhus til brug i ferier, weekender og  

 højtider/helligdage.
Med by- og landzoneloven fra 1970 blev der foretaget en  

 planlægningsmæssig opdeling af landet i byzoner,  

 sommerhusområder og landzoner.
Formålet med zoneopdelingen er at  

 sikre en planmæssig og økonomisk forsvarlig udbygning af byerne  

 og en beskyttelse af landskabet i det åbne land.
Den bymæssige  

 udvikling skal finde sted i byzonerne og derved skabe grundlag for en  

 hensigtsmæssig forsyning med offentlig og privat service, tekniske  

 forsyningsanlæg m.v.
Zoneinddelingen skal endvidere medvirke til at  

 bevare de rekreative og landskabelige værdier.
Sommerhusområder er således planlagt til  

 rekreative og fritidsmæssige formål og er derfor omfattet af  

 regler, der sikrer, at boligerne i disse områder kun må anvendes  

 i sommerhalvåret og derudover til kortere ferieophold.
Ved at fastholde  

 områderne til disse formål sikres det også, at der ikke  

 opstår et uhensigtsmæssigt pres for at udlægge nye  

 sommerhusområder i landskabeligt værdifulde områder,  

 især ved de ubebyggede kyststrækninger.
Den gældende,  

 begrænsede mulighed for anvendelse af sommerhuse i vinterhalvåret  

 sikrer også, at mere sårbare landskabstyper beskyttes mod for  

 hårdt slid.
 Bestemmelser om forbud mod helårsbeboelse i  

 sommerhusområder, svarende til planlovens § 40, fandtes i de tidligere  

 bygnings- og byplanvedtægter, der var planer med et geografisk  

 anvendelsesområde.
 I 1975 blev forbudet mod helårsbeboelse i  

 sommerhusområder ændret til en generel lovregulering og indsat i  

 lov om sommerhuse og campering m.v. (sommerhusloven) med virkning fra den 1.  

 februar 1977. Årsagen til denne lovændring var, at  

 anvendelsesbestemmelserne i kommunernes bygningsvedtægter bortfaldt ved  

 kommuneplanlovens ikrafttrædelse.
På baggrund af en henvendelse fra 6  

 nordsjællandske kommuner i 1979 om problemerne med helårsbeboelse  

 i sommerhusområder blev der i 1980 nedsat et  

 "sommerhusudvalg", som fik til opgave at gennemgå de  

 lovbestemmelser, som forbyder helårsbeboelse i sommerhusområder,  

 og som giver hjemmel for håndhævelse af dette forbud.
Udvalget  

 afgav i 1981 betænkning nr. 938 om helårsbeboelse i  

 sommerhusområder og kom deri med en række forslag til en  

 opstramning af lovgivningen.
Dette førte til en lovændring i 1983.  

 Bestemmelsen om helårsbeboelse i sommerhusområder fik herefter en  

 ordlyd, der mere svarede til de tidligere gældende bygnings- og  

 byplanvedtægter.
Lovændringen indebar tillige, at  

 administrationen af reglerne om forbud mod helårsbeboelse blev  

 overført fra ministeriet til kommunalbestyrelsen, der efter visse ret  

 snævre retningslinier kunne give dispensation fra forbudet mod  

 helårsbeboelse.
Der blev også indført regler om tilsyn og  

 straf for overtrædelse af forbudet.
Til lovændringen i 1983 var endvidere knyttet en  

 "amnestiordning", som havde til formål én gang for  

 alle at gøre op med ulovlig helårsbeboelse i sommerhuse.  

 Ordningen gik ud på, at personer, som boede ulovligt i sommerhus ved  

 lovforslagets fremsættelse (10. februar 1983), kunne søge  

 kommunalbestyrelsen om dispensation til fortsat helårsbeboelse.  

 Ordningen indeholdt ikke nogen sondring mellem personer, hvis ulovlige  

 bopæl i sommerhus var hhv. ikke var registreret i CPR.
På  

 daværende tidspunkt blev antallet af ulovligt beboede sommerhuse  

 anslået til ikke under 3.000 på landsplan, heraf langt de fleste  

 i Nordsjælland.
Ved indførelsen af "amnestiordningen"  

 blev det forudsat, at der ved behandlingen af sagerne skulle være tale  

 om lempelig administration, og at menneskelige hensyn skulle veje tungt ved  

 afgørelsen af sagerne.
En efterfølgende undersøgelse viser, at  

 kommunerne generelt har udvist den forudsatte imødekommenhed over for  

 personer, der boede ulovligt i deres sommerhus den 10. februar 1983. I ca.  

 3.100 tilfælde blev der således meddelt personlig dispensation  

 til helårsbeboelse.
I de kommuner, hvor der var mange ulovlige  

 helårsbeboelser, blev der meddelt dispensation til stort set alle  

 ansøgere.
 I forbindelse med gennemførelsen af planloven i  

 1991 blev bestemmelsen om forbud mod helårsbeboelse i  

 sommerhusområder, bortset fra nogle ændringer af redaktionel  

 karakter, videreført uændret i planlovens § 40.
Ved cirkulæreskrivelse af 8. marts 1994 til  

 kommunerne, politiet og anklagemyndigheden udsendte Justitsministeriet en  

 vejledning om håndhævelse af forbudet mod helårsbeboelse i  

 sommerhuse.
Vejledningen er udarbejdet af Indenrigs-, Justits-, Miljø-  

 og Socialministeriet i fællesskab og indeholder bl.a. anvisninger  

 på, hvordan tilsynsvirksomheden kan udøves, og en beskrivelse af  

 kommunernes sanktionsmuligheder og muligheder for at videregive oplysninger  

 til politiet i forbindelse med en politianmeldelse.
I forlængelse heraf udsendte Skov- og Naturstyrelsen  

 den 20. marts 1996 et informationsbrev om sommerhusreglerne til samtlige  

 amtsråd og kommunalbestyrelser.
I den forbindelse blev  

 opmærksomheden henledt på kommunalbestyrelsernes  

 tilsynsforpligtelse i relation til forbudet mod helårsbeboelse i  

 sommerhuse.
 Ved breve af 25. november 1997 og 29. juni 1998 fik  

 Folketingets Miljø- og Planlægningsudvalg tilsendt miljø-  

 og energiministerens redegørelse om planlovens § 40.  

 Redegørelsen består af en første del af 14. november 1997  

 og en anden del af 16. juni 1998.
Ved lov nr. 1022 af 23. december 1998, der er baseret  

 på anden del af redegørelsen om planlovens § 40, blev  

 håndhævelsesreglerne i planlovens § 51 a indført.
Disse  

 regler er et supplement til de generelle, fortsat gældende  

 tilsynsregler i planlovens § 51.
Formålet med reglerne i planlovens § 51 a er med  

 virkning fra den 21. oktober 1998 at effektivisere kommunernes  

 håndhævelse af forbudet i planlovens § 40 mod ny  

 helårsbeboelse i sommerhuse.
Reglerne i planlovens § 51 a går i  

 korthed ud på, at kommunalbestyrelsen skal påbyde enhver, som  

 efter den 20. oktober 1998 etablerer ulovlig bopæl i et sommerhus i  

 vinterhalvåret - d.v.s. personer, som den 21. oktober 1998 eller senere  

 bliver registreret i CPR med bopæl i et sommerhus i  

 vinterhalvåret uden ret til at benytte sommerhuset til  

 helårsbeboelse efter reglerne i planlovens §§ 40-41 - at fraflytte  

 sommerhuset inden 14 dage og dokumentere fraflytningen over for  

 kommunalbestyrelsen.
Efterkommes et sådant flyttepåbud ikke, skal  

 kommunalbestyrelsen følge op med politianmeldelse og administrative  

 tvangsbøder.
Med den i planlovens § 51 a indeholdte skærpelse og  

 konkretisering af de kommunale tilsyns- og  

 håndhævelsesforpligtelser i relation til forbudet mod  

 helårsbeboelse i sommerhuse er også sikret den klarhed, der er  

 påkrævet, hvis de kommunale tilsynsmyndigheder  

 (tilsynsrådene) skal kunne iværksætte sanktioner efter lov  

 om kommunernes styrelse over for kommunalbestyrelser, der måtte  

 tilsidesætte forpligtelserne.
Med skrivelse af 23. december 1998 til samtlige  

 kommunalbestyrelser, tilsynsråd og politimestre orienterede Skov- og  

 Naturstyrelsen om planlovens § 51 a, herunder om hvorledes  

 kommunalbestyrelsen skal forholde sig m.h.t. flyttepåbud, registrering  

 af flyttepåbud i CPR, politianmeldelser, tvangsbøder og klager  

 m.v.
Skov- og Naturstyrelsen oplyste, at der på et senere tidspunkt  

 ville blive indhentet oplysninger om administrationen af reglerne i  

 planlovens § 51 a.
Miljø- og energiministeren oversendte skrivelsen af  

 23. december 1998 til Folketingets Miljø- og Planlægningsudvalg  

 den 11. januar 1999.
Den 14. januar 1999 bad Skov- og Naturstyrelsen de 9 mest  

 berørte kommuner (Bramsnæs, Dragsholm, Ebeltoft,  

 Frederiksværk, Græsted-Gilleleje, Helsinge, Jægerspris,  

 Vallø og Århus) om nærmere oplysninger om registrerede (i  

 CPR) indflytninger på sommerhusadresser fra den 21. oktober 1998 og tre  

 måneder frem.
Ifølge kommunernes oplysninger var i alt ca. 470  

 personer i den nævnte periode flyttet i sommerhus i en af de 9  

 kommuner. 7 af 9 kommuner havde rettidigt (senest den 15. januar 1999)  

 meddelt flyttepåbud, idet dog én af disse 7 kommuner havde  

 stillet et mindre antal sager i bero på nærmere  

 undersøgelser. 2 kommuner havde ikke meddelt flyttepåbud endnu.  

 Disse oplysninger tilgik Folketingets Miljø- og  

 Planlægningsudvalg i forbindelse med miljø- og energiministerens  

 besvarelse af samrådsspørgsmålene AC, AD og AE den 28.  

 januar 1999.
 Med skrivelse af 21. januar 1999 til Frederiksværk  

 Kommune (med kopi til alle øvrige kommuner m.fl.) præciserede  

 Skov- og Naturstyrelsen, at kommunalbestyrelsen er forpligtet til at meddele  

 flyttepåbud efter planlovens § 51 a til enhver, som efter den 20.  

 oktober 1998 flytter ind hos en ulovlig helårsbeboer, bortset fra  

 børn undergivet helårsbeboerens forældremyndighed.
Ovennævnte 9 kommuner blev med Skov- og  

 Naturstyrelsens skrivelse af 3. februar 1999 anmodet om en status pr. 18.  

 februar 1999 for administrationen af reglerne i planlovens § 51 a.
Det  

 fremgår heraf, at der i den sidste måned af status-perioden kun  

 er sket ca. 50 indflytninger på sommerhusadresser, hvilket er et  

 markant fald i forhold til de første 3 måneder.
Ifølge kommunerne var der meddelt i alt ca. 330  

 flyttepåbud.
Ca. 230 personer var flyttet, og der var indgivet  

 politianmeldelse og pålagt tvangsbøder i ca. 125 sager.
Siden vedtagelsen af planloven i 1991 har  

 spørgsmålet om behovet for regler om anvendelse af sommerhuse  

 været til behandling i Folketinget tre gange: første gang i  

 forbindelse med lovforslag nr.
L 256, fremsat den 3. maj 1994 (1993-94, FF  

 10386, 11458, Tillæg A 8783); dernæst i forbindelse med  

 beslutningsforslag nr.
B 44, fremsat den 15. november 1995 (1995-96, FF 922,  

 3136, Tillæg A 2054); senest fremsatte Fremskridtspartiet den 3. april  

 1998 forslag til ændring af planloven med henblik på  

 ophævelse af lovens §§ 40 og 41 (L 51) (1997-98, 2. saml., FF 1148,  

 2099, 2134, Tillæg A 1405, 1408, Tillæg B 219), hvilket alene  

 blev støttet af Fremskridtspartiet og Dansk Folkeparti.
3. AKF s rapport fra 1999 om ulovlig helårsbeboelse i  

 sommerhuse Amternes og Kommunernes Forskningsinstitut (AKF) har efter  

 anmodning fra Skov- og Naturstyrelsen gennemført en  

 socioøkonomisk undersøgelse af beboerne i de ulovligt  

 helårsbeboede sommerhuse.
Undersøgelsen omhandler alene  

 sommerhuse, som ifølge CPR er beboet af en eller flere personer.  

 Undersøgelsen er publiceret i rapporten Helårsbeboelse i  

 sommerhuse (AKF Forlaget, januar 1999), som miljø- og  

 energiministeren den 14. januar 1999 har oversendt til Folketingets  

 Miljø- og Planlægningsudvalg.
 Ifølge rapporten ligger antallet af ulovligt  

 helårsbeboede sommerhuse pr. 1. januar 1999 "nok omkring  

 9.000". Halvdelen af de ulovlige helårsbeboelser findes samlet i  

 fem sommerhuskommuner nord-nordvest for København, hvoraf  

 Græsted-Gilleleje Kommune har det største antal ulovligt beboede  

 huse.
 21% af de ulovligt beboede sommerhuse bebos ikke af  

 ejeren, men er udlejet/udlånt til andre.
Gennemgående har beboerne i de ulovligt beboede  

 sommerhuse en klart svagere tilknytning til kommunen end kommunens  

 øvrige indbyggere.
Størstedelen af de beskæftigede i de  

 ulovligt beboede sommerhuse er således pendlere, som har deres  

 arbejdsplads i en anden kommune.
I særdeleshed i de store  

 sommerhusområder med omfattende ulovlig helårsbeboelse, som  

 ligger i pendlingsafstand til hovedstaden, er pendlingen helt dominerende.
Beboerne i de ulovligt beboede sommerhuse har på den  

 anden side en relativt stærk tilknytning til det offentlige  

 velfærdssystem.
I de seks kommuner med flest registrerede ulovligt  

 beboede sommerhuse er relativt klart flere husstande - når bortses fra  

 husstande, hvor der modtages folkepension - registreret som modtagere af  

 sociale indkomsterstattende ydelser, end hvad tilfældet er blandt de  

 øvrige husstande i disse kommuner.
Retten efter planlovens § 41  

 ("pensionistreglen") for pensionister til at benytte deres  

 sommerhus til helårsbeboelse, når de har ejet det i otte  

 år, bidrager i sig selv til, at alderssammenhængen blandt  

 beboerne i de ulovligt beboede sommerhuse har en særlig profil med kun  

 få ældre.
Alderssammensætningen blandt beboerne i disse  

 sommerhuse er i øvrigt også bemærkelsesværdig  

 derved, at der findes relativt få børn samtidig med, at gruppen  

 af yngre og midaldrende personer vejer relativt tungt.
Husstandene i de ulovligt beboede sommerhuse har  

 indkomster, som ligger betydeligt under indkomstniveauet blandt de  

 øvrige beboere i de pågældende kommuner.
Det kan ses i  

 forbindelse med to bagvedliggende forhold:
 For det første er det en særlig stor andel af  

 husstandene i de ulovligt beboede sommerhuse, som består af en enlig  

 beboer.
For det andet findes en særlig  

 erhvervssammensætning blandt de erhvervsmæssigt  

 beskæftigede beboere i de ulovligt beboede sommerhuse.
Gruppen af  

 såkaldte "øvrige lønmodtagere" er dominerende,  

 hvorimod der blandt de øvrige erhvervsmæssigt beskæftigede  

 i de pågældende kommuner findes flere lønmodtagere  

 på højeste og mellemniveau.
 Rapporten belyser konsekvenserne af at bringe de  

 nuværende ulovlige helårsbeboelser til ophør - med  

 særlig vægt på betydningen af en overgangsperiode i  

 forbindelse med en afvikling af beboelserne.
Det viser sig ifølge rapporten, at i det mindste en  

 del af beboerne i de ulovligt helårsbeboede sommerhuse har en meget  

 betydelig flyttetilbøjelighed.
Hertil kommer, at en stor del af de  

 nuværende ulovlige sommerhusbeboere efterhånden vil komme til at  

 opfylde betingelserne i planlovens § 41 ("pensionistreglen") - og  

 dermed blive lovliggjort ved "tidens gang".
Samlet vurderes det i rapporten, at de ulovlige  

 helårsbeboelser efter en overgangsperiode på fire år,  

 d.v.s. til og med år 2002, vil omfatte "omkring 5.800  

 sommerhuse". En forudsætning for denne vurdering er bl.a., at  

 tilkomsten af nye ulovlige helårsbeboelser er standset.
Ved en  

 overgangsperiode på ti år vil antallet af ulovligt  

 helårsbeboede sommerhuse ifølge rapporten "nok være  

 bragt ned til godt 2.000".
4. Lovforslagets indhold Nærværende lovforslag er, sammen med lov nr.  

 1022 af 23. december 1998, regeringens samlede forslag til løsning af  

 problemet med ulovlig helårsbeboelse i sommerhusområderne.
Lov nr. 1022 af 23. december 1998, hvorved de  

 skærpede håndhævelsesregler i planlovens § 51 a blev  

 indført, har til formål at sætte en effektiv stopper for  

 nye ulovlige bosættelser i sommerhusområderne.
Loven omfatter de  

 ulovlige helårsbeboelser, der etableres efter den 20. oktober  

 1998.
 Hovedformålet med dette lovforslag er at afvikle de  

 ulovlige helårsbeboelser, der er etableret før den 21.  

 oktober 1998 og har været opretholdt uafbrudt siden.
Afviklingsordningen Det er regeringens udgangspunkt for at foreslå en  

 afviklingsordning for de før den 21. oktober 1998 etablerede ulovlige  

 helårsbeboelser, at ordningen på den ene side sikrer en reel  

 afvikling af beboelserne uden mulighed for, at disse udbygges i  

 afviklingsperioden, og at ordningen på den anden side tager de  

 fornødne menneskelige hensyn til de helårsbeboere, som  

 måske i en længere årrække har boet i deres sommerhus  

 uden reaktioner herpå fra kommunalbestyrelsen.
 Med denne baggrund giver lovforslaget i en kortere periode  

 kommunalbestyrelsen mulighed for at dispensere fra forbudet mod  

 helårsbeboelse i forhold til ulovlige helårsbeboere, der er  

 blevet registreret i CPR før den 21. oktober 1998 og har boet i  

 sommerhuset siden.
 Efter forslaget kan den samlede afviklingsordning for den  

 enkelte ulovlige helårsbeboer have en 10-årig tidshorisont.
 Den foreslåede ordning indeholder en adgang for  

 kommunalbestyrelsen til efter ansøgning at meddele personlige,  

 tidsbegrænsede dispensationer til fortsat helårsbeboelse af  

 indtil 5 års varighed samt - ligeledes efter ansøgning - at  

 forlænge meddelte dispensationer til i alt højst 10  

 år.
 Når regeringen foreslår, at der alene gives  

 kommunalbestyrelsen mulighed for at meddele 5-årige dispensationer med  

 senere mulighed for forlængelse i op til i alt 10 år, skyldes  

 det, at en nyvalgt kommunalbestyrelse derved får lejlighed til at  

 vurdere det enkelte sommerhusområdes udvikling som rekreativt  

 område sammenholdt med kommunens  

 "afviklingsdispensationspraksis" og de enkelte sager.
 Lovforslaget indeholder tidsfrister for såvel  

 sommerhusbeboerens indgivelse af ansøgning om  

 dispensation/forlængelse til helårsbeboelse som  

 kommunalbestyrelsens afgørelse i sagen.
Lovforslaget skal ses i forhold til, at planlovens § 40,  

 stk. 2, alene bemyndiger kommunalbestyrelsen til i særlige  

 tilfælde at dispensere fra forbudet mod helårsbeboelse.
Det  

 er forudsat, at administrativ praksis efter denne bestemmelse er meget  

 restriktiv.
Planlovens § 40, stk. 2, indeholder således ikke hjemmel  

 til, at kommunalbestyrelsen kan afvikle ulovlig helårsbeboelse ved at  

 meddele dispensationer.
Når ordningen foreslås som en  

 dispensationsmulighed for kommunalbestyrelsen, skyldes det ikke mindst  

 hensynet til de kommuner, som fuldt ud ønsker at bevare deres  

 sommerhusområder som rekreative områder.
Disse kommuner  

 bør efter regeringens opfattelse ikke påtvinges en - om end  

 midlertidig - lovliggørelse af et antal ulovlige  

 helårsbeboelser, hvorved den hidtidige politik over for  

 sommerhusområderne kan blive svækket.
 Med lovforslaget ændres endvidere  

 anvendelsesområdet for planlovens § 51 a, således at denne efter  

 den 1. april 2000 ikke længere kun gælder i forhold til personer,  

 hvis ulovlige helårsbeboelse i et sommerhus registreres i CPR  

efter den 20. oktober 1998. Når kommunalbestyrelsen senest den  

 31. marts 2000 (jf. lovforslagets § 1, nr. 2) ved meddelelse af  

 "afviklingsdipensationer" endeligt har afgrænset den  

 personkreds, der er omfattet af afviklingsordningen, vil reglerne i  

 planlovens § 51 a finde anvendelse i forhold til alle andre ulovlige  

 helårsbeboelser, der er registreret i CPR.
Den foreslåede afviklingsordning bygger som  

 nævnt - i lighed med lov nr. 1022 af 23. december 1998 - på  

 registreringer i CPR.
Personer, som har boet helårs i sommerhus uden at  

 være registreret i CPR (dækadresse-problematikken), er  

 således ikke omfattet af ordningen.
Baggrunden herfor er, at  

 dækadresse-problematikken primært løses gennem  

 administrationen af CPR-lovgivningen.
 Hvis kommunalbestyrelsen - på anden måde end  

 via oplysningerne i CPR - bliver opmærksom på, at et sommerhus  

 ulovligt benyttes til helårsbeboelse, er kommunalbestyrelsen fortsat  

 forpligtet til at gå frem efter planlovens almindelige tilsyns- og  

 håndhævelsesregler i § 51, jf. også den af  

 Justitsministeriet udsendte vejledning af 8. marts 1994.
Efter cirkulære nr. 140 af 10. august 1998 om  

 folkeregistrering har kommunen desuden pligt til at sørge for, at  

 borgerne er registreret på den faktiske bopæl (opholdssted).  

 Kommunen har således en handlepligt, hvis den får mistanke om en  

 fejlregistrering.
Hvorledes denne mistanke opstår er uden betydning.  

 Også en anonym anmeldelse om fejlregistrering, f.eks. fra andre  

 sommerhusejere i området, vil efter omstændighederne kunne give  

 anledning for kommunen til at påbegynde en undersøgelse.  

 Nægter en person selv at anmelde flytning, skal kommunen - under  

 iagttagelse af forvaltningslovens regler - berigtige flytningen ved  

 indberetning til CPR.
Efter en sådan berigtigelse vil en ulovlig  

 helårsbeboer være omfattet af reglerne i planlovens § 51 a.
"Lovovervågning" Formålet med såvel den gældende  

 lovgivning som nærværende lovforslag er at sikre, at de danske  

 sommerhusområder forbliver de rekreative områder, de er planlagt  

 til at være.
Med baggrund heri - og for at sikre muligheden for  

 løbende at følge udviklingen i helårsbeboelserne i  

 sommerhuse, såvel for så vidt angår de lovlige som i  

 forhold til afviklingen af de ulovlige - foreslår regeringen, at der  

 etableres en overvågningsordning, der kan skabe et løbende,  

 samlet overblik over helårsbeboelse i de danske sommerhusområder  

 - også med henblik på at vurdere, om lovgivningen virker efter  

 hensigten.
 Den foreslåede overvågningsordning forpligter  

 miljø- og energiministeren til at indsamle og bearbejde oplysninger om  

 helårsbeboelsen samt videregive vurderinger heraf til Folketinget, jf.  

 nærmere de specielle bemærkninger til lovforslagets § 1, nr.  

 2.
Forudsætningen for indførelse af en  

 afviklingsordning som den, der er indeholdt i dette lovforslag, er, at  

 reglerne i planloven - og kommunernes efterlevelse heraf - viser sig at have  

 den tiltænkte effekt, således at der ikke etableres nye, ulovlige  

 helårsbeboelser i afviklingsperioden.
En løbende  

 overvågning bør derfor omfatte den generelle udvikling for  

 så vidt angår helårsbeboelse i sommerhusområderne -  

 herunder effekten af lov nr. 1022 af 23. december 1998 og reglerne i  

 nærværende lovforslag.
 På den baggrund indeholder lovforslaget i § 1, nr.  

 2, en bestemmelse, der forpligter kommunerne til årligt at indsende  

 oplysninger til miljø- og energiministeren om administrationen m.v. af  

 dels de foreslåede regler om en afviklingsordning, dels de  

 gældende regler i planlovens §§ 40-41, jf. §§ 51-51 a.
 Der foreslås desuden en bestemmelse, der bemyndiger  

 og forpligter miljø- og energiministeren til at fastsætte  

 nærmere regler om kommunernes oplysningsforpligtelser.
 Overvågningen forudsætter endvidere, jf. de  

 specielle bemærkninger til § 1, nr. 2, at miljø- og  

 energiministeren med mellemrum rapporterer resultaterne af  

 overvågningen til Folketinget.
5. Økonomiske og administrative konsekvenser for staten Lovforslagets økonomiske og administrative  

 konsekvenser for staten vil være knyttet til information om  

 afviklingsordningen samt "lovovervågningen". Konsekvenserne  

 vil være begrænsede og kan holdes inden for de eksisterende  

 budgetmæssige rammer.
6. Økonomiske og administrative konsekvenser for kommuner og  

 amtskommuner Lovforslaget skønnes ikke at få  

 væsentlige økonomiske eller administrative konsekvenser for  

 kommunerne.
Lovforslaget vil medføre en lettelse i kommunernes  

 håndhævelse af forbudet mod helårsbeboelse over for de  

 tilbageværende ulovlige sommerhusbeboelser.
Fra den 1. oktober 2000 vil  

 håndhævelsen kunne/skulle ske i medfør af planlovens § 51  

 a.
 For kommuner med mange ulovlige sommerhusbeboelser vil  

 lovforslaget indebære behandling af ansøgninger om  

 dispensation/forlængelse i to omgange, første gang i  

 vinterhalvåret 1999/2000.
Desuden vil sommerhuskommunerne årligt skulle  

 indsende oplysninger til miljø- og energiministeren om  

 administrationen m.v. af de foreslåede regler om en afviklingsordning  

 og de gældende regler i planlovens §§ 40-41, jf. §§ 51-51 a.
Dette vil  

 især få betydning for kommuner med mange ulovlige  

 sommerhusbeboelser.
Rækkevidden af denne opgave må afvente  

 udarbejdelsen af bekendtgørelse herom.
 En samlet afviklingsperiode på højst 10  

 år vil betyde, at kommunerne gradvist vil kunne indrette deres  

 indtægts- og udgiftsniveau på den nye situation.
7. Økonomiske og administrative konsekvenser for  

 erhvervslivet Lovforslaget skønnes ikke at have væsentlige  

 økonomiske eller administrative konsekvenser for erhvervslivet.
8. Miljømæssige konsekvenser Lovforslaget gennemføres for i højere grad  

 at fastholde de natur- og miljømæssige hensyn, der ligger til  

 grund for planloven og den planlægningsmæssige opdeling af landet  

 i byzoner, sommerhusområder og landzoner.
Lovforslaget har  

 således til formål at sikre, at de udlagte sommerhusområder  

 fastholdes/genoprettes som rekreative områder og ikke udvikler sig til  

 mere helårsbeboede områder.
 En effektiv administration af lovforslagets bestemmelser  

 vil medvirke til en væsentlig reduktion af antallet af ulovlige  

 helårsbeboelser med det resultat, at de danske sommerhusområder  

 genoprettes til/forbliver rekreative ferie- og fritidsområder som  

 forudsat siden slutningen af 1930 erne.
9. Forholdet til EU-retten Lovforslaget indeholder ikke EU-retlige aspekter.
10. Høring Lovforslaget har i perioden 26. februar - 15. marts 1999  

 været sendt i høring til bl.a. følgende myndigheder,  

 organisationer m.v.: Indenrigsministeriet, Justitsministeriet,  

 Socialministeriet, By- og Boligministeriet, Skatteministeriet,  

 Finansministeriet, Erhvervsministeriet, Naturklagenævnet, Kommunernes  

 Landsforening, Amtsrådsforeningen i Danmark, Københavns Kommune,  

 Frederiksberg Kommune, Danmarks Naturfredningsforening, Friluftsrådet,  

 Fritidshusejernes Landsforening, Feriehusudlejernes Brancheforening,  

 Foreningen af Fastboende Sommerhusejere i Danmark og  

 Advokatrådet.
Vurdering af konsekvenser af lovforslag Positive konsekvenser/ mindreudgifter Negative konsekvenser/ merudgifter Økonomiske konsekvenser for stat,  

 kommuner og amtskommuner Nej Lovforslaget skønnes ikke at få væsentlige  

 økonomiske konsekvenser.
 Vurderingen af eventuelle merudgifter for kommunerne som følge af  

 lovovervågningsopgaven må afvente bekendtgørelsen  

 herom.
Administrative konsekvenser for stat,  

 kommuner og amtskommuner Nej Lovforslaget skønnes ikke at få væsentlige  

 administrative konsekvenser.
Økonomiske konsekvenser for  

 erhvervslivet Nej Nej Administrative konsekvenser for  

 erhvervslivet Nej Nej Miljømæssige  

 konsekvenser Lovforslaget gennemføres for i  

 højere grad at fastholde de natur- og miljøhensyn, der ligger  

 til grund for planloven og opdelingen af landet i byzoner,  

 sommerhusområder og landzoner.
Nej Administrative konsekvenser for  

 borgerne Nej Nej Forholdet til EU-retten Lovforslaget indeholder ikke EU-retlige  

 aspekter.
Bemærkninger til lovforslagets  

 enkelte bestemmelser Til § 1 Til nr. 1.
 Ved den foreslåede ændring ophæves § 2,  

 stk. 2, i lov nr. 1022 af 23. december 1998. Ændringen træder i  

 kraft den 1. april 2000, jf. lovforslagets § 2, stk. 2.
 Efter § 2, stk. 2, i lov nr. 1022 af 23. december 1998 har  

 kommunalbestyrelsen hidtil kun kunnet/skullet anvende reglerne i planlovens §  

 51 a i forhold til personer, som efter den 20. oktober 1998 registreres i CPR  

 med - efter planlovens §§ 40-41 - ulovlig bopæl i et sommerhus.
 Denne begrænsning foreslås ophævet med  

 udgangen af vinterhalvåret 1999/2000, således at ændringen  

 reelt får virkning fra vinterhalvåret 2000/01. Baggrunden herfor  

 er, at der med lovforslaget én gang for alle gøres op med  

 afviklings-problematikken, og at der i den forbindelse sker en helt  

 præcis afgrænsning af den personkreds, der er omfattet af  

 afviklingsordningen.
 Ændringen indebærer, at kommunalbestyrelsen  

 fra den 1. oktober 2000 vil være forpligtet til at anvende reglerne i  

 planlovens § 51 a over for enhver, der ifølge CPR har bopæl i et  

 sommerhus, og som ikke lovligt kan benytte sommerhuset til  

 helårsbeboelse.
Fra den 1. oktober 2000 vil kommunalbestyrelsen med andre  

 ord skulle meddele flyttepåbud - og om nødvendigt følge  

 op med tvangsbøder og politianmeldelse - i alle sager om ulovlig  

 helårsbeboelse registreret i CPR, herunder til personer som ikke rettidigt, d.v.s. senest den 30. september 1999, indgiver  

 ansøgning til kommunalbestyrelsen om  

 "afviklingsdispensation" til helårsbeboelse (jf.  

 lovforslagets § 1, nr. 2), som får afslag på en rettidigt indgivet ansøgning  

 om "afviklingsdispensation", eller hvis "afviklingsdispensation" er udløbet.
 Eftersom de af kommunalbestyrelsen meddelte  

 "afviklingsdispensationer" udløber senest den 31. marts 2009  

 (jf. lovforslagets § 1, nr. 2), vil udvidelsen af anvendelsesområdet  

 for planlovens § 51 a i praksis fuldt ud få virkning i  

 vinterhalvåret 2009/10.
 Fra den 1. oktober 2009 vil en person, som ifølge  

 CPR har bopæl i et sommerhus i vinterhalvåret, således kun  

 kunne undgå at blive genstand for håndhævelsen efter  

 planlovens § 51 a (flyttepåbud, politianmeldelse, tvangsbøder),  

 hvis der til sommerhuset er knyttet en ret til helårsbeboelse  

 (planlovens § 40, stk. 1), eller hvis den pågældende har en  

 personlig dispensation eller ret til helårsbeboelse i sommerhuset  

 (planlovens §§ 40, stk. 2, og 41). Dette vil gælde, uanset  

 hvornår indflytningen i sommerhuset er sket.
 Til nr. 2.
 Bestemmelsen i § 3 indeholder en afviklingsordning  

 for personer, som før den 21. oktober 1998 er blevet registreret i CPR  

 med - efter planlovens §§ 40-41 - ulovlig bopæl i et sommerhus og har  

 boet i sommerhuset siden.
Efter § 3, stk. 1, 1. pkt., kan kommunalbestyrelsen  

 midlertidigt dispensere fra forbudet i planlovens § 40 mod  

 helårsbeboelse i sommerhuse.
Dispensationsmuligheden gælder kun i  

 forhold til personer, som fra før den 21. oktober 1998 har været  

 registreret i CPR med bopæl i et sommerhus uden ret hertil efter  

 reglerne i planlovens §§ 40-41. Bestemmelsen omfatter således ikke  

 personer, som har boet i et sommerhus uden at være registreret i CPR  

 på adressen (dækadresse-problematikken).
 Afviklingsordningen gælder - i lighed med reglerne i  

 planlovens kapitel 8 - kun for egentlige sommerhusområder.
 Udtrykket "fra før den 21. oktober 1998"  

 indebærer, at kun personer, der har opretholdt den ulovlige  

 sommerhusbeboelse uafbrudt siden (senest) den 20. oktober 1998, vil kunne  

 få en dispensation til helårsbeboelse.
 Efter § 3, stk. 1, 2. pkt., skal en dispensation  

 være tidsbegrænset, således at den udløber senest  

 den 31. marts 2004.
 § 3, stk. 1, er udformet som en  

 dispensationsmulighed for kommunalbestyrelsen til, for den enkelte  

 ulovlige sommerhusbeboer, at fastsætte en frist for afvikling af den  

 ulovlige beboelse inden for den tidshorisont, der er angivet i  

 bestemmelsen.
 Det forudsættes således, at  

 kommunalbestyrelsen foretager en konkret vurdering af den enkelte sags  

 omstændigheder og på baggrund heraf beslutter, om der skal  

 meddeles en tidsbegrænset dispensation, og inden for hvilken frist  

 helårsbeboelsen i givet fald kan opretholdes (dog længst til den  

 31. marts 2004).
Der er ikke knyttet nærmere betingelser til  

 kommunalbestyrelsens anvendelse af dispensationsbeføjelsen i § 3, stk.  

 1 - ud over dem, der er angivet i bestemmelsen.
Nogle kriterier vil dog  

 være naturlige for kommunalbestyrelsen at inddrage i den konkrete  

 vurdering af, om - og i givet fald i hvilken udstrækning - dispensation  

 skal meddeles, f.eks.
 Hensynet til formålet med afviklingsordningen, hvorefter den  

 ulovlige helårsbeboelse i sommerhuse reelt skal afvikles under  

 iagttagelse af de nødvendige menneskelige hensyn; det betyder, at  

 kommunalbestyrelsens grundlæggende vurdering skal være, at en  

 dispensations varighed fastsættes på en sådan måde,  

 at det klart signaleres over for sommerhusbeboeren, at der alene er tale om  

 at fastsætte en frist for afvikling af den ulovlige  

 helårsbeboelse, og at sommerhusbeboeren derfor lige så godt  

 først som sidst kan begynde at søge efter en ny, lovlig  

 bolig.
 Hensynet til de personer, der har købt sommerhusejendom i det  

 pågældende sommerhusområde i tillid til, at området -  

 som følge af ejendommenes anvendelse - ikke udvikler sig til et  

 almindeligt parcelhuskvarter.
 Varigheden af den ulovlige helårsbeboelse; en person, som har  

 boet ulovligt i sit sommerhus i en længere årrække, kan nok  

 i højere grad end en person, som har boet i sit sommerhus siden  

 september 1998, siges at have en berettiget forventning om en  

 "afviklingsdispensation" af en vis varighed.
 Sommerhusets egnethed som helårsbolig.
Det fremgår af § 3, stk. 1, at kommunalbestyrelsen  

 kan meddele en person dispensation til midlertidig  

 helårsbeboelse.
En "afviklingsdispensation" er således  

 personlig.
Dette indebærer, at der skal træffes en  

 selvstændig afgørelse for hver person, som efter  

 kommunalbestyrelsens konkrete skøn skal meddeles dispensation.
Desuden  

 skal hver af disse personer have en særskilt, skriftlig meddelelse  

 herom.
Dette gælder også hjemmeboende børn under 18  

 år, hvis ansøgning om dispensation dog vil kræve  

 forældremyndighedsindehaverens medvirken.
Det forhold, at en "afviklingsdispensation" er  

 personlig, har også betydning i en anden relation.
En husstand, der i  

 kraft af en "afviklingsdispensation" er blevet lovliggjort, kan  

 således som udgangspunkt ikke udvides.
Undtaget herfra er børn,  

 som i løbet af dispensationsperioden fødes ind i  

 husstanden.
Man kan derfor som udgangspunkt ikke lovligt flytte ind i  

 en sommerhus-husstand, der er under afvikling - uanset hvilken relation til  

 husstandens beboer(e) man har, jf. dog muligheden for  

 "familie-genforeninger" i § 3, stk. 4, og bemærkningerne til  

 denne bestemmelse.
Eksempelvis vil en person, der gifter sig med en  

 sommerhusbeboer under afvikling, ikke lovligt kunne etablere bopæl i  

 det pågældende sommerhus.
Baggrunden herfor skal findes i selve  

 formålet med lovforslaget, nemlig at sikre en reel afvikling af de  

 ulovlige helårsbeboelser.
Ordningen tager ikke sigte på at  

 udbygge helårsbeboelsen.
Det forudsættes således, at  

 sådanne sociale begivenheder fører til, at den samlede, nye  

 husstand må træffe beslutning om at etablere sig under lovlige  

 forhold et andet sted.
 I modsætning til planlovens § 40, stk. 2, omfatter  

 afviklingsordningen i § 3, stk. 1, både ejere og lejere.
 Bestemmelsen i § 3, stk. 2, indeholder frister for  

 henholdsvis sommerhusbeboerens indgivelse af ansøgning om en  

 "afviklingsdispensation" efter § 3, stk. 1, og kommunalbestyrelsens  

 afgørelse i sagen.
 Efter § 3, stk. 2, 1. pkt., skal en  

 ansøgning om dispensation indgives til kommunalbestyrelsen senest den  

 30. september 1999. Ansøgninger, der er kommunen i hænde efter  

 denne dato, kan ikke behandles af kommunalbestyrelsen.
Efter § 3, stk. 2, 2. pkt., skal  

 kommunalbestyrelsens afgørelse i en dispensationssag træffes  

 senest den 31. marts 2000. Når denne dato er overskredet, er  

 kommunalbestyrelsen ikke længere beføjet til at meddele  

 dispensationer efter § 3, stk. 1, og skal derfor afvise de  

 ansøgninger, der eventuelt måtte være tilbage.
Over for de  

 afviste ansøgere, som den 1. oktober 2000 fortsat måtte bo  

 ulovligt i deres sommerhus, vil kommunalbestyrelsen skulle anvende reglerne i  

 planlovens § 51 a, jf. bemærkningerne ovenfor til lovforslagets § 1,  

 nr. 1.
 Bestemmelsen indebærer således, at samtlige  

 dispensationssager efter § 3, stk. 1, vil være afsluttet senest den 31.  

 marts 2000. På dette tidspunkt vil kredsen af personer, der er omfattet  

 af afviklingsordningen, derfor være endeligt afgrænset.
 Kommunalbestyrelsen kan i henhold til § 3, stk. 3, 1.  

 pkt., forlænge en "afviklingsdispensation" efter § 3,  

 stk. 1, til senest den 31. marts 2009. Som det fremgår af bestemmelsen,  

 vil kun personer med en "afviklingsdispensation" kunne få en  

 forlængelse.
Efter § 3, stk. 3, 2. pkt., skal en  

 ansøgning om forlængelse indgives til kommunalbestyrelsen senest  

 et halvt år inden dispensationens udløb.
Ansøgninger, der  

 er kommunen i hænde efter dette tidspunkt, kan ikke behandles af  

 kommunalbestyrelsen.
F.eks. skal en ansøgning om forlængelse af  

 en dispensation med udløb den 31. marts 2004 være kommunen i  

 hænde senest den 30. september 2003 for at kunne tages under behandling  

 af kommunalbestyrelsen.
Kommunalbestyrelsens afgørelse i en sag om  

 forlængelse af en "afviklingsdispensation" kan efter § 3,  

 stk. 3, 3. pkt., tidligst træffes et år inden dispensationens  

 udløb.
Inden dette tidspunkt - i førnævnte eksempel den  

 31. marts 2003 - er kommunalbestyrelsen således ikke beføjet til  

 at træffe afgørelse om forlængelser.
Kommunerne har gennem CPR et fuldstændigt kendskab  

 til den kreds af personer, som har mulighed for at få en  

 "afviklingsdispensation", men det er op til kommunalbestyrelsen at  

 afgøre, om en sådan bør meddeles.
Bl.a. derfor er der  

 ikke fastsat en pligt for kommunalbestyrelsen til på forhånd at  

 orientere den personkreds, der efter forslaget har mulighed for at opnå  

 en dispensation.
I relation til sommerhusområder, hvor  

 kommunalbestyrelsen finder, at "afviklingsdispensationer" kan komme  

 på tale, bør kommunalbestyrelsen iværksætte en  

 direkte orientering af de pågældende personer om mulighederne for  

 at blive omfattet af afviklingsordningen.
I den forbindelse bør  

 kommunalbestyrelsen tillige oplyse om fristerne i § 3, stk. 2 og 3.
 Efter § 3, stk. 4, omfatter en  

 "afviklingsdispensation" tillige de medlemmer af indehaverens  

 husstand, som før den 21. oktober 1998 har været registreret i  

 CPR med bopæl i den pågældende bolig, samt børn, der  

 er undergivet en af disse personers eller indehaverens  

 forældremyndighed.
Bestemmelsen skal bl.a. sikre, at husstandsmedlemmer, der  

 oprindeligt har tilhørt den personkreds, som afviklingsordningen tager  

 sigte på, og som midlertidigt har været fraflyttet sommerhuset,  

 kan flytte tilbage og bo i sommerhuset sammen med den øvrige del af  

 husstanden.
Bestemmelsen omfatter f.eks. et barn, som flytter tilbage til  

 sine forældre efter et afsluttet efterskole- eller  

 højskoleophold eller en person, som efter en samlivsophævelse  

 flytter tilbage til sommerhuset for at genoptage samlivet med sin  

 ægtefælle/kæreste.
 Hvad angår et barn, som et af sommerhus-husstandens  

 medlemmer har forældremyndigheden over, kræves der ikke efter §  

 3, stk. 4, at barnet tidligere har boet i det pågældende  

 sommerhus, d.v.s. ifølge CPR har haft bopæl i sommerhuset  

 før den 21. oktober 1998. Efter det fyldte 18. år kan barnet  

 fortsætte med at bo i sommerhuset sammen med den hidtidige  

 forældremyndighedsindehaver, jf. herved § 3, stk. 5.
 Det skal bemærkes, at § 3, stk. 4, ikke giver den,  

 der flytter tilbage til sommerhuset, en egen dispensation til  

 helårsbeboelse - men alene adgang til at bo sammen med den, der har en  

 "afviklingsdispensation". Den, der flytter tilbage, kan  

 således kun bo lovligt i sommerhuset i kraft af  

 "afviklingsdispensationen", så længe dispensationens  

 indehaver bliver boende, jf. herved § 3, stk. 5.
Efter § 3, stk. 5, bortfalder en dispensation -  

 forlænget eller ej - ved fraflytning, uanset årsag.
En  

 dispensation vil ikke "vågne op" igen ved  

 tilbageflytning.
Kommunalbestyrelsens afgørelser i en  

 dispensationssag - d.v.s. om såvel dispensationer efter § 3, stk. 1,  

 som forlængelser efter § 3, stk. 3 - er ifølge § 3, stk.  

 6, administrativt endelige.
Dette svarer til, hvad der gælder for  

 afgørelser efter den almindelige dispensationsbestemmelse i planlovens  

 § 40, stk. 2.
 Med den foreslåede bestemmelse i § 4  

 etableres en "lovovervågningsordning", som sikrer, at  

 miljø- og energiministeren (Skov- og Naturstyrelsen) løbende  

 kan følge udviklingen med hensyn til helårsbeboelse i de danske  

 sommerhusområder og afrapportere oplysninger herom til Folketinget med  

 vurderinger af, om lovgivningen virker efter hensigten.
 Det er hensigten, at ministeren efter § 4, stk. 2,  

 fastsætter regler, som skaber en forpligtelse for kommunalbestyrelsen  

 til - første gang pr. 1. april 2000, sidste gang pr. 1. april 2009 -  

 at afgive årlige tilsyn- og håndhævelsesberetninger til  

 miljø- og energiministeren, jf. herved § 4, stk. 1.  

 Beretningerne - der primært tilsigtes udformet som  

 spørgeskemaer, der vil skulle udfyldes af kommunalbestyrelsen - vil  

 bl.a. skulle redegøre for antallet af, udviklingen i og  

 kommunalbestyrelsens foranstaltninger over for helårsbeboelserne i  

 forhold til bl.a.:
lov nr. 1022 af 23. december 1998 samt nærværende  

 lovforslags afviklingsordning, administrativ praksis efter dispensationsbestemmelsen i planlovens §  

 40, stk. 2, "amnestiordningen" fra 1983 og ulovlige helårsbeboelser under dækadresser, som  

 kommunalbestyrelsen er blevet bekendt med som følge af f.eks.  

 anmeldelser eller undersøgelser af, i hvilket omfang sommerhusejerne  

 ifølge CPR bor på en anden adresse i kommunen.
Det nærmere indhold af og formen for beretningerne  

 vil blive fastlagt i en bekendtgørelse.
Hovedbestanddelen vil  

 være et indberetningsskema.
Heri vil sommerhuskommunerne skulle angive  

 antallet af ulovligt beboede sommerhuse ved hver periodes start samt  

 reduktionen af dette antal i løbet af perioden.
Hertil kommer  

 oplysninger om det samlede antal lovlige helårsbeboelser med angivelse  

 af hjemlen til beboelse.
 Endvidere vil skemaet indeholde oplysninger om antallet af  

 CPR-registrerede indflytninger (antal personer) på sommerhusadresser i  

 perioden, heraf bl.a.:
lovlige sommerhusbeboelser efter planlovens § 40, stk. 2  

 (dispensationer), lovlige sommerhusbeboelser efter planlovens § 41  

 ("pensionistreglen") og meddelte flyttepåbud efter planlovens § 51 a.
 Disse oplysninger vil skulle ledsages af bl.a.  

 begrundelserne for de enkelte dispensationer, kommunalbestyrelsen måtte  

 have givet.
 Skemaet vil desuden skulle indeholde oplysninger om  

 meddelte flyttepåbud, der er efterkommet rettidigt ved flytning  

 henholdsvis til en anden kommune og indenfor kommunen samt oplysninger om  

 antallet af indgivne politianmeldelser og pålagte tvangsbøder.  

 Størrelsen af tvangsbøderne og af vedtagne/idømte  

 bøder vil ligeledes skulle fremgå.
 Det er således hensigten, at oplysningerne fra  

 kommunerne løbende kan skabe grundlag for et samlet,  

 landsdækkende overblik over udviklingen i helårsbeboelser -  

 såvel lovlige som ulovlige.
I perioden 2000-2009 vil miljø- og energiministeren  

 på baggrund af de kommunale indberetninger hvert år ved  

 Folketingsårets begyndelse afgive en orientering til Folketingets  

 Miljø- og Planlægningsudvalg om helårsbeboelsen i  

 sommerhusområderne, såvel lovlige som ulovlige.
Dette har  

 også til formål at holde udvalget orienteret om fremdriften i  

 afviklingen af de ulovlige helårsbeboelser.
Orienteringen vil bl.a.  

 indeholde:
resultaterne af de kommunale indberetninger, oplysninger om politisager og domstolsafgørelser, oplysninger om tilsynssager mod kommunalbestyrelser, oplysninger om Naturklagenævnets behandling af retlige  

 spørgsmål i relation til klagesager om helårsbeboelse  

 i sommerhusområder og miljø- og energiministerens vurderinger på dette  

 grundlag.
 Endelig er det hensigten, at miljø- og  

 energiministeren i Folketingssamlingen 2004/05 afgiver en redegørelse  

 til Folketinget om forløbet af de første 5 år af  

 afviklingsordningens virke - eventuelt også med udgangspunkt i en ny  

 undersøgelse af samme karakter som den i januar 1999 publicerede  

 AKF-undersøgelse.
 Redegørelsen vil indeholde en vurdering af,  

 hvorledes kommunalbestyrelserne har sikret, at  

 "afviklingsdispensationerne" fører til en reel afvikling af  

 de ulovlige helårsbeboelser - også i lyset af muligheden for at  

 forlænge afviklingsperioden til senest den 31. marts 2009.
 Ministeren vil også mere generelt vurdere, om der i  

 lyset af praksis kan være behov for ændringer i lovgivningen for  

 at sikre, at sommerhusområderne genoprettes til/forbliver de rekreative  

 ferie- og fritidsområder, de er planlagt til at være.
Til § 2 Som det fremgår af bestemmelsen, træder § 1,  

 nr. 2, i kraft den 1. juli 1999.
 § 1, nr. 1, hvorved § 2, stk. 2, i lov nr. 1022 af 23.  

 december 1998 ophæves, træder først i kraft den 1. april  

 2000. Der henvises til bemærkningerne ovenfor til denne  

 bestemmelse.
Bilag Lovforslaget sammenholdt med gældende lov Gældende formulering Lovforslaget § 2 § 1 Stk. 1. Loven træder i kraft den 1. januar 1999.
 Stk. 2. Kommunalbestyrelsens forpligtelser efter § 51 a i lov om  

 planlægning, som affattet ved denne lovs § 1, nr. 1, gælder kun i  

 forhold til personer, som efter lovforslagets  

 fremsættelse bliver registreret i CPR med bopæl i en bolig i et  

 sommerhusområde, som den pågældende ikke lovligt kan  

 anvende til helårsbeboelse, jf. §§ 40-41 i lov om  

 planlægning.
 I lov nr. 1022 af 23. december 1998 om ændring af lov om  

 planlægning foretages følgende ændringer:
 1. § 2, stk. 2, ophæves.
 2. Efter § 2 indsættes:
 "§ 3.
Stk. 1. Kommunalbestyrelsen kan meddele dispensation fra forbudet mod  

 anvendelse af en bolig i et sommerhusområde til helårsbeboelse,  

 jf. § 40, stk. 1, i lov om planlægning, til en person, som fra  

 før den 21. oktober 1998 har været registreret i CPR med  

 bopæl i en sådan bolig, og som ikke i henhold til samme lovs §§  

 40-41 lovligt har kunnet anvende boligen til helårsbeboelse.
En  

 dispensation skal være tidsbegrænset til senest den 31. marts  

 2004.
 Stk. 2. Ansøgning om dispensation efter stk. 1 indgives til  

 kommunalbestyrelsen senest den 30. september 1999. Kommunalbestyrelsens  

 afgørelse efter stk. 1 skal træffes senest den 31. marts  

 2000.
Stk. 3. Kommunalbestyrelsen kan forlænge en dispensation efter stk.  

 1 til senest den 31. marts 2009. Ansøgning om forlængelse  

 indgives til kommunalbestyrelsen senest et halvt år inden  

 dispensationens udløb.
Kommunalbestyrelsens afgørelse efter 1.  

 pkt. kan tidligst træffes et år inden dispensationens  

 udløb.
 Stk. 4. En dispensation efter stk. 1 eller 3 omfatter tillige de medlemmer  

 af indehaverens husstand, som før den 21. oktober 1998 har været  

 registreret i CPR med bopæl i den pågældende bolig, samt  

 børn, der er undergivet en af disse personers eller indehaverens  

 forældremyndighed.
 Stk. 5. En dispensation efter stk. 1 eller 3 bortfalder ved  

 fraflytning.
 Stk. 6. Kommunalbestyrelsens afgørelser efter stk. 1 og 3 kan ikke  

 påklages til anden administrativ myndighed.
 § 4.
 Stk. 1. Kommunalbestyrelsen indsender årligt oplysninger til  

 miljø- og energiministeren om administrationen m.v. af reglerne i §§  

 40-41, jf. §§ 51-51 a i lov om planlægning og § 3.
