Skriftlig fremsættelse (10. december 2015) Transport- og bygningsministeren (Hans Christian Schmidt):
 Herved tillader jeg mig for Folketinget at fremsætte:
Forslag til ændring af færdselsloven (Udøvelse af markedskontrol med udstyr til køretøjer og godkendelse af prøvningsinstanser) (Lovforslag nr.
L 83) Formålet med lovforslaget er at præcisere det retlige grundlag for udøvelse af markedskontrol og tilsyn med produktkrav på det køretøjstekniske område for dermed at sikre, at tilsynet i højere grad bringes på linje med den markedsovervågning, der foretages på andre, lignende produktområder.
Det foreslås derfor at indføre en række nærmere regler om gennemførelsen af tilsynet på det køretøjstekniske område med henblik på at sikre, at tilsynet i højere grad bringes på linje med den markedsovervågning, der foretages på andre, lignende produktområder.
 Det foreslås endvidere i overensstemmelse med principperne i markedsføringslovens § 3 at indføre en bestemmelse om, at markedsføring af køretøjstekniske produkter samt personligt sikkerhedsudstyr til trafikanter skal ske på en måde, der ikke er vildledende for den, der ønsker at erhverve produkterne.
 Med lovforslaget foreslås det herudover at indføre en bestemmelse, som giver tilsynsmyndigheden mulighed for til enhver tid mod behørig legitimation og uden retskendelse at få adgang til ikke offentligt tilgængelige erhvervslokaler mv. med henblik på at udøve kontrol.
Lovforslaget har desuden til formål at indføre regler om godkendelse af prøvningsinstanser, der kan udføre prøvninger, der anvendes i forbindelse med godkendelse af køretøj til syn.
Det foreslås derfor at give bemyndigelse til at fastsætte regler om reguleringen af de prøvningsinstanser, der udfører tests på det køretøjstekniske område og om tilsynet med instanserne, herunder regler om, at tilsynet kan henlægges til en privat virksomhed.
Der findes i dag ingen udtrykkelig regulering af området i færdselsloven.
 Med lovforslaget foreslås det endelig at gennemføre en række mere tekniske ændringer af færdselsloven som følge af, at sager vedrørende dansk og international regulering af færdsel og færdselssikkerhed er overført fra Justitsministeriet til Transport- og Bygningsministeriet.
 Idet jeg i øvrigt henviser til lovforslaget med ledsagende bemærkninger, skal jeg hermed anbefale lovforslaget til det Høje Tings velvillige behandling.
