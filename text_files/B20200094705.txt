Bekendtgørelse om forbud mod ftalater i legetøj og småbørnsartikler1) I medfør af § 30, stk. 1 og 2, § 31, stk. 1, § 45, stk. 1, og § 59, stk. 4, i lov om kemikalier, jf. lovbekendtgørelse nr. 115 af 26. januar 2017, fastsættes:
 § 1. Denne bekendtgørelse finder anvendelse på legetøj og småbørnsartikler.
 § 2. I denne bekendtgørelse forstås ved:
 1) Legetøj: Produkter, der udelukkende eller delvist er konstrueret eller beregnet til at blive brugt af børn i alderen 0-3 år (0-36 måneder) under leg.
 2) Småbørnsartikel: Ethvert produkt, som er beregnet til eller normalt må forventes at blive puttet i munden af børn i alderen 0-3 år (0-36 måneder), herunder navnlig narresutter, hagesmække, smykker og badeudstyr m.v.
 3) Ftalater: Estere af o-phthalsyre.
 § 3. Bekendtgørelsen omfatter ikke anvendelsen af de ftalater, som reguleres af bekendtgørelse om sikkerhedskrav til legetøjsprodukters bilag II om særlige sikkerhedskrav.
 § 4. Bekendtgørelsen omfatter ikke ftalater, som er omfattet af nr. 51 og 52 i bilag XVII i Europa-Parlamentets og Rådets forordning nr. 1907/2006/EF af 18. december 2006 med senere ændringer.
 § 5. Bekendtgørelsen omfatter ikke småbørnsartikler, som er beregnet til at komme i kontakt med fødevarer.
Forbud mod import, salg og anvendelse § 6. Det er forbudt at anvende ftalater, som stoffer eller som bestanddele i kemiske blandinger, ved fremstilling af legetøj og småbørnsartikler eller dele deraf i koncentrationer over 0,05 % udtrykt i masse.
 Stk. 2. Det er forbudt at importere eller sælge legetøj og småbørnsartikler eller dele deraf, der indeholder ftalater i koncentrationer over 0,05 % udtrykt i masse.
Tilsyn, kontrol og klageadgang § 7. Tilsyn og kontrol med overholdelse af reglerne i bekendtgørelsen udøves af Miljøstyrelsen, jf. lovens regler herom.
 Stk. 2. Miljøstyrelsens afgørelser efter stk. 1 kan ikke påklages til anden administrativ myndighed.
Straf og ikrafttrædelse § 8. Medmindre højere straf er forskyldt efter anden lovgivning, straffes med bøde den, der:
1) anvender ftalater ved fremstilling af legetøj og småbørnsartikler eller dele deraf i strid med § 6, stk. 1, eller 2) importerer eller sælger legetøj og småbørnsartikler eller dele deraf i strid med § 6, stk. 2.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på menneskers liv eller sundhed eller fremkaldt fare derfor, 2) voldt skade på miljøet eller fare derfor eller 3) opnået eller tilsigtet en økonomisk fordel, herunder ved besparelser, for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 9. Bekendtgørelsen træder i kraft den 1. juli 2020.
 Stk. 2. Bekendtgørelse nr. 855 af 5. september 2009 om forbud mod ftalater i legetøj og småbørnsartikler ophæves.
Miljø- og Fødevareministeriet, den 20. juni 2020 Lea Wermelin / Henrik Søren Larsen 1) Bekendtgørelse nr. 786 af 11. juli 2006, som denne bekendtgørelse afløser, har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
