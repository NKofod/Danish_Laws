Bindende forhåndsbesked Spørgsmål Vil selskabets  refusion af rejseudgifter til en medarbejders  

 ægtefælle - i forbindelse med dennes besøgsrejse til  

 medarbejderen under et arbejdsophold i udlandet - udgøre et  

 skattepligtigt gode for medarbejderen eller for ægtefællen? Svar Ja, se sagsfremstilling og begrundelse.
Sagsfremstilling og begrundelse Selskabet har en række medarbejdere, som i perioder arbejder i  

 udlandet, mens familien forbliver bosat i Danmark.
Selskabet betaler  

 medarbejderens rejseomkostninger i forbindelse med weekend-besøg hos  

 familien i Danmark.
Selskabet overvejer at stramme sin politik på dette område,  

 således at de berørte medarbejdere bevilges færre  

 besøgsrejser til Danmark.
Til gengæld vil selskabet tilbyde at  

 refundere rejseudgifter, hvis medarbejderens ægtefælle  

 ønsker at besøge medarbejderen i arbejdslandet i en weekend,  

 hvor medarbejderen ikke selv har krav på at rejse tilbage til Danmark.
 Tilbudet vil indebære, at ægtefællens rejseomkostninger  

 ikke refunderes udover, hvad omkostningerne til medarbejderens hjemrejse  

 ville afstedkomme.
 Selskabets repræsentant er af den opfattelse, at en sådan  

 refusion af en ægtefælles rejseudgifter ikke kan karakteriseres  

 som et skattepligtigt gode.
 Indtil skattereformen i 1994 fremgik det af Ligningsvejledningen, at  

 refusion af rejseudgifter til udstationeret personels ægtefæller  

 ikke beskattedes - hverken hos den ansatte eller hos ægtefællen.  

 Fra 1994 er afsnittet imidlertid udgået af Ligningsvejledningen.  

 Selskabets repræsentant mener, at dette beror på en fejl, idet  

 det anføres, at det intet sted i forarbejderne til skattereformen (L  

 286 af 19. maj 1993) fremgår, at det med lovforslaget var hensigten at  

 skærpe og udvide praksis vedrørende beskatning af personalegoder  

 til også at omfatte arbejdsgiverbetalte udgifter, der relaterer sig til  

 arbejdets udførelse.
 I øvrigt henviser selskabets repræsentant til støtte  

 for dets opfattelse til TfS 1988, 101, hvori skatteministeren i et svar til  

 Folketinget redegør for den skattemæssige behandling af  

 ægtefællers frirejser, samt til Landsskatteretskendelserne lsr.  

 1966.26 og lsr. 1968.20.
 Selskabet lægger følgende  

 forudsætninger/begrænsninger til grund ved  

 besøgsrejserne:
 Der er tale om udstationeringer på mellem 2 og 5 måneders  

 varighed, der er tale om ét månedligt besøg,  

 besøget erstatter medarbejderens rejse til Danmark, og udgiften til  

 besøget må ikke overstige, hvad det koster, at medarbejderen  

 rejser til Danmark.
 Told- og Skattestyrelsen skal udtale følgende:
 Efter ligningslovens § 16, jf. statsskattelovens §§ 4-6, beskattes  

 vederlag i form af formuegoder af pengeværdi, sparet privatforbrug og  

 værdien af helt eller delvis vederlagsfri benyttelse af andres  

 formuegoder, når godet modtages som led i et ansættelsesforhold  

 eller som led i en aftale om ydelse af personligt arbejde i  

 øvrigt.
Som led i skattereformen blev § 16 indføjet i ligningsloven ved lov  

 nr. 483 af 30. juni 1993 om ændring af bl.a. ligningsloven  

 (telefonudgifter og personalegoder), og bestemmelsen ændrer som  

 udgangspunkt ikke ved den tidligere afgrænsning mellem skattepligtige  

 og ikke-skattepligtige personalegoder, men præciserer efter hvilke  

 principper, personalegoder skal beskattes.
Bestemmelsen ændrer  

 endvidere på principperne for værdiansættelsen af  

 skattepligtige personalegoder.
Før skattereformen blev værdien  

 fastsat efter godets værdi for modtageren, det vil sige ud fra en  

 subjektiv vurdering.
Efter skattereformen blev værdiansættelsen  

 ændret til en objektiv værdiansættelse, det vil sige, at  

 der skal lægges vægt på markedsværdien (hvad det vil  

 koste den pågældende at erhverve godet i almindelig fri  

 handel).
Det er Told- og Skattestyrelsens opfattelse, at en arbejdsgivers refusion  

 af rejseudgifter til en medarbejders ægtefælle i forbindelse med  

 dennes besøgsrejse til ægtefællen under et arbejdsophold  

 er at anse for et skattepligtigt personalegode for medarbejderen.
Der er tale  

 om et gode, der er af privat karakter og som ægtefællen ikke vil  

 have fradrag for, da formålet med rejsen er at besøge den  

 udstationerede ægtefælle.
 Ligningsrådet tiltræder Told- og Skattestyrelsens  

 udtalelse.
