 Aktindsigt i et af en revisor udarbejdet notat nægtet efter  

 fondsbørslovens § 16 og § 14 i offentlighedsloven.
(Kendelsen gengives i sin fulde ordlyd) Et dagblad har i skrivelse af 22. marts 1991 klaget over, at  

 Finanstilsynet i skrivelse af 25. februar 1991 (j.nr.
A 109-1) har stadfæstet  

 en afgørelse fra Københavns Fondsbørs, hvorefter dagbladets anmodning om  

 aktindsigt i et af en revisor udarbejdet notat til brug for fondsbørsens  

 behandling af Nordisk Fjer-sagen ikke kunne imødekommes.
 I skrivelse af 10. december og 11. december 1990 anmodede klager  

 Københavns Fondsbørs om aktindsigt i fondsbørsens .....-sag for så vidt angik  

 et af en navngiven statsautoriseret revisor udarbejdet notat samt om  

 aktindsigt i notater, der måtte være udarbejdet vedrørende indholdet af  

 telefonsamtaler ført forud for udarbejdelsen af notatet.
 I skrivelse af 20. december 1990 meddelte Københavns Fondsbørs klageren,  

 at anmodningen om aktindsigt i notatet ikke kunne imødekommes, fordi  

 dokumentet ikke var undergivet aktindsigt, jfr. offentlighedslovens § 13.  

 Samtidig oplyste fondsbørsen, at der ikke forelå telefonnotater, som nævnt af  

 klageren.
 Den 2. januar 1991 indbragte klageren herefter fondsbørsens afgørelse for  

 Finanstilsynet for så vidt angik anmodningen om aktindsigt i det pågældende  

 notat, idet avisen bemærkede, at den nævnte lovs § 13 ikke indeholdt hjemmel  

 til at afslå aktindsigt.
I den anledning indhentede Finanstilsynet en udtalelse fra Københavns  

 Fondsbørs.
I skrivelse af 6. februar 1991 oplyste fondsbørsen bl.a., at man i  

 forbindelse med undersøgelse af enkeltdele af regnskabet for ..... modtog  

 teknisk uddybning af enkelte punkter i selskabets årsregnskab.
Det  

 understreges endvidere, at fondsbørsen finder det væsentligt, at man i  

 forbindelse med udførelsen af sine opgaver, herunder de tilsynsmæssige  

 funktioner, har mulighed for at indhente ekstern sagkyndig bistand uden at  

 være forpligtet til offentliggørelse, idet materialet næsten udelukkende vil  

 vedrøre enkeltpersoner eller konkrete selskaber.
Fondsbørsen har henvist til  

 § 16, stk. 1 i fondsbørsloven om tavshedspligt og til offentlighedslovens §  

 14 samt endvidere til offentlighedslovens §§ 10, 12 og 13.
I skrivelse af 25. februar 1991 tiltrådte Finanstilsynet overfor klageren,  

 at fondsbørsen havde afslået anmodningen.
Finanstilsynets afgørelse har  

 følgende indhold:
 »...For så vidt angår lov om offentlighed i forvaltningen skal  

 Finanstilsynet meddele, at Fondsbørsen i henhold til lov om Københavns  

 Fondsbørs § 16, er undergivet en særlig tavshedspligt, hvorfor Fondsbørsen  

 som altovervejende hovedregel ikke kan meddele aktindsigt efter reglerne i  

 lov om offentlighed i forvaltningen, jf. lovens § 14.
 Efter Finanstilsynets opfattelse kan Fondsbørsen alene fravige den nævnte  

 hovedregel, dersom:
1) det børsnoterede selskab, hvis interesse tavshedspligtsreglen i det  

 konkrete tilfælde varetager, giver sit samtykke til offentliggørelsen eller 2) det drejer sig om oplysninger om Fondsbørsens praksis (i anonymiseret  

 form) eller om gældende national og international ret, statistiske  

 oplysninger, samt oplysninger om Fondsbørsens interne forhold m.v..
Som det fremgår af ovenstående, er Fondsbørsens materiale i .....-sagen  

 efter Finanstilsynets opfattelse ikke omfattet af adgangen til aktindsigt  

 efter lov om offentlighed i forvaltningen...« Klager har i skrivelse af 22. marts 1991 indbragt afgørelsen for  

 Industriministeriets Erhvervsankenævn.
Klager har endvidere haft den nedenfor  

 nævnte af ankenævnet indhentede redegørelse af 12. juni 1991 fra  

 Finanstilsynet og sagens bilag til udtalelse.
I klageskrivelsen af 22. marts  

 1991 hedder det bl.a.:
»...Det sker med henvisning til, at de ønskede dokumenter ikke  

 indeholder oplysninger om forhold til .....-koncernen, som ikke allerede er  

 offentligt kendte.
Dokumenterne kan derimod være egnede til at belyse,  

 hvordan Københavns Fondsbørs agerede i forhold til ......-koncernen.
Det må antages, at den tavshedspligt, som loven pålægger Københavns  

 Fondsbørs, har til hensigt at beskytte fondsbørsnoterede selskaber, og ikke  

 Fondsbørsens egen forretningsgang.
Derfor kan meddelelse af den begærede  

 aktindsigt næppe anses for en krænkelse af Fondsbørsens tavshedspligt.
Da Finanstilsynet i sit afslag vurderer, at Fondsbørsens tavshedspligt kan  

 fraviges, dersom det drejer sig om Fondsbørsens praksis (i anonymiseret  

 form), skal vi subsidiært anmode om, at få adgang til de ønskede dokumenter i  

 anonymiseret form, da det netop er Fondsbørsens praksis, vi ønsker  

 dokumenterne til belysning af...« Forud for afgivelsen af tilsynets redegørelse til ankenævnet indhentede  

 Finanstilsynet påny en udtalelse fra fondsbørsen.
I skrivelse af 4. juni 1991  

 til Finanstilsynet har fondsbørsen bl.a. bemærket, at revisorens notat som  

 udgangspunkt må antages at være omfattet af offentlighedsloven, idet der er  

 tale om en sagkyndig vurdering, der af Københavns Fondsbørs som offentlig  

 forvaltning, jfr. offentlighedslovens § 1, er indhentet fra en revisor, der  

 som led i sin almindelige virksomhed bl.a. har virket som konsulent for  

 fondsbørsen.
Men denne pligt er som følge af § 14 i offentlighedsloven  

 begrænset af den særlige tavshedspligt, der gælder efter fondsbørslovens §  

 16, med hensyn til alt, hvad fondsbørsens ansatte gennem deres virksomhed  

 bliver bekendt med om enkelte udstedere.
Offentlighedsprincippet er derfor i  

 praksis udelukket i sagen vedrørende konkrete udstedere.
I den af  

 Finanstilsynet afgivne redegørelse af 12. juni 1991 til ankenævnet har  

 tilsynet herefter bl.a. udtalt:
»...Fondsbørsen har endvidere oplyst, at man tillægger det væsentlig  

 betydning at kunne inddrage ekstern ekspertise ved udførelsen af de opgaver,  

 herunder de tilsynsmæssige funktioner, der varetages af Fondsbørsen.
Ved  

 udførelsen af sådanne konsulentarbejder fremkommer en række oplysninger, som  

 ofte vil være fortrolige.
I nærværende sag er der tale om oplysninger fra en  

 revisor, som efter Tilsynets opfattelse er direkte omfattet af den særlige  

 tavshedsbestemmelse i fondsbørslovens § 16, stk. 1, jf. offentlighedslovens §  

 14.
Bestemmelsen i fondsbørslovens § 16, stk. 1, hvorefter bl.a. revisorer og  

 de ansatte i Københavns Fondsbørs ikke ubeføjet må røbe, hvad de under  

 udøvelsen af deres hverv har fået kundskab om, er en speciel  

 tavshedsbestemmelse.
Indholdet svarer til andre tavshedsbestemmelser,  

 gældende for tilsynet med det finansielle område, jf. bank- og  

 sparekasselovens § 50 a, stk. 1, lov om forsikringsvirksomhed § 240, stk. 4,  

 og realkreditlovens § 98.
 Klageren har endvidere henvist til, at skrivelsen fra statsautoriseret  

 revisor ...... skulle kunne udleveres i anonymiseret form, da skrivelsen skal  

 benyttes til at belyse Fondsbørsens praksis.
Som foran anført indeholder skrivelsen en teknisk uddybning af enkelte  

 punkter i et konkret selskabs årsregnskab.
Der er således ikke i den  

 omhandlede skrivelse oplysninger, der som sådan beskriver Fondsbørsens  

 praksis, hvorfor en anonymisering ikke efter Tilsynets opfattelse vil bringe  

 skrivelsen uden for tavshedspligten.
Efter en fornyet konkret vurdering af sagen er Finanstilsynet fortsat af  

 den opfattelse, at det omhandlede materiale i .....-sagen ikke er omfattet af  

 adgangen til aktindsigt efter lov om offentlighed i forvaltningen...« Det nævnte revisornotat er modtaget af ankenævnet den 5. december 1991 og  

 har således foreligget for ankenævnet ved sagens afgørelse.
Det bemærkes  

 hermed at den særlige tavshedspligtsbestemmelse i fondsbørslovens § 16 er  

 udstrakt til tillige at gælde for ankenævnet, jf. lov nr. 343 af 6. juni 1991  

 om ændring af lov om Københavns Fondsbørs bl.a. vedrørende § 35, stk. 2, jfr.  

 lov om banker og sparekasser m.v. § 50 a.
 Ankenævnet udtalte:
Det tiltrædes, at den særlige bestemmelse om tavshedspligt i  

 fondsbørslovens § 16, jfr. nu også § 35, stk. 2 jfr. § 50 a i bank- og  

 sparekasseloven, tillige omfatter oplysninger om eller hidrørende fra  

 eksperter, der har handlet på Fondsbørsens vegne.
Det tiltrædes endvidere, at  

 bestemmelsen om tavshedspligt har særlig betydning for Fondsbørsens udførelse  

 af de tilsynsbeføjelser, der er pålagt den efter loven.
Bestemmelsen må  

 endvidere ses i sammenhæng med reglerne i lovens kap. 10, hvorefter  

 Fondsbørsen også vedrørende tilsynsopgaverne er undergivet Finanstilsynets  

 tilsyn.
 Som følge heraf stadfæstes afgørelsen om afslag på aktindsigt, jfr.  

 fondsbørslovens § 16 og § 14 i lov om offentlighed i forvaltningen, selvom  

 det omhandlede revisornotat alene indeholder en teknisk uddybning af enkelte  

 punkter i et konkret selskabs offentliggjorte årsregnskab.
