Fremsat den 20. oktober 2020 af Morten Dahlin (V), Mads Fuglede (V) og Karsten Lauritzen (V) Forslag til folketingsbeslutning om frakendelse af statsborgerskab ved bandekriminalitet Folketinget pålægger regeringen inden udgangen af 2020 at gennemføre lovgivning, der medfører, at bandekriminelle i videst muligt omfang får frataget det danske statsborgerskab, når de har begået alvorlig bandekriminalitet.
Bemærkninger til forslaget Det danske statsborgerskab er noget helt særligt.
Derfor stod Venstre i seneste valgperiode også i spidsen for en række markante skærpelser af reglerne om indfødsret, som har gjort det sværere at blive dansk statsborger.
 Det betyder bl.a., at udlændinge, der er dømt for bandekriminalitet, jf. straffelovens § 81 a, aldrig kan få dansk statsborgerskab.
Men der kan gøres mere.
For vi har stadig udfordringer med bandegrupperinger med udenlandsk baggrund, som skaber massiv utryghed, og som begår dybt alvorlig kriminalitet.
De skal straffes hårdt, og dem, vi kan udvise, skal udvises.
Desværre er der en gruppe af udlændinge, der er dømt for bandekriminalitet, som vi i dag ikke kan sende ud af Danmark.
Det er de bandekriminelle, som gemmer sig bag et dansk statsborgerskab.
Sådan må det ikke være.
Begår man alvorlig bandekriminalitet, og har man et andet statsborgerskab ud over det danske, så hører man simpelthen ikke hjemme i Danmark.
Derfor tog Venstre i starten af juni 2020 initiativ til at få undersøgt, hvilke muligheder der er for at tage det danske statsborgerskab fra bandekriminelle, der f.eks. dømmes efter straffelovens § 81 a  også kendt som bandeparagraffen.
Der henvises til svar på IFU alm. del  spørgsmål 110, folketingsåret 2019-20.
 I forlængelse heraf konstaterer forslagsstillerne med tilfredshed, at det er regeringens vurdering, at det er muligt at frakende det danske statsborgerskab i sager, hvor personer dømmes for visse typer af alvorlig bandekriminalitet, der er til alvorlig skade for Danmarks vitale interesser.
 Det er Venstres opfattelse, at en sådan opstramning af reglerne for frakendelse af indfødsret skal gennemføres hurtigst muligt.
 Forslagsstillerne ønsker derfor, at regeringen inden udgangen af 2020 gennemfører lovgivning, der medfører, at bandekriminelle i videst muligt omfang får frataget det danske statsborgerskab, når de har begået alvorlig bandekriminalitet, medmindre de derved bliver statsløse.
 Lovgivningen skal gennemføres under hensyntagen til Danmarks internationale forpligtelser.
Skriftlig fremsættelse Morten Dahlin (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om frakendelse af statsborgerskab ved bandekriminalitet.
(Beslutningsforslag nr.
B 31) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
