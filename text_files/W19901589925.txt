 Patientklagenævnet oversendte klage til videre foranstaltning hos  

 sygehusmyndigheden, idet nævnet fandt efter længere tids drøftelse, at der  

 ikke var klaget over sundhedsfaglig virksomhed, men alene over service m.v.
 5.1.6. Information om service m.v.
Patientklagenævnet har ved flere lejligheder i årets løb diskuteret, hvor  

 langt nævnets kompetence går i forhold til servicemæssige spørgsmål og klager  

 over sundhedspersoners optræden.
Det er således nævnets opfattelse, at den kommunikation, der etableres mellem  

 patient og sundhedsperson også om servicemæssige spørgsmål har betydning for  

 patientens tillid til den faglige behandling.
 Dette belyses af følgende sag, hvor en kvinde klagede over den behandling,  

 hun havde modtaget under indlæggelse for rygoperationer.
 Det fremgik ikke ganske klart, om klagen gik på den lægefaglige behandling  

 eller snarere måtte opfattes som et udtryk for, at klageren følte  

 magtesløshed over for behandlingssystemet, som hun oplevede påførte hende  

 ventetid, udsættelse af aftalte behandlinger og usikkerhed.
 Patientklagenævnet antog klagen og oversendte den til Sundhedsstyrelsen  

 med anmodning om en udtalelse, idet det tilføjedes, at nævnet efter nøje  

 overvejelser havde vurderet, at sagen ud over serviceklagen også havde et  

 fagligt aspekt, som ønskedes undersøgt.
Sundhedsstyrelsen udtalte, at klageren efter Sundhedsstyrelsens opfattelse  

 ikke klagede over den faglige virksomhed, der var udøvet af  

 sygehuspersonalet, men over ventetid i behandlingssystemet, som klageren  

 havde oplevet som deprimerende, også fordi der i samme forløb var tilstødt  

 private begivenheder, som havde påført klageren sorg.
Da klagen således  

 fandtes at vedrøre den service, der var ydet på sygehuset, mente  

 Sundhedsstyrelsen, at den burde afvises.
Patientklagenævnet besluttede efter en længere drøftelse at tiltræde  

 Sundhedsstyrelsens vurdering og afvise sagen.
Dette blev meddelt klageren  

 under henvisning til, at Patientklagenævnet kun kan tage stilling til klager  

 over sundhedsfaglig virksomhed.
Det blev samtidig oplyst over for klageren,  

 at klager over service m.v. skal rettes til sygehusmyndigheden, og at nævnet  

 i overensstemmelse hermed havde oversendt hendes klage til videre  

 foranstaltning.
 Nævnets beslutning skal ses på baggrund af, at der, da sagen var til  

 behandling i nævnet, var gået meget lang tid, siden klagen blev indgivet.  

 Nævnet var dog opmærksom på, at den omstændighed, at patienten oplevede  

 servicen som kritisabel, i høj grad influerede på hendes tillid til den  

 faglige behandling, som hun modtog.
