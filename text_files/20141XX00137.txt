Skriftlig fremsættelse (12. november 2014) Skatteministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af kildeskatteloven (Nedsættelse af vederlagskravet i skatteordningen for udenlandske forskere og nøglemedarbejdere) (Lovforslag nr.
L 63) Forslaget udmønter en del af regeringens aftale med Venstre, Dansk Folkeparti, Socialistisk Folkeparti, Liberal Alliance og Det konservative Folkeparti om en reform af international rekruttering  Lettere adgang til højtkvalificeret arbejdskraft.
Lovforslaget nedsætter det vederlagskrav, der giver adgang til beskatning under forskerskatteordningen.
Vederlagskravet foreslås nedsat med 10.000 kr. fra 70.600 kr. til 60.600 kr. (2014-niveau) månedligt.
Forslaget har til formål at tiltrække flere personer til vigtige nøglefunktioner i Danmark.
Flere højt kvalificerede nøglemedarbejdere vil styrke danske virksomheders konkurrenceposition i en stadigt mere global verden og dermed øge vækstmulighederne i dansk økonomi.
Forslaget skønnes at medføre et årligt umiddelbart mindreprovenu på ca. 255 mio. kr.
Efter tilbageløb og adfærd skønnes lovforslaget at medføre et årligt mindreprovenu på ca. 35 mio. kr.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
