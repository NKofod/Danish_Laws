Skriftlig fremsættelse (7. oktober 2020) Forsvarsministeren (Trine Bramsen):
 Herved tillader jeg mig for Folketinget at fremsætte:
Forslag til lov om ændring af lov om elektroniske kommunikationsnet og -tjenester (Etablering af mobilbaseret varslingssystem) (Lovforslag nr.
L 34) I dag har Danmark et sirenevarslingssystem, der sammen med udsendelsen af beredskabsmeddelelser fra DR og TV 2 og suppleret af beredskabsmyndighedernes egne kommunikationskanaler udgør de centrale dele af den landsdækkende infrastruktur for varsling i forbindelse med ulykker og katastrofer.
 Europa-Parlamentet og Rådet vedtog den 11. december 2018 direktiv 2018/1972/EU om oprettelse af en fælleseuropæisk kodeks for elektronisk kommunikation, der blandt andet pålægger medlemsstaterne at indføre mobilbaserede varslingssystemer.
 Formålet med dette lovforslag er at skabe grundlaget for etablering af et mobilbaseret varslingssystem i Danmark og dermed implementere den del af direktivet, der vedrører mobilbaseret varsling.
Et mobilbaseret varslingssystem vil gøre det muligt at varsle mere effektivt og præcist, idet borgere i et givent område vil kunne modtage advarsler direkte på deres mobiltelefoner.
Dermed vil varslingen i Danmark i tilfælde af nødsituationer og katastrofer blive væsentligt styrket.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
