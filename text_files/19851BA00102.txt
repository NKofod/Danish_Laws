Nr BSF 102 Forslag til folketingsbeslutning om mediepolitik for handicappede Fremsat af Tinning (VS) Albrechtsen (VS) Anne Grete Holmsgård (VS) Lenger  

 (VS) Elisabeth Bruun Olesen (VS) Folketinget opfordrer regeringen til at fremlægge en samlet plan til realisering af de mediepolitiske målsætninger for handicappolitikken, sådan som de er formuleret af mediekommissionen.
 Planen bør forelægges folketinget senest den 1. september 1986.
BEMÆRKNINGER TIL FORSLAGET I sin afsluttende betænkning om dansk mediepolitik (Bet. nr. 1029/ 85) har mediekommissionen opstillet en række principielle mediepolitiske målsætninger:
- Mediepolitikken skal bygge på ytringsfriheden og sikre reelle ytringsmuligheder.
- Det samlede mediemønster bør give den alsidige information, som er en forudsætning for den frie meningsdannelse i den demokratiske proces, i samfundsdebatten og i kulturlivet.
Desuden skal det samlede mediemønster medvirke til - at dække behovet for alsidige og engagerende oplevelser.
Målet omfatter både pluralitet og kvalitet.
 - at styrke det særegne ved dansk (nordisk) sprog og kultur.
 - at styrke forståelsen af og kendskabet til andre lande og kulturer.
 - at bryde isolationen og fremme fællesskabet.
 - at højne de enkelte samfundsborgeres informationsniveau.
For samtlige disse mål anfører kommissionen, at deres opfyldelse bør bidrage til hensyntagen til sproglige og kulturelle minoriteter samt fremme social og politisk aktivitet og en decentralisering, der kan øge den enkeltes udfoldelsesmuligheder, jfr. betænkningen side 16-17.
Mediekommissionen er naturligvis klar over, at disse målsætninger ikke uden videre lader sig realisere, og klar over, at der for visse grupper gør sig særlige problemer gældende.
En af grupperne er de handicappede, og herom skriver en enig mediekommission på side 17 i betænkningen:
»Generelt er det kommissionens opfattelse, at det må være samfundets pligt at sørge for, at de handicappede med hensyn til medierne stilles så lige med alle andre, som det overhovedet er gørligt.
Det kan ske på mange måder, og alle muligheder må udnyttes, også de, der skabes af den hurtige elektroniske udvikling.
Med den vægt, der må lægges på mediernes betydning for den enkelte og for samfundet som helhed, bør alle i princippet sikres samme mulighed for at få del i mediernes indhold.
Denne mulighed bør ikke hæmmes af fysiske eller andre handicap, hvis der findes midler til at overvinde hindringerne.
. . . I sidste instans støder man her på økonomiske og dermed politiske problemer.
Mediekommissionen forestiller sig ikke, at man kan foreskrive, hvilke udgifter det offentlige skal påtage sig i den forbindelse.
Men den ønsker at understrege, at de mediepolitiske grundsætninger også må have den konsekvens, at ingen, der ønsker information gennem medierne, og som uden egen skyld er afskåret derfra, udelukkes fra muligheden, hvis hjælpemidlerne findes.« Disse målsætninger er der bred politisk enighed om i folketinget, og det afspejlede sig bl.a. i socialministerens nylige redegørelse om forholdene for personer med handicap, hvor ministeren understreger, at »regeringens målsætning i indsatsen over for personer med handicap er, at hver enkelt får en tilværelse så nær det normale som muligt« (Folketingstidende 1985-86, forhandlingerne sp. 3301).
Problemet er imidlertid, at det stadig kniber med at få taget skridt til konkrete forbedringer af forholdene.
I sin afsluttende betænkning diskuterer mediekommissionen en udbygning af lydaviserne (jfr. betænkningen side 189-192), men derudover stiller kommissionen ikke konkrete forslag til realisering af sin egen målsætning i forhold til gruppen af handicappede.
Socialministeren gør i sin redegørelse opmærksom på, at Døvefilm Video for tiden forhandler med Danmarks Radio om muligheden for at få sine programmer udsendt via Danmarks Radios sendenet.
Derudover henviser ministeren til en redegørelse fra kulturministeren om informationsmulighederne for blinde, svagsynede og andre læsehandicappede.
Men i denne redegørelse konkluderer kulturministeren, at »med tilskuddet efter bibliotekslovens § 18, stk. 2, kan der ikke skabes ligestilling i henseende til informationsmuligheder mellem læsehandicappede og folk, der læser uden besvær«, jfr.
Folketingstidende 1985-86, forhandlingerne sp.
3327. Bibliotekslovens § 18, stk. 2, drejer sig om statstilskud til særlige grupper.
Kulturministerens redegørelse var foranlediget af en af folketingets kulturudvalg afgivet beretning over et af socialistisk folkeparti fremsendt forslag til folketingsbeslutning om forbedring af informationsmulighederne for blinde, svagsynede og andre læsehandicappede (se Folketingstidende 1984-85, forhandlingerne sp. 7128 og 8262, tillæg A sp. 4001 samt tillæg B sp. 1407), og forslagsstillerne er helt enige med Ingerlise Koefoed (SF), der under debatten om redegørelsen betegnede den som »venlig«, »velvillig«, og »ikke særlig forpligtende«.
Der er stadig behov for, at aviser og dagblade udkommer på lyd i en redigeret form, der afspejler avisens indhold og holdninger.
Der er stadig behov for, at de kommunale lydaviser udbygges.
I dag findes de kun i ca. en tredjedel af kommunerne.
 Der er stadig behov for, at også tidsskrifter produceres i lydudgave.
Her kunne de offentlige producenter af tidsskrifter passende gå i spidsen.
Og der er stadig brug for at overveje, om private udgivere af aviser og tidsskrifter skal pålægges også at udgive en lydudgave.
Og i forhold til de hørehæmmede og døve er de uløste problemer mindst lige så mange og omfattende.
Lad os blot nævne et enkelt eksempel:
Nytåret blev også skæringsdatoen for den sene TV-avis.
Den er nu sløjfet, men derved er den daglige tekstede nyhedsudsendelse også sløjfet og de døve og hørehæmmede henvist til at få ugens nyheder på TV lørdag mellem kl. 18.00 og 18.30.
Mediekommissionen har altså leveret de smukke målsætninger, socialministeren har suppleret, og kulturministeren har bemærket, at der ikke er penge nok til at føre de mange smukke ord ud i livet.
 Derved bør det naturligvis ikke blive.
Der er brug for en oversigt over alt det, der ikke er nået i realiseringen af mediekommissionens målsætning for mediepolitikken i forhold til handicappede.
Der er brug for en oversigt over de mulige løsninger på alle de indtil nu uløste problemer.
Endelig er der brug for en begrundet prioritering mellem alle de mange opgaver, der trænger sig på, ligesom der er brug for en tidsplan for den samlede løsning af problemerne.
 Rom blev som bekendt ikke bygget på en dag, men blev dog bygget.
