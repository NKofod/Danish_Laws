Skriftlig fremsættelse (15. december  

 1999) Miljø- og Energiministeren (Svend Auken):
 Jeg tillader mig herved for Folketinget at  

 fremsætte:
 Forslag til lov om ændring af lov om kemiske  

 stoffer og produkter.
(Lovforslag nr.
L xxx).
Størsteparten af lovforslaget vedrører den  

 tekniske gennemførelse af biociddirektivet (Europa-parlamentets og  

 Rådets direktiv 98/8/EF om markedsføring af biocidholdige  

 produkter). Desuden foreslås der en mindre opdatering af regelsystemet  

 som følge af nyere EF-regler om markedsføring af  

 plantebeskyttelsesmidler.
Resten af forslaget vedrører dels mulighed  

 for at gennemføre nogle af Bichel-udvalgets anbefalinger og  

 understøtte den kommende pesticidhandlingsplan for at begrænse  

 pesticidforbruget i Danmark, dels mulighed for at gebyrfinansiere  

 særlig kontrol med kemiske stoffer og produkter, navnlig kosmetik.
De nye regler, der gennemfører  biociddirektivet,  

 indebærer på langt sigt, at alle biocidmidler skal godkendes som  

 bekæmpelsesmidler, før de må bruges, og hvor flere grupper  

 end i dag skal godkendes efter kapitel 7 i kemikalieloven.
Det gælder  

 for eksempel store grupper som desinfektionsmidler og visse  

 konserveringsmidler i industriprodukter o.a.
De nye grupper af  

 godkendelsespligtige biocidmidler kan sælges og anvendes indtil videre  

 på samme vilkår som hidtil.
Der er en lang overgangsperiode  - op  

 til 10 år - hvor de gældende danske regler kan bibeholdes.  

 Overgangen til de nye regler sker aktivstof for aktivstof og biocidmiddel for  

 biocidmiddel.
Selvom de rammeprægede godkendelsesprincipper ikke er  

 udfyldt endnu, forventes beskyttelsesniveauet efter EF-systemet generelt  at  

 ligge på linie med det eksisterende danske.
Der indføres gebyrer for blandt andet  

 godkendelsesbehandling af biocidmidler og gebyrer for vurdering af  

 aktivstoffer i plantebeskyttelsesmidler.
Dette er også en følge  

 af  EF-reglerne på disse områder.
Der stilles forslag om, at ministeren får  

 bemyndigelse til at kunne indbygge principperne om integreret  

 bekæmpelse fra direktivet om markedsføring af  

 plantebeskyttelsesmidler (91/414/EØF) i godkendelsesordningen,  

 så der alene godkendes plantebeskyttelsesmidler til anvendelser, hvor  

 skadevolderen vil kunne medføre økonomisk uacceptable tab.
Der  

 stilles ligeledes forslag om, at ministeren får bemyndigelse til at  

 indføre kvoter for brug af pesticider, såfremt der er et  

 overforbrug af pesticider, samt indføre tids- og arealmæssige  

 begrænsninger i pesticidanvendelsen.
Dette kan bl.a. anvendes til at  

 udlægge randzoner langs private haver eller langs vandløb og  

 søer.
Desuden stilles der forslag om at intensivere tilsynet  

 på  produktområder, hvor der er særlig risiko for, at  

 overtrædelse af de gældende regler kan medføre  

 sundhedsfare og/eller miljøskade.
Det intensiverede tilsyn finansieres  

 gennem gebyrer.  Bestemmelsen vil i første omgang kunne blive brugt  

 til at indføre gebyrer på kosmetikområdet.
Der har i de  

 senere år været en øget offentlig interesse især for  

 de sundhedsmæssige aspekter ved brugen af kosmetiske produkter, og der  

 er en stigende forventning til, at myndighederne griber ind over for  

 produkter med en mulig sundhedsfare.
Staten har i de første år merudgifter til at  

 etablere godkendelsesordningen for de nye grupper af  godkendelsespligtige  

 biocidmidler, men på langt sigt kan der forventes mindre udgifter ved  

 fællesskabsordningen i forhold til, hvis der skulle have været  

 opbygget en tilsvarende ren national ordning.
Generelt er  

 godkendelsesvirksomheden gebyrfinansieret og dermed udgiftsneutral.
 Der er  positive miljøkonsekvenser,  

 efterhånden som biocidmidlerne godkendes, og de miljøbelastende  

 og utidssvarende udfases.
Erhvervslivet vil få øgede udgifter til  

 fremskaffelse af dokumentation til flere produkttyper og til betaling af  

 gebyr for godkendelser og for vurdering af aktivstoffer i  

 plantebeskyttelsesmidler og  biocidmidler.
Til gengæld vil der  

 være besparelser som følge af, at mange nationale ordninger  

 erstattes af en fællesskabsordning.
 Idet der i øvrigt henvises til lovforslaget med  

 bemærkninger, anbefales Folketingets velvillige behandling af  

 forslaget.
