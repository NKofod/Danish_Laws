 I strid med god revisorskik, at revisor ikke havde udført sit hverv  

 med den fornødne hurtighed, ikke havde oplyst klienten om eventuelt manglende  

 materiale og ikke havde orienteret klienten om konsekvenserne af, at  

 manglende materiale ikke fremkom.
 Revisor blev pålagt en bøde på 10.000 kr.
 Ved skrivelse modtaget den 6. december 1995 har advokat Bent-Ove Feldung  

 på vegne Ole Palle Hansen indgivet klage over registreret revisor Henning  

 Seiferheld.
 Erhvervs- og Selskabsstyrelsen har oplyst, at revisor Henning Seiferheld  

 har været optaget i Revisorregistret siden den 1. oktober 1975.
 Klagerens advokat har oplyst, at indklagede har haft klagerens  

 regnskabsmateriale liggende i ca. 3/4 år med henblik på udarbejdelse af  

 selvangivelse for 1994 og et afsluttende momsregnskab for klagerens  

 virksomhed, som nu er indstillet.
Klageren har selv rykket en del gange, inden klagerens advokat den 19.  

 september 1995 sendte den første rykker.
Ved skrivelse af 25. september 1995  

 svarede en medarbejder hos indklagede, at materialet ville være klar i løbet  

 af 14 dage eller - i tilfælde af problemer - i uge 41, hvor indklagede ville  

 vende tilbage fra ferie.
Klagerens advokat sendte herefter rykkerskrivelser  

 den 18. oktober 1995 og den 6., 14. og 30. november 1995. Mange forsøg på  

 telefonisk kontakt med indklagede har heller ikke givet resultat.
 Indklagede har ikke reageret på henvendelser fra nævnet.
 Disciplinærnævnet skal udtale:
 Da indklagede ikke har svaret på nævnets henvendelser, må nævnet lægge  

 klagerens sagsfremstilling til grund for bedømmelsen.
 Det lægges herefter til grund, at klageren i foråret 1995 indleverede sit  

 regnskabsmateriale til indklagede, der skulle udarbejde klagerens  

 selvangivelse for 1994 samt et momsregnskab, at indklagedes kontor ved  

 skrivelse af 25. september 1995 bekræftede opgaven og lovede opgørelserne  

 klar senest i løbet af et par uger, samt at klageren derefter trods  

 adskillige rykkere intet har hørt fra indklagede.
Når en registreret revisor har påtaget sig en opgave af den foreliggende  

 karakter, påhviler det revisor at udføre sit hverv med den hurtighed, som  

 hvervets beskaffenhed tillader, og i overensstemmelse med god revisorskik,  

 jf. § 4a, stk. 2, i loven om registrerede revisorer.
Såfremt revisor mangler  

 oplysninger eller materiale fra klienten for at kunne udføre sin opgave, bør  

 revisor oplyse klienten herom.
Hvis de manglende oplysninger m.v. ikke  

 fremkommer, må revisor orientere klienten om konsekvenserne og enten  

 udarbejde de pågældende opgørelser på det foreliggende grundlag med de  

 nødvendige forbehold eller afstå fra opgaven og tilbagelevere eventuelt  

 modtaget materiale til klienten.
Indklagede har efter de foreliggende oplysninger ikke forholdt sig i  

 overensstemmelse hermed og har dermed tilsidesat god revisorskik.
I medfør af  

 § 11a, stk. 1, i loven om registrerede revisorer pålægger nævnet derfor  

 indklagede en disciplinærbøde på 10.000 kr.
 Registreret revisor Henning Seiferheld pålægges en bøde på 10.000 kr.
