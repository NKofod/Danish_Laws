Bekendtgørelse om havne- og fiskeripulje I medfør af tekstanmærkning nr. 121 ad 28.51.15 til § 28 på finansloven for finansåret 2021 fastsættes efter bemyndigelse:
Anvendelsesområde § 1. På finansloven for 2021 er der afsat 25 mio. kr. til grøn omstilling af havne og omstillingsindsatser inden for fiskeri og relaterede følgeerhverv.
 Stk. 2. Formålet med denne bekendtgørelse er at regulere udmøntning af midler fra puljen.
Statsligt tilskud § 2. Det statslige tilskud til et projekt udgør maksimalt 50 pct. af den støtteberettigede del af projektet.
Ansøger bidrager selv med mindst 50 pct. af den støtteberettigede del af projektet.
 Stk. 2. Det statslige tilskud udmøntes i år 2021, så længe der er midler til rådighed inden for den afsatte ramme.
 § 3. Tilskudsmodtagerens egenfinansiering, jf. § 2, stk. 1, kan ikke dækkes af andre offentlige puljer, herunder strukturfonden eller Den Europæiske Hav- og Fiskerifond.
Ansøgning om tilskud § 4. Ansøgning om tilskud indgives til Trafikstyrelsen af havne, fiskeri- og følgeerhverv efter bilag 1.
 Stk. 2. Projektet kan udføres i samarbejde mellem flere ansøgningsberettigede parter, jf. stk. 1. Dog kan kun ansøgeren være ansvarlig for anvendelsen af tildelte puljemidler.
Indgivelse af ansøgning og frister § 5. Ansøgning om tilskud skal indsendes via virk.dk og vedhæftes projektbeskrivelse og projektbudget.
Skabeloner til brug herfor er tilgængelige på Trafikstyrelsens hjemmeside.
 Stk. 2. En ansøgning om tilskud skal være modtaget i Trafikstyrelsen senest den 16. august 2021.
 Stk. 3. Trafikstyrelsen kan til enhver tid anmode om yderligere dokumentation i forbindelse med behandlingen af en ansøgning.
Procedure for politisk beslutningsproces § 6. Trafikstyrelsen udarbejder på baggrund af administrationsgrundlaget for Havne- og fiskeripulje, jf. bilag 1, indstilling om meddelelse af tilsagn eller afslag på ansøgningerne med henblik på godkendelse af transportministeren og høring af Erhvervsministeriet og Ministeriet for Fødevarer, Landbrug og Fiskeri.
Aftalepartierne orienteres efterfølgende.
 Stk. 2. Trafikstyrelsen kan indstille, at der til konkrete projekter stilles vilkår for tilskud eller tilsagn om tilskud.
 § 7. Transportministeren træffer beslutning om tilsagn, eventuelt med vilkår, og afslag inden for 3 måneder efter ansøgningsfristen på baggrund af indstilling efter § 6.
 § 8. Transportministeren giver meddelelse til Trafikstyrelsen om de beslutninger, der er truffet efter § 7, med henblik på, at Trafikstyrelsen forestår den praktiske administration heraf, jf. §§ 9-11.
 Administration, opfølgning m.v.
 § 9. Trafikstyrelsen giver meddelelse til ansøgerne, jf. § 4, om beslutninger om tildeling af tilskud til de enkelte projekter, jf. § 7, og forestår udbetaling af puljemidler.
 Stk. 2. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål, jf. ansøgers projektbeskrivelse efter bilag 1. Ansøgning om ændring af et projekt skal godkendes af Trafikstyrelsen, inden ændringen iværksættes.
Stk. 3. Længerevarende projekter af over et års varighed skal én gang om året rapportere om projektets status til Trafikstyrelsen.
Afrapportering for det foregående år skal være modtaget i Trafikstyrelsen senest den 31. januar.
På Trafikstyrelsens hjemmeside findes en skabelon herfor, som skal benyttes.
Stk. 4. Der skal foretages afrapportering af det endelige projekt.
Skabelon til brug herfor findes på Trafikstyrelsens hjemmeside.
Slutrapporten tilsammen med en revisionsrapport indsendes til Trafikstyrelsen i henhold til en af Trafikstyrelsen på forhånd fastsat tidsfrist. 30 dage efter at Trafikstyrelsen har godkendt slutrapporten, udbetales det godkendte støttebeløb til den eller de støtteberettigede parter.
 Stk. 5. Der kan som udgangspunkt ikke forventes løbende udbetalinger til dækning af støtteberettigede omkostninger.
 Stk. 6. Trafikstyrelsen fører tilsyn med, at reglerne i denne bekendtgørelse overholdes og kan i den forbindelse anmode om enhver oplysning til brug herfor fra ansøgeren eller tilskudsmodtageren.
 Stk. 7. I det omfang ansøgeren anvender samarbejdspartnere, jf. § 4, stk. 2, er ansøgeren forpligtet til i nødvendigt omfang at fremskaffe oplysninger efter stk. 3 fra den pågældende samarbejdspart.
Stk. 8. Tilskudsmodtager skal straks underrette Trafikstyrelsen, hvis 1) der foreligger forhold, som efter stk. 9 kan medføre helt eller delvist bortfald af tilskud eller tilsagn om tilskud, eller 2) der foreligger forhold, som efter § 10 kan medføre krav om hel eller delvis tilbagebetaling af tilskud.
Stk. 9. Trafikstyrelsen træffer beslutning om, at tilskuddet eller tilsagn om tilskud bortfalder, hvis 1) ansøger eller tilskudsmodtager har givet urigtige eller vildledende oplysninger, 2) ansøger eller tilskudsmodtager tilsidesætter sin underretningspligt efter stk. 8, 3) projektet ikke gennemføres i overensstemmelse med den godkendte ansøgning eller eventuelle senere ændringer, som er godkendt af Trafikstyrelsen, 4) betingelserne for tilskud, herunder den til enhver tid gældende regnskabs- og revisionsinstruks, jf. §12, stk. 2, ikke opfyldes, eller 5) tilskuddet uden forudgående godkendelse har været anvendt til andre formål end beskrevet i projektbeskrivelsen, jf. bilag 1, eller eventuelle senere ændringer, som er godkendt af Trafikstyrelsen, jf. stk. 2.
§ 10. Trafikstyrelsen kræver, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilskud eller tilsagn om tilskud i henhold til § 9, stk. 9, eller 2) tilskudsmodtager efterfølgende får ydet tilskud fra andre puljer til dækning af udgifter, som er finansieret med tilskud til grøn omstilling af havne og omstillingsindsatser inden for fiskeri og relaterede følgeerhverv, jf. § 3.
§ 11. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 12. Den til enhver tid gældende instruks for regnskab og revisionsinstruks skal overholdes.
Stk. 2. Den pågældende udgave for henholdsvis regnskabs- og revisionsinstruks vil være tilgængelig på Trafikstyrelsens hjemmeside.
Det omhandlede gældende materiale vil ligeledes kunne rekvireres ved henvendelse til Trafikstyrelsen.
Klageadgang § 13. Afgørelser truffet af Trafikstyrelsen i henhold til denne bekendtgørelse kan påklages til transportministeren.
Klagen skal sendes til Trafikstyrelsen senest 14 dage efter, at afgørelsen er kommet frem til klageren.
Trafikstyrelsen skal, hvis afgørelsen fastholdes, snarest og senest 14 dage efter modtagelse af klagen, sende sagen og dens dokumenter til transportministeren.
Ikrafttræden § 14. Bekendtgørelsen træder i kraft den 1. juli 2021.
Trafikstyrelsen, den 19. maj 2021 Carsten Falk Hansen / Jan Albrecht Bilag 1 Administrationsgrundlag Administrationsgrundlag for havne- og fiskeripulje Baggrund Med Aftale om stimuli og grøn genopretning, finansloven for 2021 af 6. december 2020 er der aftalt følgende vedrørende en havne- og fiskeripulje:
 Regeringen og Radikale Venstre, Socialistisk Folkeparti, Enhedslisten og Alternativet er enige om at afsætte 25 mio. kr. i 2021 til grøn omstilling af havne og omstillingsindsatser inden for fiskeri og relaterede følgeerhverv.
 De danske havne har sat som mål at blive CO2-neutrale i 2030, samtidig med at 90 pct. af alt affald i havnene genanvendes i 2030. For at understøtte omstillings- og udviklingsindsatser inden for fiskerierhvervet samt relaterede følgeerhverv oprettes en pulje, der kan søges af havne, fiskeri- og følgeerhverv til medfinansiering af projekter vedrørende fx omstilling og grøn udvikling af erhverv.
Aftalepartierne noterer sig, at der skal fastlægges en konkret model for udmøntning af midlerne, som er mulig inden for EUs statsstøtte-regler.  Puljen kan søges af  havne, fiskeri- og følgeerhverv, og puljen kan understøtte udviklingen i havne, som fx er særligt eksponerede for negative konsekvenser ved Brexit.
Den kan bl.a. understøtte en grøn omstilling af havne og sikre bedre affaldshåndtering, så de hjælpes til at nå genanvendelsesmålet.
Midlerne kan fx gå til investeringer, der kan muliggøre anvendelse af landstrøm til fartøjers forbrug af energi, når de ligger i havn eller bedre affaldssortering.
Udmøntning af puljen Generelt Puljen udmøntes som en ansøgningspulje jævnfør nærværende administrationsgrundlag.
Trafikstyrelsen administrerer puljen, herunder modtager ansøgninger til puljen, og udarbejder indstilling om udmøntning af puljen med henblik på godkendelse af transportministeren og høring af Erhvervsministeriet og Ministeriet for Fødevarer, Landbrug og Fiskeri.
Aftalepartierne orienteres efterfølgende.
Tildelingskriterier De indkomne ansøgninger bedømmes ud fra følgende kriterier:
 1) Den grønne omstilling accelereres, hvorved udslip af CO2 og øvrige emissioner begrænses, fx ved etablering af strømforsyning til skibe.
 2) Der opnås en forbedret affaldshåndtering med særligt fokus på genanvendelse.
 3) Der bidrages til at sikre en videreudvikling af fiskerierhvervet og relaterede følgeerhverv.
 4) Der bidrages til den lokale og regionale beskæftigelse og erhvervsudvikling.
 De indkomne ansøgninger prioriteres ud fra en vurdering af, hvor der forventes opnået den største effekt pr. investerede krone for såvel den grønne omstilling som erhvervsudviklingen.
Økonomisk ramme På finansloven for 2021 er der afsat en ramme på 25 mio. kr.
 Der er en egenfinansiering på mindst 50 pct., dvs. at ansøgeren skal bidrage med mindst 50 pct. af udgiften forbundet med det konkrete projekt.
 Ansøgeren skal reservere beløb til egenfinansiering i budgettet.
 Af rammen anvendes 1 pct. til Trafikstyrelsens administration af aktiviteter, projekter m.v., heraf højst 2/3 som lønsum, dog maksimalt svarende til den faktiske udgift.
Procedure Generelt En ansøgning skal være gennemarbejdet og konkret og indeholde en samlet beskrivelse af projektet.
På baggrund af en evaluering af ansøgningen skal de nævnte tildelingskriterier kunne identificeres.
Ansøgerkreds Ansøgerkredsen er havne, fiskeri- og følgeerhverv.
Ansøgere opfordres til at gå sammen om et eller flere projekter for derved at sikre en så bred anvendelse af midlerne som muligt.
Ansøgningsfrist Ansøgningsfristen er den 16. august 2021.
 Ansøgningerne sendes elektronisk via virk.dk.
Ansøgningens indhold Ansøgningen skal som minimum indeholde følgende:
1) En samlet projektbeskrivelse, omfattende projektets formål, aktiviteter, forventede resultater, en tidsplan, samarbejdspartnere, budget og finansieringsplan.
Projektets geografiske forankring skal desuden fremgå.
2) Det ansøgte tilskud skal fremgå af ansøgningens budget.
Tilskuddet kan udgøre op til 50 pct. af det samlede budget for projektet.
3) Projektets forventede start- og slutdato.
Der forventes givet tilsagn om midler inden udgangen af 2021. Projektet bør kunne starte relativt hurtigt efter eventuelt tilsagn, ligesom projektet forventes at kunne afsluttes indenfor en tidsramme på tre år.
 4) Ved deltagelse af flere parter i en ansøgning, skal den enkelte parts ansvar og bidrag beskrives i ansøgningen, ligesom parterne skal udpege en koordinator.
 5) En eventuel CO2-besparelse samt eventuelle nedbringelser af øvrige emissioner skal beskrives i ansøgningen.
 6) Ansøgerens begrundede vurdering om, at et tilskud ikke vil stride imod EUs statsstøtteregler.
 7) Ansøgeren skal oplyse, hvorvidt der søges om støtte fra anden side til de samme aktiviteter.
 8) Ansøgningen skal indeholde oplysninger om projektets forventede effekter, samt om hvordan og hvornår projektet vil blive evalueret.
Behandling af indkomne ansøgninger Trafikstyrelsen modtager, koordinerer og behandler ansøgningerne.
Ved vurderingen og prioriteringen af ansøgningerne kan Trafikstyrelsen inddrage andre relevante faglige myndigheder.
 Der må ikke være tale om dobbeltfinansiering af projekter efter andre offentlige puljer herunder strukturfonden, Den Europæiske Hav- og Fiskerifond eller den kommende Europæiske Hav, Fiskeri- og Akvakulturfond.
På baggrund af de indkomne ansøgninger udarbejder Trafikstyrelsen en indstilling med henblik på godkendelse af transportministeren og høring af Erhvervsministeriet og Ministeriet for Fødevarer, Landbrug og Fiskeri.
Aftalepartierne orienteres efterfølgende.
Transportministeren udmelder på baggrund heraf tilsagn, eventuelt med vilkår, og afslag inden 3 måneder efter ansøgningsfristen.
Afrapportering og udbetaling af støtte Det er en forudsætning for tildeling af midler, at projekter over et års varighed indsender en årlig afrapportering, jf. den skabelon, der findes på Trafikstyrelsens hjemmeside.
Ved projektets afslutning skal der til Trafikstyrelsen indsendes en slut- samt en revisionsrapport.
 Der kan som udgangspunkt ikke forventes løbende udbetalinger.
 De nærmere vilkår for afrapporteringen, udbetaling af støtte, herunder frister samt henvisning til relevante rapportskabeloner, vil fremgå af den tilsagnsskrivelse, som de valgte støttemodtagere vil modtage ved tildeling af støtte.
 Trafikstyrelsen udarbejder årligt en status for puljer.
