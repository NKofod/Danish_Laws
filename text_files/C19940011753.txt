(Til samtlige kommunalbestyrelser,  

 amtsråd, tandlæger m.v.) Indholdsfortegnelse V.
Planlægning og indberetning VI.
Odontologiske materialer VII.
Forsøgsvirksomhed VIII.
Ikrafttrædelsesbestemmelser Bilag 1. Bekendtgørelse nr. 411 af 26. maj 1994 af lov om tandpleje Bilag 2. Sundhedsministeriets bekendtgørelse nr. 493 af 8. juni 1994 om  

 kommunal tandpleje Bilag 3. Vejledende retningslinier for tandbehandling af psykiatriske  

 patienter I medfør af § 12 i Sundhedsministeriets bekendtgørelse nr. 493 af 8. juni  

 1994 om kommunal tandpleje (bilag 2) fastsættes herved følgende  

 retningslinier for den kommunale tandplejes tilrettelæggelse:
I.
Indledning Tandplejeloven af 4. juni 1986 må ses som en naturlig fortsættelse af den  

 lovgivning, der har dannet grundlag for den offentlige tandpleje for børn  

 siden begyndelsen af 1970'erne.
Med vedtagelsen af lov om børnetandpleje i  

 1971 påbegyndtes en udvikling, der medførte årgangsvis inddragelse af  

 undervisningspligtige børn i en kommunal vederlagsfri, forebyggende og  

 behandlende tandpleje.
Ved lovændring i 1977 udvidedes denne pligt til fra  

 1981 at omfatte førskolebørn, og med den i 1986 vedtagne tandplejelov var  

 også unge på 16 og 17 år omfattet af et kommunalt, vederlagsfrit  

 tandplejetilbud, ligesom kommunerne kunne tilbyde tandpleje til særligt  

 vanskeligt stillede grupper.
 Med den i 1994 vedtagne ændring af loven skal kommunerne tilbyde  

 forebyggende og behandlende tandpleje til personer, der p.g.a. nedsat  

 førlighed eller vidtgående fysisk eller psykisk handicap kun vanskeligt kan  

 udnytte de almindelige tandplejetilbud (omsorgstandpleje).
 Loven indeholder herudover en række andre punkter, som her kun skal  

 resumeres, men som vil blive behandlet mere detaljeret i de efterfølgende  

 afsnit II til VI:
- der er opstillet mål for hele tandplejen, - kommunerne har en betydelig frihed til at vælge, hvorvidt tandpleje skal  

 tilbydes på offentlige klinikker eller i samarbejde med praktiserende  

 tandlæger, - kommunerne vil have pligt til at færdiggøre påbegyndte behandlinger, - der gives mulighed for forsøg på tandplejeområdet.
Sundhedsministeriet har med bekendtgørelse nr. 493 af 8. juni 1994 om  

 kommunal tandpleje på en række områder fastlagt regler om omfanget af og  

 kravene til den kommunale tandpleje.
De efterfølgende retningslinier skal i  

 fortsættelse heraf ses som en række vejledende tandlægefaglige og  

 administrative bidrag vedrørende udførelsen af de aktiviteter, der er  

 omfattet af loven.
II.
Formålet med tandplejen Der er i tandplejelovens § 1 formuleret en generel og bred målsætning for  

 hele tandplejen.
Tandplejens mål er, at befolkningen ved en god  

 hjemmetandpleje og et sammenhængende tilbud om forebyggelse og behandling kan  

 udvikle hensigtsmæssige tandplejevaner samt sunde tænder, mund og kæber og  

 bevare disse i funktionsdygtig stand gennem hele livet.
Der er i målsætningen lagt vægt på flere aspekter: Et adfærdsmæssigt  

 aspekt (god hjemmetandpleje ..., hensigtsmæssige tandplejevaner), et  

 sundhedsresultat (sunde tænder, mund og kæber ... i funktionsdygtig stand),  

 et tidsaspekt (udvikle ... og bevare ... gennem hele livet) og et  

 systemaspekt (sammenhængende tilbud om forebyggelse og behandling).  

 Målsætningen omfatter således ikke en enkelt aldersgruppe isoleret, men hele  

 befolkningen i et livsforløb og kan betragtes som en ideel formulering.
Der  

 påhviler givetvis såvel tandplejen som offentlige myndigheder, men også  

 enkeltpersoner, et betydeligt ansvar for at leve op til en sådan målsætning.
For børne- og ungdomsgruppen er der allerede udviklet og etableret  

 arbejdsrutiner og midler til at fastholde og forbedre en positiv  

 tandsundhedsudvikling.
Målgruppen er velkendt for tandplejen, og i det videre  

 arbejde bliver opgaven at finde den passende afvejning af de kollektive og de  

 individuelle foranstaltninger af forebyggende og behandlende art, som vil  

 fortsætte og forbedre igangværende aktiviteter og sundhedsresultater.
Omsorgstandpleje er en nyskabelse i de fleste kommuner, idet kun 30  

 kommuner har udnyttet den mulighed for at etablere omsorgstandpleje, som  

 skabtes i 1986. Med udgangspunkt i kendte faglige muligheder og gennem  

 samarbejde med andre dele af det kommunale social- og sundhedsvæsen må  

 tandplejen søge at udvikle og etablere hensigtsmæssige programmer og rutiner  

 for målgruppen.
Denne kan næppe antages at være karakteriseret ved stor  

 ensartethed i tandsundhedstilstand, tandplejetraditioner og tandplejebehov,  

 hvorfor individuelle løsninger vil være påkrævet.
De efterfølgende  

 retningslinier kan derfor opfattes som værende mindre konkrete, men kan,  

 efterhånden som erfaringsopsamling finder sted, suppleres afhængigt af de  

 behov, som konstateres lokalt.
III.
Børne- og ungdomstandpleje 1. Omfang og krav 1.1. Personkreds Den vederlagsfri forebyggende og behandlende tandpleje omfatter alle børn  

 og unge under 18 år, der er tilmeldt folkeregistret i kommunen.
Optagelse i  

 den kommunale tandpleje sker automatisk og forudsætter ikke tilmelding.
Ved  

 barnets optagelse i børne- og ungdomstandplejen orienteres  

 forældremyndighedens indehaver om tandplejens tilbud.
Hvis et barn/en ung mellem 0 og 18 år ønskes udmeldt af den kommunale  

 tandpleje, skal forældremyndighedens indehaver orienteres om mulige  

 sundhedsmæssige ulemper ved og de økonomiske konsekvenser af, at barnet/den  

 unge ikke omfattes af tandplejen.
Udmeldelse bør foretages skriftligt af  

 forældremyndighedens indehaver til lederen af børne- og ungdomstandplejen,  

 der underretter kommunalbestyrelsen.
Ifølge Sundhedsministeriets bekendtgørelse kan tandpleje for børn og unge  

 mellem 0 og 18 år tilbydes på offentlige klinikker, hos praktiserende  

 tandlæger, der har indgået aftale med kommunen, eller ved en kombination af  

 disse ordninger.
For unge på 16 og 17 år foreligger der i kommuner, hvor der  

 er oprettet offentlige klinikker, særlige valgmuligheder, jf.  

 Sundhedsministeriets bekendtgørelse, § 2, stk. 3 og 4. Det påhviler kommunen  

 at oplyse alle 16-årige og deres forældre om, hvorledes ordningen for de 16  

 og 17-årige er tilrettelagt i kommunen og om de valgmuligheder, der  

 foreligger.
Det vil være hensigtsmæssigt at tilrettelægge valgproceduren  

 således, at den unge kun skal melde tilbage til kommunen, hvis der ønskes et  

 andet tandplejetilbud end det, kommunen generelt har fastlagt for de unge på  

 16 og 17 år.
 Unge, der vælger at modtage tandpleje hos praktiserende tandlæger,  

 meddeler kommunen, hvilken tandlæge de ønsker at benytte.
Udeblivelse kan ikke medføre, at et barn udelukkes fra den kommunale  

 tandpleje.
Udebliver et barn gentagne gange fra de regelmæssige tandlægelige  

 undersøgelser eller behandlinger, eller forsømmer barnet at følge tandlægens  

 anvisninger angående hensigtsmæssig tandpleje, skal tandplejen etablere  

 kontakt med forældremyndighedens indehaver med henblik på at finde årsagen  

 til barnets udeblivelser eller forsømmelser.
Tandplejen skal i samarbejde med  

 hjemmet og/eller andre nøglepersoner i barnets omgivelser søge at sikre  

 barnet regelmæssig tandpleje.
Dersom enhver hensigtsmæssig og rimelig  

 foranstaltning med henblik på at sikre barnet regelmæssig tandpleje er  

 forgæves, meddeler den kommunale tandplejes leder kommunalbestyrelsen, at man  

 ikke ser sig i stand til at gennemføre tandplejen i overensstemmelse med  

 lovens intentioner.
Kommunalbestyrelsens beslutning i sagen meddeles  

 forældremyndighedens indehaver.
1.2. Tandplejens indhold Børne- og ungdomstandplejen skal søge at fremme det enkelte barns fysiske,  

 psykiske og sociale trivsel ved at medvirke til, at tand-, mund- og  

 kæberegionen udvikles og bevares i god funktionsdygtig stand gennem  

 forebyggelse, undersøgelse og behandling af sygdomstilstande og følger,  

 anomalier, skader, funktionsforstyrelser og svigtende præventiv adfærd.
a.
Forebyggende foranstaltninger omfatter: Oplysningsvirksomhed om  

 betydningen af en sund, funktionsdygtig tand-, mund- og kæberegion, herunder  

 om god mundhygiejne, betydningen af hensigtsmæssig kost og regelmæssige  

 undersøgelser samt følgerne af ugunstige orale vaner.
Motivation til  

 hensigtsmæssig tandpleje i videste forstand også efter afsluttet deltagelse i  

 børne- og ungdomstandplejen.
Instruktion i regelmæssig hjemmetandpleje.  

 Medikamentel profylakse og behandling i overensstemmelse med de til enhver  

 tid gældende regler, herunder anvendelse af fluorforbindelser.
 I relation til gennemførelsen af forebyggende aktiviteter bør man i særlig  

 grad være opmærksom på mulighederne for anvendelse af tandplejere.
b.
Regelmæssige undersøgelser af tand-, mund- og kæberegionen foretages  

 med intervaller, der fastsættes på grundlag af odontologiske kriterier.
Med  

 hensyn til den betydelige ændring, som generelt er konstateret med hensyn til  

 kariesforekomst og progression såvel kollektivt som individuelt, bør der i  

 særlig grad lægges vægt på behovsorienterede vurderinger.
Det tilstræbes ved  

 undersøgelserne at erkende og diagnosticere sygdomstilstande og -følger,  

 anomalier, skader, funktionsforstyrrelser og svigtende præventiv adfærd og at  

 kontrollere udviklingen.
Hvis forældrene ikke følger barnet til  

 tandlægeundersøgelserne, orienteres forældrene om barnets tand-, mund- og  

 kæbeforhold ved indtrådte væsentlige ændringer i forhold til tidligere  

 undersøgelser.
Større behandlinger, f.eks. tandreguleringsbehandling,  

 ekstraktioner af permanente tænder og primære tænder i tilfælde af aplasi  

 m.v., kan ikke påbegyndes, før forældremyndighedens indehaver er orienteret  

 og har accepteret behandlingen.
c.
Nødvendige behandlinger omfatter interceptive og terapeutiske  

 foranstaltninger over for sygdomstilstande og -følger, anomalier, skader og  

 funktionsforstyrrelser i tand-, mund- og kæberegionen samt den for  

 behandlingens gennemførelse nødvendige pædagogiske og psykologiske  

 forberedelse.
Nødbehandling som følge af akut opståede tand-, mund- og kæbeproblemer bør  

 kunne foretages umiddelbart, selv om den akut opståede situation sker uden  

 for barnets/den unges folkeregisterkommune eller selv om den akutte  

 nødbehandling må foretages hos en tandlæge, som ikke normalt har ansvaret for  

 den pågældendes tandpleje.
For at undgå efterstående problemer omkring  

 afholdelse af udgiften forbundet med nødbehandling, der påhviler den kommune,  

 der varetager tandplejen for den pågældende, bør nødbehandlingen udelukkende  

 omfatte de indgreb, som er nødvendige for at afhjælpe den akutte situation og  

 sikre, at patientens orale tilstand er sådan, at videre behandling kan foregå  

 hos den tandlæge/kommunale klinik, hvor barnets/den unges tandpleje normalt  

 foregår, medmindre andet er aftalt.
Omfanget af kommunens  

 tandreguleringsservice fastsættes på baggrund af en visitation af alle børn,  

 således at der til ortodontisk behandling udvisiteres børn med  

 tandstillingsfejl (anomalier, malokklusioner), der indebærer eller med  

 rimelig sikkerhed kan forventes at indebære skader på tænderne og deres  

 støttevæv, fysiske funktionsforstyrrelser eller alvorlige psykosociale  

 problemer på grund af iøjnefaldende afvigelser i udseende.
Med hensyn til  

 kriterier for ortodontisk behandling henvises der til bilag til  

 Sundhedsministeriets bekendtgørelse.
I afsnit III.4 er givet yderligere  

 retningslinier vedrørende tandreguleringsordningen.
 I forbindelse med tandskader skal det pointeres, at  

 børne/ungdomstandplejeordningen omfatter nødvendig behandling, hvadenten  

 skaden kan tilregnes skadelidte eller tredje mand, og der sondres ikke mellem  

 forsæt og uagtsomhed, eller om skaden er sket i skoletiden eller i fritiden.
Det påhviler kommunalbestyrelsen at færdiggøre påbegyndte behandlinger,  

 herunder ortodontisk behandling og traumebehandling.
Færdiggørelse af  

 behandling er aktuel, når patienten er midt i et konkret behandlingsforløb,  

 der antages at kunne afsluttes umiddelbart efter det generelle  

 tandplejetilbuds ophør.
For ortodontiske behandlingers vedkommende gælder det, at færdiggørelse  

 omfatter såvel den aktive fase som retentionsfasen.
Pligten til færdiggørelse  

 af traumebehandlinger gælder dog ikke permanente tanderstatninger, der først  

 kan udføres længe efter den unge har forladt den kommunale tandpleje.
I disse  

 tilfælde bør den kommunale tandpleje vejlede med hensyn til skadeserstatning  

 m.v. i forbindelse med den senere endelige behandling, herunder varetage  

 skadesanmeldelse til forsikring.
I Sundhedsministeriets bekendtgørelse om kommunal tandpleje, § 2, stk.  

 5-6, er der fastsat nærmere regler for betingelserne for færdiggørelse af  

 behandlinger, der er påbegyndt i kommunal tandpleje.
Understregningen af, at  

 disse regler særligt omfatter tandregulering samt særligt kostbare  

 behandlingsydelser er begrundet i de omkostninger og den arbejdsindsats, der  

 normalt er forbundet med disse behandlinger.
Med særligt kostbare  

 behandlingsydelser menes f.eks. faste og aftagelige protetiske erstatninger.
 I tilfælde af flytning påhviler det den nye bopælskommune at færdiggøre  

 påbegyndte behandlinger efter vilkår svarende til ovenstående.
2. Tværfagligt samarbejde og koordination Børne- og ungdomstandplejen skal i samarbejde med hjemmet og andre  

 nøglepersoner i barnets miljø søge at sikre barnet regelmæssig forebyggende  

 og behandlende tandpleje.
Nøglepersonerne kan typisk være  

 sundhedsplejersken/skolesundhedsplejersken, familiens læge/skolelægen,  

 daginstitutionernes personale/dagplejere, skolens personale eller personale  

 fra social- og sundhedsforvaltningen.
Specielt skal det påpeges, at børne- og  

 ungdomstandplejen tillige med sundhedsplejerskeordningen, skolelægeordningen  

 og hjemmesygeplejerskeordningen er det primærkommunale ansvarsområde i den  

 primære sundhedstjeneste.
Det er væsentligt, at der er tæt og smidigt  

 samarbejde disse ordninger imellem for at sikre den bedste service over for  

 befolkningen og for at opnå den bedste udnyttelse af ressourcerne.
Specielt i  

 relation til samarbejdet med sundhedsplejerskerne skal også nævnes, at  

 opgaven for børnetandplejen i relation til de 0-2 årige fortrinsvis består i  

 at rådgive forældrene angående kost, mund- og tandhygiejne og afvænning med  

 hensyn til funktionelle uvaner.
Denne rådgivning er særdeles vigtig, da det  

 viser sig, at mange senere opståede skader bunder i forkerte vaner, der er  

 indledt på et meget tidligt tidspunkt i barnets liv.
Denne opgave kan i vid  

 udstrækning efter aftale gennemføres af sundhedsplejerskerne - specielt i  

 barnets første leveår, hvor sundhedsplejerskerne har regelmæssig kontakt med  

 alle børn.
 Ud over de her nævnte eksempler på den kommunale tandplejes  

 samarbejdspartnere skal børne- og ungdomstandplejen medvirke til, at der sker  

 en koordination med andre tandplejeaktiviteter f.eks. tandpleje i  

 amtskommunalt regi, herunder sygesikringstandpleje, hospitalstandpleje og  

 tandpleje for børn og unge på § 96-institutioner, jf. endvidere afsnit V.
3. Videregivelse af journaler Når en patient i den kommunale tandpleje flytter til en anden kommune, vil  

 det være nødvendigt for den fortsatte behandling, at tilflytningskommunen,  

 der har forpligtelse til at fortsætte behandlingen, modtager oplysning herom.  

 Samtidigt er det nødvendigt, at der tages hensyn til, at journalen er  

 fortrolig, hvilket indebærer, at den ikke kan videresendes i sin helhed, uden  

 et skriftligt samtykke indhentes fra barnet/den unge eller  

 forældremyndighedens indehaver.
Meddelelse af relevante oplysninger kan  

 derfor ske i form af en udskrivningsmeddelse.
 3.1.Udskrivningsmeddelse til en anden kommune:
 Udskrivningsmeddelelsen kan indeholde navn, fraflytningskommune, sidste  

 undersøgelsesdag, planlagt næste undersøgelsestidspunkt samt status for  

 behandlingen, da disse kan karakteriseres som faktiske oplysninger, der  

 hverken er almindeligt eller kvalificeret (følsomme) fortrolige oplysninger.  

 Der kan gives oplysning om en tilbudt eller iværksat, men endnu ikke  

 afsluttet, behandling, inkl. tandreguleringsbehandling.  

 Udskrivningsmeddelelsen kan tillige indeholde personnummer, da dette må anses  

 for nødvendigt for en eentydig identifikation af patienten.
Videregivelse af egentligt fortrolige oplysninger fra den ene kommune til  

 den anden uden patientens skriftlige samtykke vil efter en konkret vurdering  

 kunne ske i helt særlige tilfælde.
Der tænkes her på oplysninger om allergi  

 eller om en generel lidelse, som det af hensyn til patientens sikkerhed er  

 afgørende vigtigt at have kendskab til.
Så vidt det overhovedet er muligt,  

 bør der dog for sådanne oplysningers vedkommende indhentes skriftligt  

 samtykke fra barnet eller forældremyndighedens indehaver.
 3.2. Udskrivningsmeddelelse til privatpraktiserende tandlæge, der har  

 aftale med en kommune om tandpleje for 0-18 årige:
I disse tilfælde skal tilflytningskommunen under alle omstændigheder  

 skriftligt anmode de tilflyttende patienter om at vælge tandlæge.
Det vil da  

 være hensigtsmæssigt ved samme lejlighed at indhente skriftligt samtykke til,  

 at eksisterende journal oversendes til den valgte tandlæge.
Det samme gælder,  

 når der er tale om 16-17 årige, der har valgt praktiserende tandlæge.
 Ved flytning fra praktiserende tandlæge til en kommunal klinik følges  

 retningslinierne under III.3.1.
 3.3. Udskrivningsmeddelelse ved overgang til  

 sygesikringstandpleje:
 I disse tilfælde bør patientens samtykke til videregivelse af journalen  

 indhentes i forbindelse med sidste besøg i den kommunale tandplejeordning.
 4. Indberetninger:
I henhold til Sundhedsministeriets bekendtgørelse om kommunal tandpleje, §  

 13, jf. § 9 i lov om tandpleje, påhviler det kommunalbestyrelsen at foretage  

 indberetning om virksomhed i medfør af loven.
Indberetningerne skal danne  

 grundlag for den planlægning og evaluering, som til stadighed vil være  

 nødvendig med henblik på børne- og ungdomstandplejens omfang og organisation.  

 Til dette formål kræves kendskab til bl.a. 2 faktorer.
Den ene er  

 tandsygdommenes forekomst, den anden er børne/ungdomstandplejens omfang og  

 struktur.
Regler for indberetning udsendes særskilt.
5. Praktiske oplysninger 5.1. Kommunens opgaver I kommuner med offentlige klinikker ansættes en leder, der har det faglige  

 ansvar for den kommunale børne- og ungdomstandpleje.
Lederen forudsættes at  

 være autoriseret tandlæge.
Hvis kommunen ønsker det, kan Sundhedsstyrelsen afgive en udtalelse om,  

 hvilke ansøgere til en stilling som leder af den kommunale tandpleje der  

 fagligt er kvalificeret til stillingen.
De nærmere regler for afgivelse af  

 denne udtalelse fremgår af Sundhedsstyrelsens bekendtgørelse nr. 290 af 1.  

 maj 1987 om bedømmelse af ansøgere til lederstillinger i den kommunale  

 tandpleje.
I praksiskommunerne kan ansættes en tandlæge til at bistå på  

 tandplejeområdet.
Ved ansættelse af tandlægeligt hjælpepersonale skal der  

 udpeges en tandlæge til at føre tilsyn med dette personales arbejde.
I disse kommuner må opgaverne nødvendigvis deles mellem kommunen og de  

 praktiserende tandlæger.
I det følgende er fordelingen af opgaver mellem de 2  

 instanser skitseret.
 Kommunens opgaver i praksiskommunerne:
 Kommunen udarbejder en plan for sin børne- og ungdomstandpleje, der  

 indeholder en redegørelse for:
- hvilke børn og unge der er omfattet af loven, - antallet af praktiserende tandlæger, som kommunen har indgået skriftlig  

 aftale med om forebyggende og behandlende tandpleje, samt tilrettelæggelse af  

 børnenes/forældrenes valg af tandlæge og betingelserne for at kunne skifte  

 tandlæge, - navne, adresser, telefonnumre samt sygesikringsydernumre på de  

 pågældende praktiserende tandlæger, - det maksimale antal børn, for hvem hver tandlæge skriftligt forpligter  

 sig til at varetage tandpleje i overensstemmelse med disse retningslinier, - koordineringen af den almene og den individuelle forebyggende tandpleje,  

 herunder koordineringen mellem de enkelte praktiserende tandlæger, skolerne  

 og disses lærere, skolelæge, sundhedsplejerske, skolesundhedsplejerske, og  

 med eventuelle fælleskommunale børnetandplejeprogrammer, - tilrettelæggelse af en med den forebyggende børnetandpleje koordineret,  

 behandlende tandpleje, som angiver en entydig ansvarsplacering vedrørende det  

 enkelte barns tandpleje, og som sikrer, at dobbeltprofylakse eller  

 dobbeltbehandling eller undladelse af profylakse eller behandling ikke kan  

 finde sted ved en fejltagelse, - tilrettelæggelse af et tilkaldesystem, som sikrer, at børnene indkaldes  

 med fagligt forsvarlige intervaller til den praktiserende tandlæge, som  

 barnet (forældrene) har valgt, og som sikrer, at tandlægerne tager børnene  

 til undersøgelse samt fornøden forebyggende og behandlende børnetandpleje i  

 overensstemmelse med de indgåede aftaler, - tilrettelæggelse af den opsøgende virksomhed over for de børn  

 (forældre), som ikke umiddelbart deltager i børnetandplejeordningen med de  

 praktiserende tandlæger, - tilrettelæggelse af kommunens børnetandplejekartotek, som omfatter  

 journalisering af nødvendige oplysninger om hvert enkelt barn, - de budgetterede udgifter forbundet med kommunens plan, herunder også  

 udgifter til aflønning af administrativt personale og øvrige  

 administrationsudgifter, eventuelle udgifter til befordring til og fra de  

 praktiserende tandlæger samt udgifter forbundet med kontrol og evaluering af  

 kommunens børne- og ungdomstandplejeordning, herunder databehandling af  

 indberetninger samt kopi af dataudtræk til de praktiserende tandlæger, som  

 kommunen har aftaler med.
 5.2. De praktiserende tandlægers opgaver:
De praktiserende tandlæger, som har indgået en aftale med een eller flere  

 kommuner om tandpleje for de af loven omfattede børn og unge, gennemfører  

 tandplejen i overensstemmelse med de foranstående bestemmelser.
Indsendelse  

 af indberetninger om tandsygdommenes forekomst sker til kommunen efter  

 regler, som sundhedsstyrelsen udsender særskilt.
Indberetning een gang årligt  

 om virksomheden på børnetandplejeområdet i det forløbne skoleår for de af  

 loven omfattede børn og unge afgives til kommunen.
 De praktiserende tandlæger medvirker i kommunens arbejde med koordinering  

 af tandplejen, herunder koordinering mellem den almene og den individuelle  

 forebyggende og behandlende børne/ungdomstandpleje med henblik på en eentydig  

 ansvarsplacering vedrørende det enkelt barns tandpleje for at sikre, at  

 dobbeltprofylakse, dobbeltbehandling eller undladelse af profylakse og  

 behandling ikke finder sted ved en fejltagelse.
 De praktiserende tandlæger modtager børnene til undersøgelse og nødvendig  

 forebyggende og behandlende tandpleje med intervaller fastsat på grundlag af  

 odontologiske kriterier.
 De praktiserende tandlæger giver kommunen meddelelse om børn, som undlader  

 at fremmøde på klinikken som aftalt, med den virkning at behandling ikke kan  

 påbegyndes eller videreføres, for at den opsøgende virksomhed kan iværksættes  

 i overensstemmelse med kommunens plan.
5.3. Befordringsgodtgørelse Kommunen beslutter, i hvilket omfang man ønsker at dække  

 befordringsudgifterne i forbindelse med gennemførelse af tandplejen.
De  

 fastsatte regler herom bør meddeles de af tandplejen omfattede børn/forældre.  

 Det skal påpeges, at der i denne sammenhæng skal tages vidtgående hensyn til  

 børnenes trafiksikkerhed.
5.4 Tandregulering Det bør sikres, at alle børn kan visiteres af specialtandlæge, hvorved der  

 kan sikres et ensartet vurderingsniveau som grundlag for en hensigtsmæssig  

 faglig og ressourcemæssig styring af området.
Dette vil i særlig grad være  

 hensigtsmæssigt i kommuner uden offentlige klinikker.
Tilbud om tandreguleringsbehandling fremsættes på det for behandlingens  

 forløb gunstigste tidspunkt.
Afslår forældremyndighedens indehaver behandling  

 på dette tidspunkt, kan der ikke senere rejses krav om gennemførelse af en  

 behandling, som i mellemtiden kan have udviklet sig til en mere  

 ressourcekrævende opgave.
Hvis kommunen har besluttet, at et senere opstået  

 ønske om tandregulering ikke vil blive imødekommet, bør denne praksis omtales  

 straks, når forældre eller barn afslår behandling.
Det vil sige, at  

 afgørelsen af, om kommunen på et senere tidspunkt alligevel vil efterkomme et  

 ønske fra forældre eller barn om at iværksætte en ortodontisk behandling,  

 ligger hos kommunen, hvor det vurderes, under hvilke omstændigheder det  

 oprindelige afslag på behandlingen er foregået, og om tandplejens ressourcer  

 kan bære en gennemførelse af en sådan tandreguleringsbehandling.
Det bør  

 tilstræbes, at især vanskeligere tilfælde behandles af specialtandlæger.  

 Konsulentordninger bør efterhånden erstattes af egentlige ansættelsesforhold,  

 hvor der er mulighed herfor, da sådanne ordninger kan rumme risiko for en  

 uklar ansvarsfordeling i forhold til den konkrete behandling.
Der bør tilskyndes til, at især mindre kommuner indgår i samarbejde om  

 løsningen af tandreguleringsopgaven, primært for at skabe tilstrækkeligt  

 grundlag for tilknytning af en specialtandlæge.
Et sådant samarbejde bør ikke  

 være afhængigt af den organisationsform, kommunen har valgt for tandplejen.  

 Geografisk nærhed må umiddelbart betragtes som værende af større betydning  

 end organisationsform.
IV.
Omsorgstandpleje 1. Personkreds I henhold til Lov nr. 178 af 16. marts 1994 om ændring af lov om tandpleje  

 m.v. skal kommunerne tilbyde forebyggende og behandlende tandpleje til  

 personer, der på grund af nedsat førlighed eller vidtgående fysisk eller  

 psykisk handicap kun vanskeligt kan udnytte de almindelige tandplejetilbud  

 (omsorgstandpleje).
 Målgruppen for omsorgstandpleje er personer, som bor på plejehjem, idet  

 undersøgelser har vist, at hovedparten af disse ikke har mulighed for at  

 udnytte de eksisterende tandplejetilbud.
Herudover er målgruppen personer, der bor i eget hjem/ældrebolig eller  

 lignende med mange hjælpeforanstaltninger, som reelt kan ligestilles med  

 plejehjemsbeboere.
Loven sigter mod personer med varigt funktionstab, hvis  

 egenomsorg er så begrænset, at de ikke kan udnytte de eksisterende ordninger.  

 Ud fra en lighedsbetragtning skal disse personer, der i fysisk eller psykisk  

 henseende er lige så dårligt stillet som plejehjemsbeboerne, have det samme  

 tilbud.
Tandplejeordninger for personer, der har ophold på institutioner, som er  

 omfattet af bistandslovens § 112 (institutioner for personer med fysisk eller  

 psykisk vidtgående handicap, herunder særlige plejehjem), berøres ikke af  

 denne lov.
Det samme gælder for psykiatriske patienter, som skal have tilbud  

 om tandpleje i amtskommunalt regi, jf. cirkulæreskrivelse udsendt af  

 Amtsrådsforeningen i Danmark efter anbefaling fra Indenrigsministeriet, 1980  

 (Vejledende retningslinier for tandbehandling af psykiatriske patienter,  

 Bilag 3).
Det har ikke været tanken med loven, at en bredere kreds af svagelige  

 ældre eller handicappede, der kan behandles på almindelige tandklinikker,  

 hvoraf mange er indrettet handicapvenligt, skal være omfattet af det  

 pligtmæssige omsorgstandplejetilbud.
Ligeledes har det ikke været tanken, at  

 omsorgstandplejen skal rette sig mod personer, som principielt kan benytte de  

 eksisterende tandplejetilbud, men som af sociale eller andre grunde har  

 fravalgt tandplejetilbuddet.
 Det må bero på en visitation i den enkelte kommune - på samme måde som der  

 normalt visiteres, når der skal tildeles hjemmepleje - at få udpeget  

 hjemmebundne personer med så vidtgående fysiske eller psykiske handicap, at  

 de i henseende til evnen for egenomsorg kan ligestilles med  

 plejehjemsbeboere.
 Den samlede personkreds, der er omfattet af omsorgstandplejetilbuddet, er  

 skønsmæssigt opgjort til 100.000 på landsplan.
 Kommunalbestyrelsens afgørelse af, hvilke personer der tilbydes  

 omsorgstandpleje, kan ikke indbringes for anden administrativ myndighed.
2. Organisation af tandplejetilbuddet Kommunerne kan tilbyde omsorgstandpleje både ved offentlige klinikker og i  

 privat tandlægepraksis/klinisk tandteknikerpraksis.
Det er en forudsætning,  

 at personer, der opfylder kriterierne for at modtage  

 omsorgstandplejetilbuddet, selv kan vælge mellem tandplejetilbud ved en  

 kommunal klinik eller i privat regi, uanset om kommunen som udgangspunkt  

 tilbyder tandpleje på offentlig klinik.
Personer, der er omfattet af  

 kommunens tilbud om omsorgstandpleje, men som ikke ønsker at modtage dette,  

 bevarer retten til tilskud til tandpleje efter reglerne i sygesikringsloven.
Der kan således i realiteten være tale om tre valgmuligheder for den  

 enkelte, nemlig at modtage omsorgstandpleje ved a) offentlig klinik, b)  

 privat praksis eller c) at fravælge et tilbud om omsorgstandpleje, hvorved  

 retten til det almindeligt eksisterende sygesikringstilbud bevares.
Hensigten  

 med at understrege disse valgmuligheder er at henlede opmærksomheden på, at  

 der ved ydelsen af tandplejetilbuddet må tages vidtstrakt hensyn til den  

 enkeltes ønsker og behov, herunder særligt hensyn til tidligere  

 tandplejevaner, hvor sådanne måtte findes.
Både kommuner med offentlige klinikker og de såkaldte praksiskommuner kan  

 beslutte at tilbyde omsorgstandpleje ved hjælp af et kommunalt ansat  

 personale (tandlæger, kliniske tandteknikere, tandplejere, klinikassistenter  

 m.fl.), ved hjælp af praktiserende tandlæger/kliniske tandteknikere eller ved  

 kombinationer heraf.
Det forudsættes, at der indgås en aftale mellem  

 kommunerne og tandlægerne/de kliniske tandteknikere med henblik på honorering  

 af omsorgstandplejeydelser i privat praksis.
Det skal påpeges, at det må  

 betragtes som en fordel, at ordningen tilrettelægges, så opgaven varetages af  

 et begrænset antal personer.
Behandlingen af denne gruppe patienter kræver  

 særlig indsigt i de specielle problemer, som personer med begrænset  

 egenomsorg har i relation til pasning af tænder og tandsystem.
 Ligeledes kræves der mobilt udstyr samt et kendskab til og erfaring med at  

 anvende et sådant udstyr i ikke-klinikmæssige omgivelser.
3. Tandplejens indhold Omsorgstandplejen skal gennem opsøgende, regelmæssige undersøgelser,  

 forebyggende foranstaltninger og behandlinger medvirke til at fremme den  

 enkeltes samlede sundhed og trivsel.
Tandplejetilbuddet skal baseres på et realistisk behandlingsbehov.
Det vil  

 sige, at der i forbindelse med tandplejetilbuddet skal foretages et  

 kvalificeret skøn over behovet for tandpleje under hensyntagen til patientens  

 almentilstand, objektive behov samt subjektive behov og ønsker, således at de  

 foranstaltninger, der tilbydes, kan medvirke til en væsentlig forbedring af  

 patientens livskvalitet både i fysisk og psykisk henseende.  

 Tandplejetilbuddet bør derfor indeholde en afvejning af, hvilke konsekvenser  

 en undladelse henholdsvis en iværksættelse af en given behandling vil have  

 for den enkelte patients livskvalitet.
Hvor patientens almentilstand begrænser mulighederne for intervention  

 eller vanskeliggør gennemførelsen af denne, har den tandlægelige indsats  

 først og fremmest til hensigt at holde patienten fri for patologiske  

 tilstande, der kan forvolde smerter og andre gener.
Udfra et alment  

 menneskeligt synspunkt er det vigtigt, at behandlingsgevinsten altid bliver  

 større end generne ved iværksættelse af tandplejetilbuddets enkelte  

 elementer.
På grund af den hyppige forekomst af akutte behandlingskrævende tilstande  

 og af mundslimhindelidelser er det mest hensigtsmæssigt, at det er en  

 tandlæge, der har det faglige ansvar for omsorgstandplejen.
Da de  

 forebyggende foranstaltninger udgør en betydelig del af det samlede  

 tandplejetilbud til hele omsorgstandplejegruppen, vil det imidlertid også  

 være relevant at få tilknyttet tandplejere til behandlingen af denne  

 patientgruppe.
Endvidere bør omsorgspersonalet inddrages.
Tandprotetiske  

 eftersyn, undersøgelser og behandlinger kan foretages af såvel tandlæger som  

 kliniske tandteknikere.
 Tandplejetilbuddet skal omfatte følgende elementer:
Der skal i denne sammenhæng ikke alene lægges vægt på den  

 tandsundhedsmæssige situation, men også på den enkeltes generelle tilstand,  

 og det bør vurderes, om ændringer heri giver anledning til særlig  

 opmærksomhed i relation til tandpleje.
På grund af de forventede betydelige  

 forskelle i tandplejebehovet i målgruppen, vil det ikke være rimeligt at  

 fastlægge krav om særlige undersøgelsesintervaller.
 Omsorgstandplejens faglige elementer skal opfattes som et samlet  

 tandplejetilbud, og der skal sikres en kontinuitet mellem de forskellige  

 elementer, eksempelvis de forebyggende og de behandlende.
 Hvis en patient flytter fra en kommune til en anden, påhviler det  

 tilflytningskommunen at færdiggøre påbegyndte behandlinger og videreføre  

 omsorgstandplejetilbuddet.
4. Økonomi Kommunalbestyrelsen kan beslutte, hvorvidt omsorgstandplejen skal være  

 vederlagsfri for modtagerne, eller om der skal være medbetaling.
Ved  

 medbetaling kan der for sygesikringsdækkede ydelser maksimalt afkræves en  

 betaling, der svarer til den takst, der skulle være afholdt af patienten i  

 sygesikringstandplejen.
Da den pligtmæssige omsorgstandpleje imidlertid er indført på baggrund af,  

 at sygesikringstilbuddet ofte ikke vil være relevant for denne gruppe  

 patienter, kan det være vanskeligt at vurdere en eventuel egenbetaling i  

 relation til sygesikringstandplejen.
Ud fra en skønsmæssig betragtning er der  

 i bemærkningerne til lovforslaget vedrørende den pligtmæssige  

 omsorgstandpleje i beregninger over lovforslagets økonomiske konsekvenser  

 forudsat indført en medbetaling for hver enkelt patient på 300 kr. pr. år.  

 Dette beror på, at det vurderes, at tilsluttede patienter som minimum skal  

 have en ydelse svarende til en diagnostisk forebyggende grundydelse samt 2-3  

 kontrol-ydelser årligt.
Af ovenfor nævnte grunde findes det rimeligt, at en  

 eventuel medbetaling fastsættes efter et sæt ensartede regler fremfor at  

 foretage en konkret vurdering af et hypotetisk behandlingsforslag efter  

 sygesikringsoverenskomsten.
 Med hensyn til udgiftsniveauet i øvrigt er der i forbindelse med lovens  

 vedtagelse lagt vægt på to forhold:
 For det første er det på baggrund af en konkret undersøgelse vurderet, at  

 der kan laves en fagligt sammenhængende plejehjemstandpleje på et realistisk  

 niveau for ca. 1.000 kr. i gennemsnit pr. omfattet person.
For det andet foreligger der erfaringer fra de kommuner, som i dag  

 tilbyder plejehjemstandpleje.
Tandlægernes Nye Landsforening har i 1993  

 offentliggjort en spørgeskemaundersøgelse, hvor en række kommuner redegør for  

 deres omsorgstandplejeordning.
Ikke alle kommuner har i regnskabet skilt  

 udgifterne til omsorgstandpleje ud fra den øvrige kommunale tandpleje, men  

 for 11 kommuners vedkommende er der sat priser på ordningen.
Den  

 gennemsnitlige udgift pr. omfattet klient var i disse kommuner ca. 1.000 kr.  

 På baggrund af denne undersøgelse og på baggrund af erfaringer fra Helsingør  

 og Århus kommune finder Sundhedsstyrelsen, at der kan etableres et relevant  

 tilbud til omsorgstandplejegruppen for ca. 1.000 kr. pr. deltager.
Udgiften til tandpleje hos praktiserende tandlæge/klinisk tandtekniker  

 afholdes af kommunen.
Påbegyndelse af særligt kostbare behandlinger kan dog  

 først ske, når kommunen har godkendt iværksættelsen samt det af tandlægen  

 eller den kliniske tandtekniker afgivne tilbud (inkl. honorarkrav).  

 Kommunalbestyrelsen kan fastsætte, hvilke ydelser der skal være omfattet af  

 kommunens forhåndsgodkendelse.
Ved vurdering af, om en ydelse betragtes som  

 særligt kostbar, vil det være rimeligt at bruge den gennemsnitlige udgift på  

 1.000 kroner som vejledende.
 Modtagere af omsorgstandpleje kan ikke tillige modtage tilskud efter Lov  

 om offentlig sygesikring, jf. § 6 i Lov om tandpleje m.v.
5. Tværfagligt samarbejde og koordination 5.1 Tværfagligt samarbejde Der vil være et betydeligt behov for et udstrakt tværfagligt samarbejde  

 mellem tandplejens personale og de øvrige personalegrupper, som allerede har  

 etablerede arbejdsrutiner og pligter vedrørende målgruppen, hvad enten der er  

 tale om personer, der opholder sig på en institution, i institutionslignende  

 bolig eller hjemme.
Det må anbefales, at der allerede ved tilrettelæggelsen af  

 omsorgstandplejen tages skridt til et sådant samarbejde.
Ansvaret for  

 omsorgstandplejens tilrettelæggelse påhviler kommunalbestyrelsen, som derfor  

 tillige vil være ansvarlig for, at den nødvendige koordination finder sted.  

 Det må imidlertid påhvile det tandplejepersonale, som involveres i  

 omsorgstandplejen, at samarbejde med de øvrige faggrupper i social- og  

 sundhedsvæsenet, herunder medvirke til en hensigtsmæssig tilrettelæggelse af  

 den indsats, der vedrører fælles klienter og de generelle sundhedsfremmende  

 foranstaltninger over for målgruppen.
En forudsætning herfor er, at der i  

 kommunen skabes muligheder for at etablere et formaliseret samarbejde, f.eks.  

 ved at tilknytte tandplejepersonalet til et eventuelt allerede etableret  

 samarbejdsorgan.
Omsorgstandplejens samarbejdspartnere er først og fremmest social- og  

 sundhedsforvaltningens personale, som sidder inde med viden om målgruppens  

 placering og om de generelle forhold i kommunen, og som administrerer de  

 sociale og sundhedsmæssige aktiviteter.
Hertil kommer ledelse og medarbejdere  

 på kommunale institutioner, som i varierende omfang vil blive berørt af  

 omsorgstandplejens virksomhed.
For de berettigede hjemmeboende patienters  

 vedkommende vil tandplejens samarbejdspartnere især omfatte hjemmeplejens  

 personale.
Det må tilsikres, at der fra disse grupper ydes den fornødne  

 bistand til gennemførelse af omsorgstandplejen.
I forbindelse med etablering af omsorgstandplejen kan det anbefales, at  

 der indkaldes til orienteringsmøder med øvrige relevante personalegrupper for  

 herigennem dels at informere om omsorgstandplejens mål og muligheder dels at  

 modtage informationer om de øvrige personalegruppers holdninger og  

 forventninger til denne aktivitet.
Endvidere er det væsentligt at udveksle  

 informationer om, hvilke aktiviteter der i øvrigt er i gang på  

 tandplejeområdet, og om hvorledes igangsætning af tandplejeaktiviteter vil  

 indvirke på de øvrige personalegruppers virksomhed.
5.2 Koordination Omsorgstandplejen er et primærkommunalt tilbud til personer, som ikke kan  

 udnytte de eksisterende amtskommunale tandplejetilbud.
Det betyder, at der er  

 behov for koordination over for henholdsvis sygesikringstandpleje,  

 sygehustandpleje og andre amtskommunale tandplejeaktiviteter, (f.eks. for  

 beboere på institutioner omfattet af bistandslovens § 112).
Koordination i forhold til sygesikringstandplejen sker i forbindelse med  

 selve visitationen, idet det ved visitationen afgøres, hvorvidt patienten kan  

 benytte det eksisterende sygesikringstilbud eller ej.
Såfremt patienten  

 skønnes at have så ringe en egenomsorg, at det eksisterende  

 sygesikringstilbud ikke kan benyttes, kan personen tilbydes omsorgstandpleje,  

 såfremt de ikke er omfattet af andre amtskommunale tandplejetilbud.
Da der  

 allerede i dag eksisterer et samarbejde mellem kommuner og amter vedrørende  

 tandbehandling af patienter med ringe egenomsorg, er det vigtigt, at der ved  

 tilrettelæggelsen af omsorgstandplejen sikres koordination og samarbejde med  

 de eksisterende tandplejeordninger i amtsligt regi.
 Såfremt en kommunalbestyrelse efter aftale med et amtsråd varetager  

 tandplejen for personer, der har ophold på døgninstitutioner, som er omfattet  

 af § 112 i Lov om social bistand, eller det aftales, at amtsrådet varetager  

 tandplejen for personer, der er omfattet af det kommunale  

 omsorgstandplejetilbud, må betalingen aftales mellem amtsrådet og  

 kommunalbestyrelsen.
 Der bør tilskyndes, at især mindre kommuner indgår samarbejde om løsningen  

 af omsorgstandplejeopgaven, primært for at skabe et tilstrækkeligt  

 patientgrundlag for opbyggelse af rutine og erfaring på området.
 Honoreringen af behandling af patienter, der henvises fra een kommune til  

 en anden, aftales parterne imellem.
5.3. Flytning Hvis en omsorgstandplejeklient flytter til en anden kommune, påhviler det  

 den nye kommune at fortsætte påbegyndt behandling.
Journalen kan sendes til  

 den nye kommune, såfremt der foreligger et samtykke fra klienten.
V.
Planlægning og indberetning I henhold til Lov om ændring af Lov om sygehusvæsenet og Lov om offentlig  

 sygesikring m.v. af 19. december 1992, § 27d, skal kommunalbestyrelsen een  

 gang i hver kommunal valgperiode udarbejde en redegørelse, der omfatter  

 kommunens betjening af borgerne blandt andet vedrørende tandplejen.
 Redegørelsen bør indeholde en kort beskrivelse af, hvorledes kommunen  

 varetager opgaven:
Mål for ordningen: (stikord: dækningsgrad, serviceniveau, kvalitetsmål og  

 strategier for målopfyldelse) Tilrettelæggelse og omfang af ordningen: (stikord: organisation,  

 områdeinddeling, samarbejde med andre sektorer, evt.  

 forsøgs/udviklingsprojekter).
Redegørelsen bør omtale planlagte ændringer af området.
Eventuelt kan  

 særlige indsatsområder, aktiviteter, handlingsplaner og løsninger nævnes.  

 Endvidere skal man redegøre for et eventuelt samarbejde med amtet på dette  

 område.
 Det findes væsentligt, at der som led i planlægningen tilrettelægges  

 procedurer, efter hvilke omsorgstandplejens virksomhed og resultater kan  

 evalueres.
Herudover vil Sundhedsstyrelsen vurdere udviklingen på basis af  

 informationer indsamlet gennem den årlige sociale ressourcetælling.
Det  

 indsendte materiale bearbejdes og publiceres af Danmarks Statistik og  

 Sundhedsstyrelsen, således at den kommunale tandplejes omfang og struktur kan  

 sammenlignes fra år til år.
Sundhedsstyrelsen vil drøfte med Danmarks  

 Statistik, hvorledes skemaerne, som anvendes i forbindelse med den sociale  

 ressourcetælling, ændres med henblik på en statusopgørelse af  

 organisationsform, antal og art af personale samt personer, der er omfattet  

 af omsorgstandplejeordningen.
I kommuner uden kommunale klinikker kan ansættes en tandlæge til at bistå  

 kommunalbestyrelsen på tandplejeområdet.
Ligeledes kan der i amtskommuner  

 ansættes en tandlæge til at bistå amtsrådet på tandplejeområdet.
VI.
Odontologiske materialer De i den kommunale tandpleje anvendte materialer skal være optaget på de  

 lister over afprøvede og godkendte odontologiske materialer, som udgives af  

 Nordisk Institut for Odontologisk Materialeprøvning i det omfang,  

 materialerne er omfattet af NIOMs prøveprogram.
Fra 1. januar 1995-13. juni  

 1998 kan der anvendes materialer, der enten er godkendt af NIOM eller som i  

 øvrigt er CEmærket, jf. direktivet om medicinsk udstyr (93/42 EEC). Fra 13.  

 juni 1998 skal alt medicinsk udstyr være CE-mærket, før det markedsføres og  

 ibrugtages i de europæiske lande.
VII.
Forsøgsvirksomhed Efter tandplejeloven er der på to områder åbnet mulighed for  

 forsøgsvirksomhed.
Efter lovens § 13 kan sundhedsministeren godkende, at der  

 iværksættes forsøg med nye organisations- og behandlingsformer, ændrede  

 tilskud og ændrede honoreringssystemer, hvorved reglerne vedrørende den  

 kommunale børne- og ungdomstandpleje og omsorgstandplejen samt reglerne om  

 tilskud til tandpleje i medfør af sygesikringsloven kan fraviges.
Efter lovens § 15 (tandlægelovens § 11a) kan sundhedsministeren efter  

 nærmere fastsatte regler tillade, at der for en forsøgsperiode tillægges  

 tandplejere en selvstændig kompetence til at virke uden instruktion og tilsyn  

 fra en tandlæge inden for nærmere afgrænsede virksomhedsområder.
Tandplejen  

 bør både lokalt og generelt til stadighed kunne udvikle sig i takt med nye  

 krav og ny viden, som fremkommer på baggrund af udviklingen i samfundet,  

 ændringer i sygdomsmønster og behandlingsmuligheder og i befolkningens  

 tandsundhedsmæssige adfærd.
 Dette vil ofte mest hensigtsmæssigt kunne forudgås af en  

 forsøgsvirksomhed, hvor nye eller ændrede organisationsformer og  

 funktioner/opgaver afprøves til gavn for såvel den enkelte som for tandplejen  

 mere generelt.
Med hensyn til omsorgstandplejen er det i lovens bemærkninger fremhævet,  

 at uanset at det er denne gruppe, der har det største behov for forbedring af  

 tandplejetilbuddet, er der også et generelt behov for forbedring af  

 tandsundheden i ældrebefolkningen.
Frikommuneforsøget med ældretandpleje i  

 Ballerup Kommune har fremvist gode resultater, både hvad angår antallet af  

 ældre, der har benyttet kommunens tilbud om tandpleje og de pågældendes  

 tilfredshed med behandlingstilbuddet.
Sundhedsministeriet ser derfor gerne,  

 at der rundt om i landet etableres forskellige forsøg med ældretandpleje, der  

 kan indgå i vurderingen af, om der er behov for ændrede regler på dette  

 område.
Konkrete forslag til forsøgsordninger, der nærmere beskriver  

 forsøgets tilrettelæggelse og gennemførelse, evaluering m.v., vil således  

 kunne forventes godkendt i henhold til § 13 i tandplejeloven.
Forudsætningen  

 for, at konkrete forslag til forsøgsordninger kan påregnes godkendt vil være,  

 at der forinden foreligger en beskrevet plan for forsøgets tilrettelæggelse  

 og gennemførelse, herunder kriterier for vurdering af forsøgsvirksomheden og  

 dennes resultater.
Nødvendig ekspertbistand må eventuelt inddrages i  

 planlægningen og evalueringen.
Forsøget bør indeholde planer for udarbejdelse  

 af forsøgsrapport.
VIII.
Ikrafttrædelsesbestemmelser De foranstående retningslinier træder i kraft 1. juli 1994 og afløser  

 følgende tidligere udsendte bestemmelser:
 Sundhedsstyrelsens retningslinier nr. 146 for tilrettelæggelse af den  

 kommunale tandpleje af 15. december 1986.
Sundhedsstyrelsen, den 8. juni 1994 Lene Skak-Iversen Bilag 1 Bekendtgørelse nr. 411 af 26. maj 1994 af lov om tandpleje m.v.
