Opfølgning til 2016-37. Gymnasielærer kunne ikke afskediges for at have sendt kritik af skolen til medlemmer af Folketingets Finansudvalg Skolen genoptog efterfølgende afskedigelsessagen, hvilket resulterede i, at læreren blev genansat og modtog en kompensation.
(Sag nr. 16/01523) X skole meddelte mig med brev af 28. september 2016, at den i lyset af min henstilling havde genoptaget sagen om afskedigelsen af B, som nu var blevet genansat i stillingen og havde modtaget en kompensation i anledning af forløbet.
 Endvidere oplyste skolen, at den havde orienteret medarbejderne om min vurdering af sagen, og at skolen ville revidere sin personalepolitik om ytringsfrihed.
 I et brev af 7. oktober 2016 kvitterede jeg for modtagelsen af skolens underretning og oplyste, at jeg ikke foretog mig mere i sagen.
