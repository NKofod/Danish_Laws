(Til samtlige kommunalbestyrelser og  

 samtlige amtsråd uden for hovedstadsområdet) 1. INDLEDNING Ved lov nr. 301 af 9. juni 1982 om ændring af lov om lands- og  

 regionplanlægning og lov om kommuneplanlægning (byfornyelse) blev der  

 gennemført ændringer i lands- og regionplanloven og i kommuneplanloven.
 Loven trådte i kraft den 18. juni 1982.
I lands- og regionplanloven er der i § 7, stk. 1, indføjet et nummer 10,  

 hvorefter regionplanerne skal indeholde retningslinier om byfornyelsen i  

 eksisterende bysamfund, herunder en rækkefølge for byfornyelsen.
Lov om  

 regionplanlægning i hovedstadsområdet indeholdt i forvejen bestemmelser om,  

 at regionplanen skal have retningslinier om byfornyelsen og rækkefølgen  

 herfor.
I kommuneplanloven er der tilføjet et nyt stk. 2 til § 4, hvorefter  

 kommuneplanerne uden for hovedstadsområdet skal ledsages af en plan for  

 rækkefølgen for byfornyelsen i de eksisterende bysamfund i overensstemmelse  

 med de godkendte retningslinier i regionplanen.
Endvidere er kataloget i  

 kommuneplanlovens § 18 over de emner, der kan reguleres i en lokalplan,  

 suppleret med tre nye bestemmelser (17, 18 og 19), der har sammenhæng med  

 bestemmelser i byfornyelsesloven.
Bestemmelserne muliggør  

 lokalplanbestemmelser om støjisolering, om sammenlægning af lejligheder samt  

 om forbud mod større byggearbejder på eksisterende bebyggelse.
 I dette cirkulære behandles i pkt. 2 de konsekvenser for indholdet af  

 regionplantillæg 1984/ 85 som følger af byfornyelsesloven og ændringerne i  

 lands- og regionplanloven.
 I cirkulærets pkt. 3 omtales den nye bestemmelse vedrørende  

 kommuneplanlægningen, og i pkt. 4 omtales de nye bestemmelser vedrørende  

 lokalplaner.
2. REGIONPLANLÆGNING OG BYFORNYELSE Ved godkendelsen i 1981 af regionplanerne udenfor hovedstadsregionen blev  

 det forudsat, at regionplanerne skulle suppleres med tillæg i 1984/ 85.
 Der ændres ikke med dette cirkulære på de forudsætninger for det videre  

 regionplanarbejde, der er indeholdt i godkendelsesskrivelserne, men der må  

 som følge af vedtagelsen af lovændringen af lands- og regionplanloven og af  

 lov om byfornyelse og boligforbedring ske en uddybning i regionplantillæggets  

 redegørelsesdel af forhold af særlig betydning for den støttede byfornyelse.
Ministeriet lægger afgørende vægt på, at det registrerings- og  

 analysearbejde m.m., som skal være grundlaget for regionplanretningslinier om  

 byfornyelse, fortsættes, således som det i øvrigt er forudsat i  

 godkendelsesskrivelserne.
Ministeriet har derimod fundet, at den nærmere  

 vurdering af, hvilke retningslinier der skal være indeholdt i regionplanerne  

 på længere sigt bør afvente de kommende års erfaringer med  

 byfornyelsesarbejdet.
I overensstemmelse hermed lægger ministeriet først og  

 fremmest vægt på indholdet af den redegørelse, som skal udarbejdes sammmen  

 med 1984/ 85-tillægget.
 Ifølge lov om byfornyelse og boligforbedring er kompetencen til at træffe  

 byfornyelsesbeslutninger henlagt til kommunalbestyrelserne.
 Decentraliseringen af kompetencen til at vedtage byfornyelsesbeslutninger  

 til kommunerne forudsætter - under hensyn til statens økonomiske støtte til  

 byfornyelse og boligforbedring - en statslig viden om  

 byfornyelsesproblemernes omfang, og om sammenhængen mellem bolig-byfornyelsen  

 og byomdannelsen i bredere forstand, herunder centerudviklingen.
Fastlæggelsen af en strategi for forbedringen af de ældre boligområder  

 hænger også sammen med den regionale erhvervsudvikling, trafikudvikling og  

 udviklingen indenfor den offentlige service.
Oplysninger om disse sammenhænge  

 må som allerede forudsat i regionplangodkendelserne uddybes i  

 regionplanlægningen, i forbindelse med udarbejdelsen af regionplantillæg  

 1984/ 85.
 På baggrund af det anførte skal miljøministeriet anmode om, at der i  

 redegørelsen til regionplantillæg 1984/ 85 optages en sammenfatning og  

 vurdering af byfornyelsesproblemerne i regionen.
Denne sammenfatning og vurdering forudsættes udarbejdet på grundlag af de  

 oplysninger om byforbedring, byfornyelse og sanering, der indgår i de  

 foreliggende kommuneplaner (forudsætninger, hovedstruktur og rammer) eller  

 oplysninger, som tilvejebringes af den pågældende kommune i forbindelse med  

 kommuneplanlægningen.
Findes der ikke på denne måde tilgængelige oplysninger  

 om byfornyelsen i nogle kommuner, må dette angives i redegørelsen.  

 Redegørelsen kan suppleres med registreringer og analyser på grundlag af  

 oplysninger, som amtsrådet i øvrigt er i besiddelse af.
 Af hensyn til den ovenfor nævnte sammenhæng med den statslige støtte til  

 byfornyelse og boligforbedring må beskrivelserne og analyserne så vidt muligt  

 opdeles i overensstemmelse med den definition på byfornyelse, der anvendes i  

 lov om byfornyelse og boligforbedring (byfornyelse i betydningen fornyelse af  

 utidssvarende områder med boliger, jfr. boligstyrelsens cirkulære af 11. maj  

 1983 om byfornyelsesbeslutningers indhold), og den bredere definition af  

 byfornyelse i betydningen byomdannelse, som ligger i lands- og  

 regionplanlovene og kommuneplanloven.
Oplysningerne i redegørelsen kan bidrage til en opdeling og grov indbyrdes  

 prioritering af de typer af byfornyelsesopgaver, der findes i regionen.
Men  

 redegørelserne kan ikke give en rækkefølge for byfornyelsen mellem kommunerne  

 i regionen, idet de enkelte kommuner selv tilrettelægger deres  

 byfornyelsesvirksomhed bl.a. med hensyn til de bevillingsmæssige muligheder.
 På grundlag af redegørelsens sammenfatning og vurdering af  

 byfornyelsesproblemerne kan amtsrådet tage stilling til, om der i  

 1984/85-tillægget bør udarbejdes særlige retningslinier for den støttede  

 byfornyelse.
 Retningslinier for byfornyelse i betydningen byomdannelse skal som hidtil  

 optages i regionplanen, såfremt regionale hensyn nødvendiggør dette.
3. KOMMUNEPLANLÆGNING OG BYFORNYELSE 3.1. Det fornødne planlægningsmæssige grundlag for byfornyelsen Bestemmelserne i kap.
II om byfornyelse og kap.
III om forbedring af  

 utidssvarende boliger i lov om byfornyelse og boligforbedring kan efter denne  

 lovs § 6 anvendes, når der foreligger det fornødne plangrundlag i henhold til  

 lov kommuneplanlægning.
 Et byområde er efter byfornyelseslovens § 2 utidssvarende, når  

 bygningernes indbyrdes placering eller bebyggelsestætheden hindrer rimelig  

 adgang til lys, luft, opholds- eller friarealer, eller bebyggelsen er  

 belastet af væsentlige ulemper i form af støj, røg eller uhensigtsmæssige  

 trafikforhold m.v.
 Kommunalbestyrelsen skal sikre, at plangrundlaget er tilstrækkeligt til at  

 foretage en helhedsvurdering og koordineret gennemførelse af de  

 foranstaltninger, der er nødvendige for at gøre hele området tidssvarende.
 De planmæssige forudsætninger er forskellige, alt efter om de forbedringer  

 eller fornyelsesarbejder,der er behov for, alene vedrører de enkelte ejendom  

 og boligerne heri, eller der er tale om forbedringer af de samlede  

 bebyggelses-og friarealforhold.
 Byfornyelsen i relation til kommuneplanlægningen, er omtalt i følgende  

 publikationer fra planstyrelsen:
- Vejledning i kommuneplanlægning nr. 5: Kommuneplaner - Kommuneplanorientering nr. 1: Bevaringsplanlægning - Kommuneplanorientering nr. 2: Kommuneplanens debatoplæg - Kommuneplanorientering nr. 3: Planlægning af eksisterende byområder.
 Oplysninger om byfornyelsesproblemerne tilvejebringes gennem  

 boligministeriets informationssystem for sanering og byfornyelse, jfr.  

 boligministeriets vejledning i anvendelsen af informationssystemet.
3.2 Rækkefølgen for byfornyelsen i kommuneplanlægningen I hovedstadsområdet skal en kommuneplan ledsages af en tidsfølgeplan for  

 bebyggelse og anlæg i kommunen i overensstemmelse med de godkendte  

 retningslinier i regionplanen, jfr. § 4 i kommuneplanloven.
Ved  

 »tidsfølge« forstås »rækkefølge«, jfr. nedenfor.
Den i §  

 4 stk. 1 omtalte plan skal naturligvis også omfatte byfornyelsen.
 Den ved lovændringen i 1982 indsatte bestemmelse i § 4, stk. 2,  

 fastsætter, at kommuneplanerne uden for hovedstadsområdet skal ledsages af en  

 plan for rækkefølgen for byfornyelsen.
Planen skal vedtages af kommunalbestyrelsen, men tilvejebringelsen af  

 planen er ikke bundet til de procedureregler, der gælder for tilvejebringelse  

 og ændring af kommuneplanens hovedstruktur og rammedel.
Dele af planen vil  

 imidlertid kunne indgå i hovedstruktur og rammedel, og disse bestemmelser  

 følger så de almindelige procedureregler.
 Ordet »rækkefølge« betyder, at planen skal indeholde den  

 indbyrdes prioritering af byfornyelsen i de områder, der kan være tale om  

 inden for kommunen, men ikke præcise tidsangivelser.
4. LOKALPLANLÆGNING OG BYFORNYELSE 4.1. De nye bestemmelser vedrørende lokalplaner Bestemmelserne i byfornyelseslovens § 7, stk. 2, 1. og 2. pkt. er  

 tilsvarende omtalt i boligstyrelsens cirkulære af 11. maj 1983 om  

 byfornyelsesbeslutningers indhold.
Kommuneplanlovens § 18, stk. 1, indeholder i nr. 7 hjemmel til, at der i  

 en lokalplan kan fastsættes bestemmelser om bebyggelsers omfang og  

 udformning, herunder til regulering af boligtæthed.
Der kan således blandt  

 andet fastsættes bestemmelser om lejlighedsstørrelser, når det sker som led i  

 reguleringen af boligtætheden.
 Ved den bestemmelse, der er indføjet som nr. 17, er det præciseret, at der  

 i en lokalplan også kan træffes bestemmelser om sammenlægning af eksisterende  

 lejligheder.
I den nye bestemmelse i § 18, stk. 1, nr. 18, er det præciseret, at der i  

 en lokalplan kan træffes bestemmelser om isolering mod støj.
Efter denne  

 bestemmelse kan der i en lokalplan fastsættes en dB (A)-grænse, som skal være  

 gældende indendøre efter gennemført støjisolering.
En lokalplan vil i almindelighed ikke indebære handlepligt, og vedtagelsen  

 af en lokalplan er ikke til hinder for, at den hidtidige lovlige anvendelse  

 af en ejendom kan fortsætte.
Dette følger af de almindelige regler i  

 kommuneplanlovens § 31. Realiseringen af en lokalplan sker derfor normalt  

 først, når grundejerne selv ønsker at opføre ny bebyggelse, ombygge eller  

 ændre anvendelse af ejendommene.
Efter bestemmelserne i byfornyelseslovens § 7, stk. 2, 1. og 2. punktum,  

 kan kommunalbestyrelsen i en byfornyelsesbeslutning forlange visse nærmere  

 angivne lokalplanbestemmelser opfyldt.
Den særlige betydning af disse  

 bestemmelser er, at kommunalbestyrelsen kan få iværksat en gennemførelse af  

 lokalplanen.
De bestemmelser, der kan kræves opfyldt angår for det første selve  

 bebyggelsen.
Det er bestemmelser om lejlighedssammenlægninger, isolering mod  

 støj, afhjælpning af andre ulemper, eller særlige krav til udformningen af  

 ombygnings- og forbedringsarbejder (§ 7, stk. 2, 1. pkt.).
For det andet kan visse bestemmelser om bebyggelsens anvendelse kræves  

 opfyldt.
Det er lokalplanbestemmelser, der udlægger bebyggelse eller dele af  

 bebyggelse til erhverv, der skal tilgodese bydelens forsyning med  

 servicefunktioner (§ 7, stk. 2, 2. pkt.).
Baggrunden for sidstnævnte bestemmelse, er ønsket om, at tilvejebringe  

 mulighed for at bevare erhverv i de områder, der byfornys.
Et af  

 boligministeren nedsat udvalg har således i en redegørelse  

 »Erhvervsvirksomheder i sanerings- og byfornyelsesområder« (1981)  

 udtalt, at kommunalbestyrelserne ved den generelle planlægning og  

 tilrettelæggelse af byfornyelsen, der skal ske som led i  

 kommuneplanlægningen, bør være opmærksomme på, at der samtidig med, at der  

 sker den fornødne udtynding af bebyggelse og forbedring af forholdene i by-  

 og boligområderne ved fjernelse af miljømæssigt belastende og genevoldende  

 erhverv, i større omfang bør bevares virksomheder i områderne, således at der  

 kan sikres et tilstrækkeligt udbud af erstatningslokaler til de virksomheder,  

 som udflyttes.
 En forudsætning for, at de i byfornyelseslovens § 7, stk. 2, 2. punktum,  

 omhandlede lokalplanbestemmelser kan kræves gennemført er, at anvendelsen af  

 den pågældende bebyggelse eller dele deraf til lokale serviceformål er  

 beskrevet tilstrækkeligt detaljeret.
På den anden side er der en grænse for, hvor detaljeret der kan træffes  

 bestemmelser om anvendelsen af enkelte bygninger i medfør af  

 kommuneplanlovens § 18. Den nøjagtige grænse for detaljeringsgraden af  

 lokalplanen kan ikke fastlægges generelt.
Den vil i de enkelte tilfælde  

 afhænge af den planlægningsmæssige baggrund for de pågældende bestemmelser.
Hvis den planlægningsmæssige baggrund er til stede, kan bestemmelserne  

 udformes således, at nærmere angivne ejendomme, eller f.eks. stueetager i  

 bebyggelsen inden for et område fastlægges til lokale servicefunktioner.
Det  

 kan f.eks. være bestemmelser om butikker til områdets forsyning med  

 dagligvarer og mindre håndværksvirksomheder med butikker i tilknytning  

 hertil.
Under drøftelserne i folketingets boligudvalg har boligministeren oplyst,  

 at udtrykket »erhvervsvirksomheder, der skal tilgodese bydelens  

 forsyning med servicefunktioner«, må forstås bredt.
Der tænkes på  

 virksomheder, der er leverandører til private husstande i bydelen, butikker,  

 kontorer m.v., eller som udfører håndværksopgaver.
Endvidere kan medtages  

 virksomheder, hvis forbliven i bydelen er afgørende for deres fortsatte  

 eksistens.
 Endelig giver den nye bestemmelse i kommuneplanlovens § 18, stk. 1, nr. 19  

 mulighed for i en lokalplan at træffe bestemmelse om, at der IKKE må  

 foretages større byggearbejder (ombygninger og moderniseringer) på  

 eksisterende bebyggelse, uden at det sker enten med kommunalbestyrelsens  

 tilladelse eller efter krav fra en offentlig myndighed med hjemmel i  

 lovgivningen.
 Formålet med denne bestemmelse er at hindre, at der sker et  

 samfundsmæssigt spild, og at en ønskelig byfornyelse fordyres unødvendigt.  

 Kommunalbestyrelsen må ved afgørelsen af, om der skal meddeles tilladelse i  

 et konkret tilfælde, tage hensyn til, om bebyggelsen kan forventes bibeholdt  

 så længe, at byggearbejderne er rimelige.
 Ved bedømmelsen af, om der er tale om større byggearbejder, må der tages  

 hensyn til omkostningerne ved de pågældende arbejder i forhold til værdien af  

 den eksisterende bebyggelse.
 Bestemmelsen skal give kommunalbestyrelsen en mulighed for at forhindre  

 ombygninger og moderniseringer, der som oftest ikke vil kunne hindres efter  

 de almindelige regler i kommuneplanlovens § 31.
Hvis kommunalbestyrelsen ved en sådan lokalplanbestemmelse hindrer en  

 ønsket modernisering, kan ejeren under visse betingelser forlange ejendommen  

 overtaget af kommunen efter den nye bestemmelse i kommuneplanlovens § 33,  

 stk. 3. Herefter skal bestemmelserne i denne paragrafs stk. 1 og 2 finde  

 tilsvarende anvendelse på forbud mod modernisering.
Det vil sige, at det er  

 taksationsmyndighederne efter lov om offentlige veje, der afgør, om  

 overtagelseskravet er berettiget, og at der kun foreligger overtagelsespligt,  

 hvis der er et væsenligt misforhold mellem ejendommens afkastningsgrad og  

 afkastningsgraden for ejendomme med en lignende beliggenhed, der ikke er  

 omfattet af et forbud mod modernisering.
4.2. Lokalplanpligt Som angivet ovenfor i pkt. 3.1. kan bestemmelserne i kap.
II og III i  

 byfornyelsesloven først bringes i anvendelse, når der foreligger det fornødne  

 plangrundlag i henhold til kommuneplanloven.
Boligforbedringer efter reglerne i kap.
III vil sædvanligvis kunne udføres  

 uden forudgående lokalplanlægning.
Derimod forudsætter byfornyelse inden for  

 et område, at der tilvejebringes en lokalplan, hvis der ikke allerede findes  

 en lokalplan eller eventuelt en byplanvedtægt, jfr. kommuneplanlovens § 16,  

 stk. 5.
Forslag til en lokalplan i et byfornyelsesområde bør offentliggøres og  

 vedtages af kommunalbestyrelsen samtidig med forslaget til  

 byfornyelsesbeslutningen.
Endelig vedtagelse af en lokalplan skal finde sted  

 senest samtidig med, at kommunalbestyrelsen træffer den endelige  

 byfornyelsesbeslutning.
Reglerne om fremgangsmåden i de to love er indrettet  

 således, at samtidig udarbejdelse, offentliggørelse og vedtagelse er mulig.
