 Bekendtgørelse om godkendelse af og  

 tilsyn med diagnostiske laboratorier m.v.
 I medfør af § 18, stk. 3 og 4, og § 19, stk. 3, i lov om  

 dyrlægegerning m.v., jf. lovbekendtgørelse nr. 825 af 30. august  

 2000, §§ 8 og 13 samt § 43, stk. 2, i lov nr. 351 af 2. juni 1999 om sygdomme  

 og infektioner hos dyr, samt §§ 60 og 62 og § 78, stk. 3, i lov nr. 471 af 1.  

 juli 1998 om fødevarer m.m. (fødevareloven),  

 fastsættes:
 § 1. Bekendtgørelsen finder anvendelse  

 på private laboratorier, der erhvervsmæssigt foretager patologisk  

 anatomiske, mikrobiologiske, parasitologiske, immunologiske eller serologiske  

 undersøgelser for andre med henblik på konstatering af  

 husdyrsygdomme, zoonoser eller zoonotiske smitstoffer hos dyr, i produkter af  

 dyr eller i fødevarer.
 Stk. 2. Bestemmelserne finder ikke anvendelse på  

 dyrlæger, der udelukkende foretager undersøgelser på egne  

 patienter.
§ 2. Ansøgning om godkendelse i henhold til  

 § 18, stk. 1, i lov om dyrlægegerning m.v. eller i henhold til  

 bestemmelser i lovgivning udstedt i medfør af lov om sygdomme og  

 infektioner hos dyr eller fødevareloven skal indsendes til  

 Fødevaredirektoratet og indeholde oplysning om 1)	laboratoriets indretning, 2)	undersøgelsernes art og omfang, herunder metoder og  

 arbejdsforskrifter for disse, 3)	undersøgelsernes formål, og 4)	uddannelse og kvalifikationer hos den ansvarlige  

 laboratorieleder.
 Stk. 2. Det vil være en forudsætning for  

 godkendelse, at de i stk. 1 nævnte forhold findes tilfredsstillende i  

 forhold til de konkrete undersøgelser, som laboratoriet ønskes  

 godkendt til.
§ 3. Et godkendt laboratorium er berettiget til i  

 reklameomtale at benytte en af Fødevaredirektoratet godkendt  

 betegnelse, hvori ordet »godkendt« indgår.
Betegnelser, hvori ord som  

 »statsanerkendt«, »autoriseret« eller lignende indgår, må ikke  

 benyttes, medmindre særlig lovhjemmel foreligger.
§ 4. Et godkendt laboratorium skal straks foretage  

 anmeldelse til Fødevaredirektoratet, hvis de af laboratoriet foretagne  

 undersøgelser giver kendskab til eller mistanke om forekomst  

 af 1)	smitsomme husdyrsygdomme, der er omfattet af bilag 1 eller 2 i lov  

 om sygdomme og infektioner hos dyr eller af særlige kontrol- eller  

 rådgivningsforstaltninger, eller 2)	sygdomme, som ikke tidligere er påvist i Danmark.
 Stk. 2. Laboratoriet skal efter anvisning fra  

 Fødevaredirektoratet medvirke til, at relevant prøvemateriale  

 sendes til undersøgelse på et af Fødevaredirektoratet  

 anvist laboratorium, hvis Fødevaredirektoratet i den konkrete  

 situation finder anledning til det.
 § 5. Et godkendt laboratorium må kun  

 rekvirere diagnostiske laboratorieundersøgelser fra Statens  

 Veterinære Serumlaboratorium eller Statens Veterinære Institut  

 for Virusforskning.
 Stk. 2. Uanset stk. 1 kan Fødevaredirektoratet  

 meddele tilladelse til at rekvirere diagnostiske  

 laboratorieundersøgelser fra andre end de i stk. 1 nævnte  

 laboratorier, såfremt der ud fra en veterinærfaglig vurdering  

 intet er til hinder herfor.
§ 6. Et godkendt laboratorium skal føre  

 journal over udførte undersøgelser og hvert kvartal give  

 indberetning til Fødevaredirektoratet om disses resultat.
Journalen  

 skal opbevares i mindst 2 år og på forlangende forevises  

 Fødevaredirektoratet.
 § 7. Godkendelsen kan tilbagekaldes, såfremt  

 laboratoriet ikke opfylder de stillede vilkår, hvis  

 forudsætningerne for godkendelsen ændres væsentligt, eller  

 hvis det ud fra dyresundhedsmæssige, hygiejniske,  

 markedsføringsmæssige, afgiftsmæssige eller lignende  

 årsager skønnes nødvendigt.
 § 8. Tilsyn og kontrol med de godkendte  

 laboratorier, herunder præstationsprøvning af testmetoder og  

 kontrol af reproducerbarheden af undersøgelsesresultater,  

 udøves af Fødevaredirektoratet med bistand fra de i § 5, stk.  

 1, nævnte laboratorier.
 Stk. 2. Udgifter i forbindelse med tilsyn og kontrol  

 efter stk. 1 betales i henhold til bilag 1, nr. 1, i bekendtgørelse om  

 betaling for kontrol af fødevarer og levende dyr m.v.
 § 9. Overtrædelse af §§ 3 og 4, § 5, stk. 1,  

 eller § 6 straffes med bøde.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 10. Bekendtgørelsen træder i kraft  

 den 1. januar 2001.
 Stk. 2. Samtidig ophæves bekendtgørelse nr. 1070 af 9.  

 december 1996 om godkendelse og tilsyn med diagnostiske laboratorier.
