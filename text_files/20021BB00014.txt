Fremsat den 9. oktober 2002 af  

 Keld Albrechtsen (EL) og Line Barfod (EL) Forslag til folketingsbeslutning om alternative videnskabelige vurderinger i EU Folketinget opfordrer regeringen til at foreslå EU,  

 at der gennemføres alternative videnskabelige vurderinger af  

 virksomhedernes ansøgninger om godkendelse af produkter eller  

 ansøgninger om dispensationer fra eksisterende EU-regler.
Bemærkninger til forslaget I forbindelse med det lovforberedende arbejde  

 indhenter Europa-Kommissionen og dens embedsmænd oplysninger og  

 analyser fra en række forskellige kilder.
Herunder bruges flittigt  

 erhvervslivets betalte eksperter til vurdering af lovudkast, som Kommissionen  

 har tænkt sig at fremsætte på forskellige  

 fagområder.
 Forslagsstillerne har i andre beslutningsforslag beskrevet  

 lobbyistvirksomheden i forhold til Kommissionen og dens lovgivning samt  

 manglen på demokrati og indsigt i EUs komitearbejde (se det  

 samtidig fremsatte beslutningsforslag om regler for lobbyister i EU (B 9)  

 samt beslutningsforslag om øget demokrati i EUs komiteer (B 10)  

 og endelig beslutningsforslag om aktindsigt og offentlighed i EU (B 8)).
 Akkurat som det burde være en selvfølge, at  

 personer, som arbejder for bestemte økonomiske og/eller politiske  

 interesser, ikke er uvildige, er det også oplagt, at ansatte/betalte  

 eksperter for erhvervslivet på f.eks. miljøområdet ikke  

 samtidig kan være uvildige eksperter for Kommissionen i forbindelse med  

 bedømmelse og rådgivning af en EU-lov på samme  

 område.
Sidste år blev det f.eks. besluttet at  

 nedsætte et Fødevareagentur, hvor embedsmænd og eksperter  

 rekrutteret fra industrien kan forberede sager om f.eks. godkendelse af  

 markedsføring af gensplejsede frø. Dette agentur vil  

 naturligvis blive fremstillet som et fremskridt, men realiteten vil  

 være, at agenturet i høj grad vil benytte industriens  

 videnskabelige oplysninger eller hyre videnskabeligt personale fra  

 industrien.
Dette mønster kendes allerede i dag fra en række  

 videnskabelige komiteer i EU.
Hvem har egentlig gavn af dette system? Ja,  

 industrien har naturligvis indlysende fordele.
Men forslagsstillerne har  

 svært ved at få øje på, hvordan et sådant  

 system nogen sinde kan blive til gavn for forbrugerne i EU-landene.
Ifølge Aktuelt den 13. januar 2000 ønskede  

 Europa-Kommissionens formand, Romano Prodi, i første omgang et  

 Fødevareagentur på linje med det magtfulde amerikanske »Food and  

 Drug Agency«, men den målsætning blev droppet, og i stedet  

 får man et agentur sammensat af den videnskabelige rådgivning,  

 som i forvejen findes i de eksisterende komiteer.
Så hjælper det  

 lidet, at kommissær David Byrne udtaler, at en klar adskillelse fra  

 Kommissionen skal give agenturet en »moralsk autoritet«, som vil berolige de  

 europæiske borgere.
 Han mener, at i praksis vil Europa-Kommissionen ikke  

 »kunne ignorere en opfordring fra den nye myndighed«.
 Det kan han roligt sige, når man tænker  

 på de samme videnskabelige komiteers arbejde tidligere, hvor det ikke  

 ligefrem er hensyn til miljø, arbejdsmiljøet, forureningen,  

 fødevaresikkerheden osv., som har været i  

 højsædet.
Agenturet kan altså rådgive EU med analyser,  

 samle videnskabelig viden og styre et nyt system, som skal alarmere EU, hvis  

 en risiko ved fødevarer eller dyrefoder bliver opdaget.
Men derimod  

 ikke udføre selvstændig kontrol i EU-landene, ej heller straffe  

 producenter eller myndigheder, som overtræder reglerne, og ej heller  

 foreslå ny EU-lovgivning.
Så dels er deres reelle magt  

 stærkt begrænset, dels består Fødevareagenturets  

 medlemmer af de samme personer, som har været med til en række  

 stærkt tvivlsomme godkendelser, hvor man i hvert fald ikke har sat det  

 såkaldte forsigtighedsprincip i højsædet.
 Derfor dette forslag om i EU at gennemføre  

 alternative videnskabelige vurderinger af virksomhedernes ansøgninger  

 om godkendelse af produkter eller ansøgninger om dispensationer fra  

 eksisterende EU-regler.
Et andet eksempel på, hvordan eksperter   som ikke  

 er ansat eller på anden måde tilknyttet kommercielle interesser  

 ikke er velkomne som uvildige eksperter hos EU-Kommissionen, kunne man se i  

 sagen om Birgitte Tufte, som er leder af det nystartede Sekretariat for  

 Børnekulturnetværk og forsker på Danmarks  

 Lærerhøjskole.
Hun udgav sommeren 1999 en rapport om  

 »Børn og tv-reklame« som dokumentation for tv-reklamers  

 påvirkning af børn og behovet for strammere regler på  

 området.
Ifølge Jyllands-Posten den 11. november 1999 gjorde  

 denne rapport hende så upopulær i den europæiske tv- og  

 reklamebranche, »at Europa-Kommissionen slet og ret har afvist hende som  

 deltager i en undersøgelse om børn og tv-reklamer.« Aviva  

 Silver fra Europa-Kommissionens afdeling for uddannelse og kultur begrunder  

 sin afvisning af hende med, at: »Jeg vil ikke risikere, at kritikken mod  

 Tuftes person skader vores undersøgelse.
Det er min opgave at  

 undgå alt, der kan skabe problemer for vores undersøgelse«.
 Mildest talt en farlig holdning, da det kan bruges af alle  

 mulige kommercielle interesser til at mistænkeliggøre eksperter,  

 som de ikke har »tillid til«, eller som ikke samtidig er på deres  

 lønningsliste, og dermed kan opfattes som »problemer for vores  

 undersøgelse«.
 Daværende forskningsminister Birte Weiss kritiserede  

 skarpt denne holdning med ordene:
»Hvis sagen er som beskrevet, er det et problem i en tid,  

 hvor vi ellers opfordrer forskerne til at deltage i samfundsdebatten og ikke  

 holde sig tilbage med kontroversielle synspunkter.
Og det er Tufte jo et godt  

 eksempel på én der har gjort«.
Omvendt var direktør Jesper Sehested fra Tv Danmark  

 meget enig med EU-Kommissionen, og han udtalte ifølge Jyllands-Posten  

 den 11. november 1999, at »han kun kan være glad for EU-Kommissionens  

 beslutning«.
Han beskriver Tuftes rapport som »ensidig, udokumenteret og  

 politiserende  Birgitte Tufte politiserer og pakker det ind i forskning  

 bagefter.
Hendes såkaldte rapporter ville dumpe på  

 universitetet«.
Desuden kan han ikke se nogen problemer i, at et  

 lobbynetværk af tv-selskaber har indflydelse på valget af  

 forskere til et EU-projekt.
