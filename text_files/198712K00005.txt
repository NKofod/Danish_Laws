Nr LSF 5 Forslag til Lov om udlægning af særforsorgen m.v. på Færøerne Fremsat af socialministeren (Mimi Stilling Jakobsen) den 7. oktober 1987 Vedtaget ved tredjebehandling den 27. oktober 1987 Lov nr 719 af 18/11/1987 § 1. Færøernes hjemmestyre overtager med virkning fra den 1. januar 1988 den forpligtelse, som staten har til at yde hjælp til behandling, undervisning, oplæring, beskæftigelse samt særlig pleje og bistand til personer med vidtgående fysiske eller psykiske handicap på særlige institutioner, der drives af landsstyret, eller med hvilke landsstyret har indgået overenskomst, jf. § 16, stk. 1, i lov for Færøerne om offentlig forsorg.
§ 2. Færøernes hjemmestyre overtager med virkning fra den 1. januar 1988 driften af nedennævnte statsinstitutioner:
1. Afdelingerne, Eirargardur 14-16 2. Pensionatet i Hoyvik 3. Værkstedet VON, Agir.
 4. Den sociale afdeling.
 Stk. 2. Overførsel af statens institutioner sker vederlagsfrit.
Tilhørende bygninger og arealer overføres i det omfang, hvori bygningerne og arealerne den 1. januar 1988 var i brug til institutionsformål.
Bygninger m.v. overdrages i den stand, de er i pr. 1. januar 1988.
§ 3. Færøernes hjemmestyre indgår med virkning fra den 1. januar 1988 overenskomst om driften af nedennævnte selvejende institutioner:
 1. Færøernes Specialskole med tilhørende to elevhjem.
 2. Fritids- og aflastningshjemmet.
Stk. 2. Statens rettigheder ifølge lån, der er ydet den selvejende institution Færøernes Specialskole i forbindelse med bygnings- og terrænarbejder samt erhvervelse af elevhjemmet i Toershavn, overføres vederlagsfrit, ligesom gældsbreve, som landsstyret har udstedt til statskassen i anledning af samme lån, frafaldes.
§ 4. Færøernes hjemmestyre tilbyder de statstjenestemænd, som den 31. december 1987 gør tjeneste ved statslige særforsorgsinstitutioner på Færøerne, ansættelse som færøske tjenestemænd fra den 1. januar 1988 at regne på de for færøske tjenestemænd gældende løn-, ansættelses- og pensionsvilkår, dog således at det tilsikres de pågældende tjenestemænd, at de pr. 1.
 januar 1988 ikke lider nogen lønnedgang.
Stk. 2. Såfremt en statstjenestemand ikke ønsker at overgå til ansættelse som færøsk tjenestemand, opretholder den pågældende sit ansættelsesforhold til staten og fortsætter sin tjeneste under hjemmestyret.
Stk. 3. Statstjenestemænd, der i henhold til stk. 2 opretholder deres ansættelsesforhold til staten, har ikke krav på ventepenge, rådighedsløn eller pension som følge af udlægningen.
Stk. 4. De statstjenestemænd, der er nævnt i stk. 2, er pligtige at underkaste sig de forandringer i deres tjenesteforretningers omfang og beskaffenhed, som er en følge af udlægningen.
Stk. 5. De statstjenestemænd, der er nævnt i stk. 2, kan indtil den 1. januar 1992 søge overgang til ansættelse under Færøernes hjemmestyre på vilkår som anført i stk. 1.
§ 5. Staten udbetaler løn og pension m.v. til de i § 4, stk. 2, nævnte tjenestemænd.
Stk. 2. Færøernes hjemmestyre refunderer fra den 1. januar 1988 staten løn m.v. for de statstjenestemænd, der er nævnt i § 4, stk.
 2.
Stk. 3. Det færøske hjemmestyre overtager fra den 1. januar 1988 pensioneringen af de statstjenestemænd, som i henhold til § 4, stk. 1, overgår til ansættelse som færøske tjenestemænd fra den nævnte dato.
Det færøske hjemmestyre overtager ligeledes pensioneringen af de statstjenestemænd, der i medfør af § 4, stk.
 5, overgår til sådan ansættelse fra et senere tidspunkt.
Pensioneringen overtages fra det tidspunkt, hvor overgangen finder sted.
§ 6. Ved udbetaling af pension til de i § 4 omhandlede statstjenestemænd, der pr. 1. januar 1988 eller senere overgår til færøsk ansættelse, eller som opretholder deres ansættelsesforhold til staten, fordeles udgifterne hertil mellem staten og det færøske hjemmestyre i forhold til den del af pensionsalderen, der er optjent henholdsvis før den 1. januar 1988 og i tiden fra og med den 1. januar 1988.
Stk. 2. For de statstjenestemænd, der ved specialskolens overgang til selvejende institution har opretholdt ansættelsesforholdet til staten, deles pensionsudgifterne dog således, at staten fuldt ud afholder pensionsudgifter i forhold til pensionsalder optjent før den 1. august 1976 og 75 pct. af udgifter i forhold til pensionsalder optjent i tiden fra den 1. august 1976 til den 31.
december 1987, medens hjemmestyret afholder 25 pct. af udgifter i forhold til pensionsalder optjent fra den 1. august 1976 til den 31. december 1987. Udgifter i forhold til pensionsalder optjent efter den 1. januar 1988 afholdes af hjemmestyret.
§ 7. Staten refunderer Færøernes hjemmestyre de pensionsudgifter, som er nævnt i § 5, stk. 3, i det omfang, de i medfør af § 6 påhviler staten.
Stk. 2. Færøernes hjemmestyre refunderer staten de pensionsudgifter, der er nævnt i § 5, stk. 1, i det omfang, de i medfør af § 6 påhviler hjemmestyret.
§ 8. Den endelige administrative afgørelse af spørgsmål i henhold til §§ 4-7 træffes af finansministeren efter forhandling med socialministeren og det færøske hjemmestyre og efter indhentet udtalelse fra tjenestemændenes centralorganisationer.
 § 9. Loven træder i kraft den 1. januar 1988.
Oprindeligt fremsat lovforslag § 1. Færøernes Hjemmestyre overtager med virkning fra den 1. januar 1988 den forpligtelse, som staten har til at yde hjælp til behandling, undervisning, oplæring, beskæftigelse samt særlig pleje og bistand til personer med vidtgående fysiske eller psykiske handicap på særlige institutioner, der drives af landsstyret, eller med hvilke landsstyret har indgået overenskomst, jfr. § 16, stk. 1, i lov for Færøerne om offentlig forsorg.
§ 2. Færøernes Hjemmestyre overtager med virkning fra den 1. januar 1988 driften af nedennævnte statsinstitutioner:
1. Afdelingerne, Eirargardur 14-16 2. Pensionatet i Hoyvik 3. Værkstedet VON, Agir.
 4. Den sociale afdeling.
 Stk. 2. Overførsel af statens institutioner sker vederlagsfrit.
Tilhørende bygninger og arealer overføres i det omfang, hvori bygningerne og arealerne den 1. januar 1988 var i brug til institutionsformål.
Bygninger m.v. overdrages i den stand, de er i pr. 1. januar 1988.
§ 3. Færøernes Hjemmestyre indgår med virkning fra den 1. januar 1988 overenskomst om driften af nedennævnte selvejende institutioner:
 1. Færøernes Specialskole med tilhørende to elevhjem.
 2. Fritids- og aflastningshjemmet.
Stk. 2. Statens rettigheder ifølge lån, der er ydet den selvejende institution Færøernes Specialskole i forbindelse med bygnings- og terrænarbejder samt erhvervelse af elevhjemmet i Toershavn overføres vederlagsfrit, ligesom gældsbreve, som landsstyret har udstedt til statskassen i anledning af samme lån, frafaldes.
§ 4. Færøernes Hjemmestyre tilbyder de statstjenestemænd, som den 31. december 1987 gør tjeneste ved statslige særforsorgsinstitutioner på Færøerne, ansættelse som færøske tjenestemænd fra den 1. januar 1988 at regne på de for færøske tjenestemænd gældende løn-, ansættelses- og pensionsvilkår, dog således at det tilsikres de pågældende tjenestemænd, at de pr. 1.
 januar 1988 ikke lider nogen lønnedgang.
Stk. 2. Såfremt en statstjenestemand ikke ønsker at overgå til ansættelse som færøsk tjenestemand, opretholder den pågældende sit ansættelsesforhold til staten og fortsætter sin tjeneste under Hjemmestyret.
Stk. 3. Statstjenestemænd, der i henhold til stk. 2 opretholder deres ansættelsesforhold til staten, har ikke krav på ventepenge, rådighedsløn eller pension, som følge af udlægningen.
Stk. 4. De statstjenestemænd, der er nævnt i stk. 2, er pligtige at underkaste sig de forandringer i deres tjenesteforretningers omfang og beskaffenhed, som er en følge af udlægningen.
Stk. 5. De statstjenestemænd, der er nævnt i stk. 2, kan indtil den 1. januar 1992 søge overgang til ansættelse under Færøernes Hjemmestyre på vilkår som anført i stk. 1.
§ 5. Staten udbetaler løn og pension m.v. til de i § 4, stk. 2, nævnte tjenestemænd.
Stk. 2. Færøernes Hjemmestyre refunderer fra den 1. januar 1988 staten løn m.v. for de statstjenestemænd, der er nævnt i § 4, stk.
 2.
Stk. 3. Det færøske Hjemmestyre overtager fra den 1. januar 1988 pensioneringen af de statstjenestemænd, som i henhold til § 4, stk. 1, overgår til ansættelse som færøske tjenestemænd fra den nævnte dato.
Det færøske Hjemmestyre overtager ligeledes pensioneringen af de statstjenestemænd, der i medfør af § 4, stk.
 5, overgår til sådan ansættelse fra et senere tidspunkt.
Pensioneringen overtages fra det tidspunkt, hvor overgangen finder sted.
§ 6. Ved udbetaling af pension til de i § 4 omhandlede statstjenestemænd, der pr. 1. januar 1988 eller senere overgår til færøsk ansættelse, eller som opretholder deres ansættelsesforhold til staten, fordeles udgifterne hertil mellem staten og Det færøske Hjemmestyre i forhold til den del af pensionsalderen, der er optjent henholdsvis før den 1. januar 1988 og i tiden fra og med den 1. januar 1988.
Stk. 2. For de statstjenestemænd, der ved specialskolens overgang til selvejende institution har opretholdt ansættelsesforholdet til staten, deles pensionsudgifterne dog således, at staten fuldt ud afholder pensionsudgifter i forhold til pensionsalder optjent før den 1. august 1976 og 75 pct. af udgifter i forhold til pensionsalder optjent i tiden fra den 1. august 1976 til den 31.
december 1987, medens Hjemmestyret afholder 25 pct. af udgifter i forhold til pensionsalder optjent fra den 1. august 1976 til den 31. december 1987. Udgifter i forhold til pensionsalder optjent efter den 1. januar 1988 afholdes af Hjemmestyret.
§ 7. Staten refunderer Færøernes Hjemmestyre de pensionsudgifter, som er nævnt i § 5, stk. 3, i det omfang, de i medfør af § 6 påhviler staten.
Stk. 2. Færøernes Hjemmestyre refunderer staten de pensionsudgifter, der er nævnt i § 5, stk. 1, i det omfang, de i medfør af § 6 påhviler Hjemmestyret.
§ 8. Den endelige administrative afgørelse af spørgsmål i henhold til §§ 4-7 træffes af finansministeren efter forhandling med socialministeren og Det færøske Hjemmestyre og efter indhentet udtalelse fra tjenestemændenes centralorganisationer.
 § 9. Loven træder i kraft den 1. januar 1988.
BEMÆRKNINGER TIL LOVFORSLAGET Almindelige bemærkninger Ved lov nr. 257 af 8. juni 1978 om udlægning af åndssvageforsorgen og den øvrige særforsorg m.v. overtog amtskommunerne, Københavns og Frederiksberg kommuner med virkning fra den 1. januar 1980 den forpligtelse, som staten hidtil havde haft over for personer under særforsorg.
Samtidig med denne decentralisering blev særforsorgsklienterne integreret i det almindelige bistandssystem, og særforsorgen som administrativt begreb blev afskaffet.
Udlægningsloven gælder ikke for Færøerne, hvor forsorgen for personer med vidtgående fysiske eller psykiske handicap er en statslig opgave i henhold til reglerne i den færøske forsorgslov, jfr.
lovbekendtgørelse nr. 131 af 29. marts 1977, som ændret ved lov nr. 541 af 31. oktober 1977 og lov nr. 246 af 8. juni 1983.
 Den 7. november 1978 nedsatte socialministeren et udvalg, som bl.a.
fik til opgave at udarbejde forslag til, hvorledes den færøske særforsorg på lidt længere sigt kunne tilrettelægges såvel organisatorisk og administrativt som finansieringsmæssigt i overensstemmelse med de principper, der er lagt til grund for særforsorgens udlægning.
Udvalget afgav rapport i september 1983, og på grundlag af de i rapporten fremsatte forslag anmodede Det færøske Landsstyre i juli 1985 rigsmyndighederne om forhandlinger om overtagelse i henhold til hjemmestyrelovens § 9 af administrationen af forsorgen for færøske særforsorgsklienter, herunder Færøernes Specialskole, samt finansieringen af særforsorgen.
Den 23. januar 1986 nedsatte socialministeren en arbejdsgruppe, som fik til opgave på grundlag af rapport af september 1983 at undersøge de praktiske og retlige konsekvenser af de færøske myndigheders overtagelse af administrationen af forsorgen for klienter med vidtgående fysiske og psykiske handicap, hvorved bl.a. kan peges på personaleforhold, lokalemæssige forhold (statsejede og lejede lokaler) samt løbende kontraktmæssige forhold.
Arbejdsgruppen afgav rapport i november 1986, og i april 1987 tiltrådte Det færøske Landsstyre forslagene i rapporten og tilkendegav, at Landsstyret ønskede at overtage administrationen af særforsorgen fra 1. januar 1988.
I overensstemmelse med Landsstyrets ønske foreslås det i nærværende lovforslag, at særforsorgen m.v. på Færøerne med virkning fra 1.
januar 1988 overføres til Hjemmestyret i henhold til hjemmestyrelovens § 9.
Overførslen af særforsorgen m.v. på Færøerne vil i øvrigt følge de regler og principper, der er fuldt ved udlægningen af statens særforsorg til amtskommuner og kommuner, jfr. lov nr. 257 af 8.
 juni 1978.
Ejendomsretten til statens bygninger, arealer, inventar m.v., rettigheder ifølge lån og beføjelser i øvrigt, foreslås overført vederlagsfrit.
Det forudsættes, at hele det personale, som med udgangen af december 1987 er beskæftiget i den færøske særforsorg, i forbindelse med administrationens overgang til landsstyret får tilbud om fortsat beskæftigelse.
 For så vidt angår tjenestemænd i henhold til reglement af 23.
november 1981 om lønninger m.v. for tjenestemænd m.m. ved Færøernes Specialskole og ved Aflastnings- og fritidshjemmet i Toershavn, cirka 30, forudsættes det endvidere, at lønningsreglementet opretholdes, således at Landsstyret indtræder i stedet for Socialstyrelsen, og således, at tjenestemænd, der ikke ønsker at overgå til det tilbudte færøske ansættelsesforhold, kan opretholde ansættelsesforhold i henhold til lønningsreglementet, og således, at de pågældende tjenestemænd fortsat kan opretholde medlemsskab i Pensionsordningen af 1976.
Eventuelle tvivlsspørgsmål i forbindelse hermed afgøres efter tilsvarende retningslinier som anført i lovforslagets § 8.
 Lovforslaget er drøftet med de relevante personaleorganisationer.
Lovforslaget medfører en mindre administrativ lettelse, idet Socialstyrelsens overordnede tilsyn og regnskabsbeføjelse bortfalder.
Der henvises til bemærkningerne til § 1 i det samtidig fremsatte forslag til lov om tilskud til Færøernes Hjemmestyre på det sociale område.
 Det foreliggende forslag er vedtaget af Færøernes Lagting.
Bemærkninger til lovforslagets enkelte bestemmelser Til § 1.
Bestemmelsen svarer til § 1 i lov nr. 257 af 8. juni 1978 om udlægning af åndssvageforsorgen og den øvrige særforsorg m.v.
I overensstemmelse med det samtidig fremsatte forslag til ændring af § 16 i Lov for Færøerne om offentlig forsorg medtages også undervisning, idet den selvejende institution Færøernes Specialskole, der er fælles for særforsorgen og folkeskolen, i følge aktstykke nr. 551 af 30. juni 1976 varetager undervisning og pleje af handicappede.
Færøernes Hjemmestyre bevarer efter udlægningen adgangen til at visitere klienter, hvis behov for bistand på grund af vidtgående handicap ikke kan dækkes på institutioner på Færøerne, til danske institutioner, jf.
Socialministeriets bekendtgørelse nr. 888 af 11. december 1986 med senere ændringer om pligt til at modtage færinger og grønlændere på bistandslovens institutioner under amtskommunerne for personer med vidtgående fysiske og psykiske handicap.
 Til § 2.
Afdelingerne Eirargardur 14-16 drives i lokaler tilhørende Færingernes Landsstyre i henhold til overenskomst af 23. juli 1982 mellem Socialministeriet og bestyrelsen for Landssygehuset på Færøerne.
Værkstedets ejendom tilhører staten og overdrages vederlagsfrit til Hjemmestyret.
Det forudsættes, at Landsstyret optager forhandling med de respektive udlejere om lejemålets fortsættelse efter 1. januar 1988.
Institutionernes inventar tilhører staten og overdrages vederlagsfrit til Hjemmestyret.
 Til § 3.
Den selvejende institution Færøernes Specialskole ejer skolens ejendom og de to elevhjem.
Specialskolen fungerer som høreklinik for såvel skolens elever som den øvrige færøske befolkning.
Skolen råder over et lager af høreapparater, som overdrages vederlagsfrit i forbindelse med udlægningen.
Skolen og de to elevhjem betragtes ved udlægningen som en samlet særforsorgsinstitution, selv om skolen også har været under tilsyn af undervisningsministeriet og eventuelt måtte blive integreret i det færøske skolevæsen.
 Til § 4.
 Ad stk. 1.
Bestemmelsen forudsætter, at der tilbydes statstjenestemændene, herunder tjenestemænd på orlov som rækker ind i 1988 ansættelse som tjenestemænd under Færøernes Hjemmestyre på de for færøske tjenestemænd gældende løn-, ansættelses- og pensionsvilkår.
Det tilsikres de pågældende tjenestemænd, at de pr. 1 januar 1988 ikke lider nogen lønnedgang.
De årsværk, i hvilke der har været ansat tjenestemænd, der overgår til ansættelse som færøske tjenestemænd, nedlægges på de årlige bevillingslove.
Uanset at lovforslaget ikke har til hensigt at give regler om personale ansat i henhold til lønningsreglement, overenskomst eller særlige lønaftaler m.v. gælder forudsætningen om tilbud om ansættelse under Hjemmestyret også for dette personale, jf. det under almindelige bemærkninger anførte.
De overenskomstansatte vil blive aflønnet efter samme overenskomst som under staten eller efter en dertil svarende overenskomst.
 Ad stk. 2.
I bestemmelsen fastslås, at de statstjenestemænd, som herefter ikke måtte ønske at modtage tilbudet om ansættelse som tjenestemænd under Færøernes Hjemmestyre, opretholder deres ansættelsesforhold til staten, og fortsætter deres tjeneste under Hjemmestyret.
De vil således fortsat oppebære løn og pension efter den danske tjenestemandslovgivning m.v., ligesom de fortsat vil være repræsenteret af de centralorganisationer, der har indgået en hovedaftale med staten, jf.
Lønnings- og Pensionsministeriets bekendtgørelse af 28. november 1969 af hovedaftale i henhold til lov nr. 291 af 18. juni 1969 om tjenestemænd i staten, folkeskolen og folkekirken.
 Ad stk. 3.
Bestemmelsen fastslår, at de statstjenestemænd, der ikke ønsker at modtage tilbudet om ansættelse som tjenestemænd under Færøernes Hjemmestyre, men opretholder deres ansættelsesforhold til staten, ikke har krav på ventepenge, rådighedsløn eller pension som følge af opgaveomlægningen.
 Ad stk. 4.
De statstjenestemænd, som ønsker at opretholde deres ansættelsesforhold til staten, er efter reglerne i tjenestemandslovgivningen pligtige at tåle forandringer i deres tjenesteforretningers omfang og beskaffenhed.
Ved mere omfattende forvaltningsreformer, der gennemføres ved lov, er det efter de gældende tjenestemandsretlige regler antaget, at tjenestemændene er pligtige at tåle endog meget indgående ændringer i deres stillinger.
Selvom de pågældende statstjenestemænd allerede efter de gældende tjenestemandsretlige regler må anses for at være forpligtet til at underkaste sig forandringer i deres tjenesteforretningers omfang og beskaffenhed, som er en følge af opgaveomlægningen, har man dog fundet det hensigtsmæssigt i selve lovteksten at indføre en bestemmelse herom for at tydeliggøre deres retsstilling i denne henseende.
 Ad stk. 5.
De pågældende stillinger vil ved ledighed blive nedlagt som statstjenestemandsstillinger.
Det er fundet hensigtsmæssigt at fastsætte, at de pågældende statstjenestemænd indtil den 1. januar 1992 kan søge overgang til ansættelse under Færøernes Hjemmestyre på de vilkår, som er anført i stk. 1.
Hvis en tjenestemand søger og får en anden stilling under Hjemmestyret end den, den pågældende beklædte pr. 31. december 1987, vil tjenestemanden ikke være omfattet af bestemmelserne i nærværende lov.
 Til § 5.
 Ad stk. 1.
 I bestemmelsen fastsættes, at staten udbetaler løn og pension m.v.
til de statstjenestemænd ved særforsorgen, som forretter tjeneste under Færøernes Hjemmestyre under opretholdelse af ansættelsesforholdet til staten, jf. § 4, stk. 2.
 Ad stk. 2.
Hjemmestyret refunderer fra den 1. januar 1988 staten udgifter til løn, herunder eventuelle senere udgifter til ventepenge og rådighedsløn, til de i § 4, stk. 2, nævnte statstjenestemænd.
 Refusionen forudsættes at finde sted halvårligt pr. 1. januar og 1.
 juli for lønudgifter i det forudgående halvår.
 Ad stk. 3.
Det fastslås i bestemmelsen, at Hjemmestyret overtager pensioneringen af de i § 4, stk. 1 omhandlede, ved særforsorgen ansatte statstjenestemænd, som fra den 1. januar 1988 overgår til ansættelse som færøske tjenestemænd, samt af de statstjenestemænd, der i medfør af § 4, stk. 5, fra et senere tidspunkt overgår til færøsk tjenestemandsansættelse fra det tidspunkt, overgangen finder sted.
 Til § 6.
Det fastsættes i bestemmelsen, at udgifterne til de i § 6, stk. 1 og 2 nævnte pensioner, når de kommer til udbetaling, fordeles mellem staten og Hjemmestyret i forhold til den del af pensionsalderen, som er optjent henholdsvis indtil den 31. december 1987 og i tiden fra den 1. januar 1988.
For cirka 15 statstjenestemænd ved Færøernes Specialskole deles pensionsudgifterne ved 2 skæringstidspunkter.
De nærmere regler for pensionsudgifternes fordeling forudsættes fastlagt ved aftale mellem staten og Hjemmestyret.
 Til § 7.
I bestemmelserne fastslås, at staten refunderer Hjemmestyret de i § 5, stk. 3, omhandlede pensionsudgifter, der i henhold til § 6 måtte påhvile staten, og at Hjemmestyret refunderer staten de i bestemmelsen i § 5, stk. 1, omhandlede pensionsudgifter, der i henhold til § 6 måtte påhvile staten.
Refusionen forudsætter - ligesom den i § 4, stk. 2, nævnte refusion af lønudgifter fra Hjemmestyret til staten - at finde sted halvårligt pr. 1. januar og 1. juli for pensionsudgifter i det forudgående halvår.
