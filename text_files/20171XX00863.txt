Skriftlig fremsættelse (25. april 2018) Kulturministeren (Mette Bock):
 Herved tillader jeg mig for Folketinget at fremsætte:
Forslag til lov om ændring af lov om ophavsret (Gennemførelse af Marrakeshdirektivet m.v.) (Lovforslag nr.
L 230) Den 27. juni 2013 blev traktaten om fremme af adgang til offentliggjorte værker for personer, der er blinde eller synshæmmede eller på anden måde har et læsehandicap, vedtaget i Marrakesh i Marokko (Marrakeshtraktaten). Marrakeshtraktatens formål er at øge adgangen til og den grænseoverskridende udveksling af bøger, lydbøger m.v. i tilgængelige formater for personer med syns- eller læsehandicap.
Marrakeshtraktaten er herefter blevet gennemført i EU-lovgivningen ved Marrakeshdirektivet og -forordningen.
Nærværende lovforslag har til formål at gennemføre Marrakesh-direktivet m.v. ved at gennemføre de nødvendige ændringer i ophavsretsloven (LBK nr. 1144 af 23. oktober 2014 som ændret ved lov nr. 321 af 5. april 2016).
Forslaget medfører dels en ændring af ophavsretslovens § 17, dels indsættelse af nye bestemmelser i §§ 17 a-17 e.
Disse ændringer nødvendiggør ligeledes ændringer i andre dele af ophavsretsloven, herunder regler om nærtstående rettigheder (§§ 65-72), Ophavsretslicensnævnets kompetence (§§ 47 og 50) og tekniske beskyttelsesforanstaltninger (§ 75 d).
 Forslaget til § 17 a indeholder direktivets definitioner, og forslaget til § 17 b indeholder en afgrænsning af de værker, som omfattes af de nye bestemmelser.
Forslagene til §§ 17 c og 17 e vedrører fremstilling og visse former for tilgængeliggørelse for almenheden af tilgængelige formater til gavn for personer med syns- eller læsehandicap samt forpligtelser for de bemyndigede enheder.
I forslaget lægges der ikke op til, at der fastsættes specifikke forpligtelser til bemyndigede enheder udover dem, som er minimumskravet i direktivet.
I forslaget til § 17 d lægges der op til, at rettighedshaverne modtager kompensation, når bemyndigede enheder fremstiller eller tilgængeliggør bøger m.v. i medfør af forslaget til § 17 c.
Dette gælder dog ikke, når skaden for en rettighedshaver er minimal, eller når der fremstilles tilgængelige formater i punktskrift eller andre formater, der normalt kun kan anvendes af personer af personer med syns- eller læsehandicap, eller når sådanne tilgængelige formater overføres, stilles til rådighed, spredes eller udlånes.
Muligheden for at give kompensation er et valg i henhold til direktivet.
Der lægges endvidere op til, at det som udgangspunkt er parterne, dvs. de bemyndigede enheder og rettighedshaverne selv, der inden for direktivets rammer aftaler udformningen af kompensationsordningen og størrelsen på kompensationen.
 Ændringen af § 17 har til formål at undgå overlap mellem de nuværende regler i ophavsretsloven om personer med syns- og hørehandicap og de nye regler, der gennemfører Marrakeshdirektivet.
Forslaget vurderes at have positive økonomiske og administrative konsekvenser for stat, kommuner og regioner.
Det vurderes også, at forslaget vil have positive konsekvenser for personer med syns- eller læsehandicap.
Det vurderes ikke, at lovforslaget vil have væsentlige konsekvenser for erhvervslivet.
 Det foreslås, at forslaget træder i kraft den 11. oktober 2018, der er den sidste dato for gennemførelse af direktivet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
