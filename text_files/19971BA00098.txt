Nr BSF 98 Forslag til folketingsbeslutning om at stille meddelelse af reservation af  

 tilskud til aftalt boligforbedring i bero Fremsat af Kirsten Jacobsen (FP) Kim Behnke (FP) den 16. januar 1998 Folketinget pålægger regeringen at stille meddelelse af reservation af  

 tilskud til aftalt boligforbedring, jf. kap. 5 i lov nr. 381 af 10. juni 1997  

 om byfornyelse, i bero, indtil der foreligger en afklaring af, om allerede  

 indkomne ansøgninger har et retskrav på tilskud efter ordningen.
Bemærkninger til forslaget Ansøgningsproceduren vedrørende reservation af tilskud til aftalt  

 boligforbedring ved årsskiftet 1997/98 har været kaotisk og præget af rene  

 tilfældigheder.
Ansøgere har stået i kø foran landets rådhuse natten over for  

 at komme først med deres ansøgning, som var det et andet udsalg, og banale  

 skrivefejl har været afgørende for, om kommunerne nåede at få indberettet  

 ansøgninger, da Internet-adgangen blev åbnet.
Resultatet af anstrengelserne er blevet, at f.eks.
Københavns Kommune kun  

 har fået ansøgninger om et samlet beløb på omkring 15 mio. kr. igennem,  

 medens Århus Kommune har fået ansøgninger om et samlet beløb på over 200 mio.  

 kr. igennem.
Det reelle behov for tilskud til opretning og forbedring af  

 ejendomsmassen er der således ikke taget hensyn til i den faktiske fordeling  

 af midlerne i ordningen.
Boligministeren burde have forudset en sådan situation og for længst have  

 forladt dette »først-til-mølle«-princip.
Fordelingsprincippet  

 harmonerer meget dårligt med de hensigter, der er opstillet for den aftalte  

 boligforbedring, ligesom tidligere erfaringer med princippet burde have ført  

 til samme resultat.
Rammens størrelse burde f.eks. have fortalt ministeren og  

 hans rådgivere, at det var på tide at være kreative.
Skal  

 »først-til-mølle«-pricippet have nogen mening, forudsætter det, at  

 møllen er i stand til at male i en længere periode og under alle  

 omstændigheder i mere end de ca. 10 minutter, der gik, førend midlerne var  

 opbrugt.
I stedet for er det blevet til en flugt fremad.
Fordelingsprincippet er  

 blevet fordoblet, så det både anvendes, når borgerne ansøger kommunen, og når  

 kommunen indberetter til staten.
Princippet er også ved hjælp af  

 elektronikken blevet forfinet, således at det nu er sekunder, der er  

 afgørende for placeringen på ansøgningslisten, og ikke som tidligere dage,  

 der var afgørende.
Ministeren finder, at der ikke er mulighed for at aflyse den fordeling,  

 som har fundet sted, fordi ansøgerne har et retskrav på tilskud efter  

 ordningen.
Ansøgningsproceduren, således som den er beskrevet i  

 bekendtgørelsen om aftalt boligforbedring, skal ifølge ministeren køres  

 igennem og kan ikke stoppes.
Det forekommer ikke at være et holdbart argument, at der allerede er  

 stiftet et retskrav på tilskud efter ordningen, og der foreligger da heller  

 juridisk dokumentation herfor, f.eks. i form af en vurdering fra  

 Justitsministeriet.
Dette bør snarest fremskaffes, og det foreslås derfor, at  

 det pålægges ministeren at stille den videre procedure vedrørende meddelelse  

 af reservation af tilskud til aftalt boligforbedring i bero, indtil der  

 foreligger en rimelig afklaring af spørgsmålet om et eventuelt retskrav.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at stille meddelelse af  

 reservation af tilskud til aftalt boligforbedring i bero.
(Beslutningsforslag nr.
B 98).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
