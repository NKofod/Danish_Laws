(Til folkehøjskoler, landbrugsskoler,  

 husholdningsskoler, efterskoler og ungdomskostskoler) På grundlag af resultatet af forhandlingerne i det i henhold til lov af  

 31. marts 1985 om fornyelse og forlængelse af kollektive overenskomster og  

 aftaler m.v. nedsatte paritetiske nævn for tjenestemænd i staten, folkeskolen  

 og folkekirken har finensministeriet den 21. juni 1985 indgået aftale med  

 Lærernes Centralorganisation om omklassificering af tjenestemandsstillinger  

 og om ændrede lønforløb m.v.
Aftalen har virkning fra 1. april 1985.
 Det fremgår af aftalens §§ 2 og 10, stk. 2, at de for  

 lærer-/overlærerstillinger i folkeskolen m.v. aftalte bestemmelser om ændret  

 lønforløb og om bortfald eller ændring af særligt tillæg til overlærere efter  

 2 år på slutløn tillige forudsættes gennemført for tilsvarende stillinger ved  

 efterskoler, husholdningsskoler og ungdomskostskoler.
 Dette medfører for efterskolerne, husholdningsskolerne og  

  ungdomskostskolerne , at lønforløbet i lønrammerne 13/21/23 pr. 1. april  

 1985 ændres til et lønforløb i lønrammerne 13/21/23/24 (skalatrin 18, 20-22,  

 26, 29, 31, 33, 35, 36). Oprykning til lønramme 21 sker som hidtil, når de  

 pågældende i 2 år har oppebåret slutløn i lønramme 13. Efter yderligere 2 års  

 forløb sker der - ligeledes som hidtil - oprykning til lønramme 23, såfremt  

 de tjenstlige forhold i enhver henseende har været tilfredsstillende.  

 Oprykning til lønramme 24 sker, når der i 2 år er oppebåret slutløn i  

 lønramme 23.
 Lærere, der pr. 1. april 1985 har været aflønnet på skalatrin 35 i  

 lønramme 23 i mindst 2 år, oprykkes fra denne dato til lønramme 24, skalatrin  

 36.
 Fra samme tidspunkt (1. april 1985) bortfalder det i henhold til aftale af  

 27. april 1983 mellem finansministeren og Lærernes Centralorganisation om  

 omklassificering af tjenestemandsstillinger m.v. særlige tillæg til lærere  

 ved efterskoler, husholdningsskoler og ungdomskostskoler, der i 2 år har  

 oppebåret slutløn i lønramme 23.
 Spørgsmålet om indførelse af lønramme 24 i lønrammeforløbet 13/21/23 for  

 lærere ved folkehøjskoler og landbrugsskoler har været forelagt for såvel  

 lønnings- og pensionsdepartementet som direktoratet for folkeoplysning, frie  

 grundskoler m.v., som ikke har haft indvendinger herimod.
 Dette medfører for folkehøjskolerne og landbrugsskolerne , at der for  

 disse skolers lærere pr. 1. april 1985 gennemføres en tilsvarende udvidelse  

 af lønrammeforløbet som for lærere ved efterskoler, husholdningsskoler og  

 ungdomskostskoler.
 Man anmoder skolerne om at være opmærksom på denne ændring og at foretage  

 de fornødne reguleringer.
 Det tilføjes, at man snarest muligt vil tage skridt til ændring af  

 bekendtgørelse nr. 27 af 25. januar 1984 om tilskudsbetingelser m.v. for  

 folkehøjskoler, landbrugsskoler, husholdningsskoler og efterskoler samt af  

 cirkulære af 6. april 1984 om tjenestetid m.v. for forstandere og lærere ved  

 kommunale ungdomskostskoler.
 P. m. v.
 e.b.
Jørgen Petersen fm.
