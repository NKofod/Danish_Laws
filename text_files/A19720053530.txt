 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Til gennemførelse af regler fastsat af De  

 europæiske Fællesskaber kan landbrugsministeren fastsætte bestemmelser om, at  

 råtræ kun må forhandles under betegnelsen »EØF-sorteret«, hvis det  

 er opmålt, sorteret og mærket efter nærmere angivne regler, og at  

 betegnelserne for visse dimensions- eller kvalitetsklasser kun må anvendes,  

 hvis træet opfylder de krav, der er fastsat for træ af den pågældende klasse.
 § 2.  Den, der forhandler råtræ i strid med  

 bestemmelser fastsat efter § 1, straffes med bøde.
 Stk. 2.  Er overtrædelsen begået af et aktieselskab,  

 andelsselskab eller lignende, kan der pålægges selskabet som sådant  

 bødeansvar.
 § 3.  Loven træder i kraft den 1. januar 1973.
 § 4.  Loven gælder ikke for Færøerne.
 Givet på Christiansborg slot, den 13.  

 december 1972.
 Under Vor Kongelige Hånd og Segl.
 MARGRETHE R.
 /Ib Frederiksen.
