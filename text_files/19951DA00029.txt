Nr BTB 29 Betænkning over Forslag til folketingsbeslutning om stop for asyl til  

 udlændinge, der er dødsdømt for terrorvirksomhed   

 Nr B 29 1995-96, 1. samling Afgivet af Retsudvalget Afgivet: 19960423 Udvalget har behandlet beslutningsforslaget i nogle møder og har herunder  

 stillet spørgsmål til indenrigsministeren, som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse.
 Et mindretal inden for flertallet (Venstres og Det Konservative  

 Folkepartis medlemmer af udvalget) finder, at beslutningsforslaget er for  

 forenklet og unuanceret og også ville ramme mennesker, som det ville være  

 fuldstændig urimeligt at udlevere til eget land.
 Blandt andet ville en vedtagelse medføre, at Danmark skulle udlevere  

 udenlandske statsborgere til henrettelse i diverse diktaturstater eller  

 fascistiske regimer, hvor retssikkerhed eller overholdelse af  

 menneskerettighedskonventioner er begreber, som er ikkeeksisterende.
 Mindretallet vil understrege, at det meget stærkt støtter EU's arbejde og  

 målsætninger om en forstærket indsats mod terrorisme, og finder, at der skal  

 arbejdes målbevidst på indgåelse af fælles aftaler om, at terrorister, uanset  

 hvor de måtte være flygtet hen, kan dømmes og straffes.
 Endelig finder mindretallet, at det ville være formålstjenligt, at  

 justitsministeren iværksatte et arbejde eller en udredning, der kunne  

 klarlægge, hvordan reglerne og konventionerne er på det område,  

 beslutningsforslaget omhandler.
Arbejdet burde også vurdere mulighederne for nationalt og internationalt i  

 større omfang at kunne sikre, at terrorister eller mordere, som er dømt i  

 eget land, og som måtte være undsluppet til Danmark eller andet demokratisk  

 land, kan udvises fra dette land og tilbagesendes til  

 strafforfølgning/strafafsoning i det land, de er flygtet fra.
Tilbagesendelse  

 skal alene ske under forudsætning af, at dette land har et demokratisk  

 retssystem og har tilsluttet sig FN's menneskerettighedskonvention.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret.
Igen er det blevet slået fast, at alle øvrige partier i Folketinget  

 ønsker, at Danmark skal være et internationalt helle og fristed for  

 terrorister.
Det beklager Fremskridtspartiet meget.
 Den politik, flertallet af partier fører i Folketinget, er direkte  

 uansvarlig ikke mindst over for de kommende generationer.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
