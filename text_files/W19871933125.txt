 Hjælp til betaling af afdrag på bil ydet med støtte efter  

 bistandslovens § 58 kunne ikke ydes efter bistandslovens § 48, som en  

 merudgift ved forsørgelsen.
 Ankestyrelsen fandt, at spørgsmålet om hjælp til betaling af afdrag på  

 lånet måtte afgøres efter reglerne om henstand og eftergivelse i § 15, stk.  

 1, i bekendtgørelsen om støtte til køb af bil efter bistandslovens § 58, men  

 fandt ikke, at betingelserne herfor var opfyldt.
 Under hensyn til, at den bil, hvortil der var ydet støtte, alene blev  

 benyttet til befordring af de handicappede børn, og til at bilen var ekstra  

 stor og driftsmæssig dyr, fandt Ankestyrelsen, at der kunne ydes hjælp til  

 betaling af forsikring og Falckabonnement som en merudgift ved forsørgelsen.
 REDEGØRELSE FOR SAGEN:
Et forældrepar med to børn, som begge led af muskelsvind og var  

 kørestolsbrugere, fik i 1984 bevilget støtte efter bistandslovens § 58 til  

 køb af en minibus, hvor der var plads til begge børns kørestole.
Familien  

 havde derudover en bil, som blev brugt af faderen til transport til og fra  

 arbejde.
 I 1985 søgte familien om hjælp til betaling af afdrag på lånet vedrørende  

 hjælpemiddelbilen samt hjælp til reparations- og vedligeholdelsesudgifter og  

 fortsat hjælp til fritidstransport af børnene.
 Ansøgningen begrundedes med, at de nævnte udgifter var merudgifter ved  

 børnenes forsørgelse, idet familien, såfremt børnene var raske, hverken ville  

 have behov for eller økonomisk mulighed for at holde to biler.
 Det sociale udvalg bevilgede hjælp til transportudgifter med 630 kr.  

 månedligt svarende til 600 km. a 1,05 kr., men gav afslag på hjælp til de  

 øvrige udgifter vedrørende bilen.
 AFGØRELSEN, DER KLAGES OVER:
 Amtsankenævnet fandt, at betaling af afdrag på lånet efter bistandslovens  

 § 58 måtte vurderes i henhold til § 15, stk. 1, i Socialministeriets  

 bekendtgørelse om støtte til køb af bil efter bistandslovens § 58. Da der  

 efter bevillingstidspunktet ikke fandtes at være indtrådt en sådan situation,  

 som nævnt i bestemmelsen, fandt nævnet ikke grundlag for at ændre det sociale  

 udvalgs afgørelse.
 Nævnet fandt endvidere ikke grundlag for at pålægge det sociale udvalg at  

 yde hjælp til reparationsudgifter m.v. vedrørende bilen.
 KLAGEN TIL ANKESTYRELSEN:
 Amtsankenævnets afgørelse indankedes af forældrene.
 Ved indankningen blev det anført, at familien ikke havde mulighed for at  

 færdes uden brug af den bevilgede bil, idet begge børn var afhængige af  

 benyttelse af el-kørestole.
 Det blev endvidere anført, at familien havde udgifter til bilen til  

 betaling af afdrag på lånet, forsikring, Falckabonnement,  

 undervognsbehandling, reparationer og brændstof.
 LOVGRUNDLAG:
 Bistandslovens § 48 og § 58.
 Socialministeriets bekendtgørelse af 11. december 1986 om støtte til køb  

 af bil efter bistandslovens § 58, § 15, stk. 1.
 Socialministeriets vejledning af 3. juli 1987 om hjælp efter  

 bistandslovens § 48, pkt. 19.
 ANKESTYRELSENS AFGØRELSE:
 Ankestyrelsen finder, at spørgsmålet om hjælp til betaling af afdrag på  

 bil, hvortil der er ydet støtte efter bekendtgørelsen om støtte til køb af  

 bil efter bistandslovens § 58 må afgøres efter bekendtgørelsens § 15, stk. 1,  

 om henstand med tilbagebetaling og eftergivelse af lån.
 Efter det i sagen oplyste, finder Ankestyrelsen, at der efter bevillingen  

 af bilstøtte ikke er sket sådanne ændringer i de økonomiske forhold, at der  

 er grundlag for at yde henstand eller eftergivelse.
 Ankestyrelsen tiltræder således amtsankenævnets afgørelse herom.
 For så vidt angår spørgsmålet om hjælp til betaling af driftsudgifter  

 vedrørende den efter § 58 bevilgede bil, finder Ankestyrelsen under hensyn  

 til, at bilen kun benyttes til befordring af børnene, og til at der er tale  

 om en ekstra stor og driftsmæssig dyr bil, at der udover  

 befordringsgodtgørelsen kan ydes hjælp efter § 48 til betaling af forsikring  

 og Falckabonnement vedrørende bilen.
 Ankestyrelsen finder ikke, at der efter det i sagen oplyste har været tale  

 om sådanne merudgifter til reparation af bilen, at der er grundlag for at yde  

 særskilt hjælp til dette formål.
