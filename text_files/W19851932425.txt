 Ved beregningen af betaling for ophold på plejehjem fandtes et  

 pensionisttillæg (bonus) fra en privat pension at måtte betragtes som indtægt  

 og skulle derfor indgå i indtægtsopgørelsen.
 REDEGØRELSE FOR SAGEN:
 En pensionist P, der havde ophold på plejehjem, modtog pension fra en  

 privat pensionskasse.
 Socialforvaltningen havde ved beregningen af betaling for ophold på  

 plejehjem medregnet pensionen i indtægtsopgørelsen.
 I juni 1983 oplyste P over for socialforvaltningen, at pensionen dels  

 bestod af et skattepligtigt beløb og dels af et skattefrit bonustillæg, som P  

 fandt ikke burde indgå i beregningen af betalingen for plejehjemsopholdet.  

 Bonustillæget blev beregnet som udlodning af den del af præmiebetalingen, som  

 indtil 1. januar 1954 ikke var fradragsberettiget i den skattepligtige  

 indtægt.
 AFGØRELSEN, DER KLAGES OVER:
 Socialforvaltningen fandt ikke, at der var mulighed for at ændre  

 beregningen af opholdsbetalingen, da også skattefri pensionsbeløb skulle  

 medregnes ved beregningen.
 Socialforvaltningen fastholdt denne afgørelse efter at have indhentet en  

 udtalelse fra pensionskassen, hvoraf fremgik, at den del at den månedlige  

 pensionsudbetaling, der var skattefri, ikke var en løbende bonusudbetaling,  

 men at eventuel bonus kun blev udbetalt en gang årlig omkring den 1. juli.  

 Socialforvaltningen anførte, at det af principielle årsager ikke var muligt  

 at bortse fra det skattefri beløb ved beregningen af opholdsbetalingen.
 KLAGEN TIL ANKESTYRELSEN:
 P henviste til en indhentet udtalelse fra socialstyrelsen, hvori det bl.a.  

 var anført, at udbetalte beløb, der betragtes som formueforøgelse, er  

 undtaget fra opholdsbetaling.
 SUPPLERENDE OPLYSNINGER EFTER ANKEN:
Pensionskassen oplyste, at den pågældende bonus var et pensionstillæg, der  

 hidrørte fra indbetalinger før 1954, og som i henhold til  

 pensionsbeskatningslovens § 47 var fritaget for indkomstskat.
Beløbet blev  

 fastsat hvert år pr. 1. juli for et år ad gangen og blev derefter udbetalt  

 sammen med pensionen hver måned.
 LOVGRUNDLAG:
 Bistandslovens § 84, stk. 1.
 Socialministeriets cirkulære nr. 69 af 29. marts 1976, om institutioner  

 under kommunerne og om visse særlige plejehjem, pkt. 122.
 Lov om beskatning af pensionsordninger m.v., § 47.
 ANKESTYRELSENS AFGØRELSE:
 Ankestyrelsen finder, at det omhandlede pensionstillæg må betragtes som en  

 indtægt i bistandslovens forstand.
 Ankestyrelsen har lagt til grund, at det forhold, at tillægget ikke er  

 skattepligtigt, ikke er tilstrækkeligt til, at beløbet kan betragtes som en  

 formueforøgelse.
 På dette grundlag tiltræder ankestyrelsen, at socialforvaltningen har  

 medregnet beløbet ved fastsættelsen af P's betaling for ophold på plejehjem,  

 jfr. bistandslovens § 84, stk. 1.
