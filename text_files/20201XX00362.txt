Skriftlig fremsættelse (9. december 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af toldloven (Tilpasning af toldloven til EUs moderniserede pengeforordning m.v.) (Lovforslag nr.
L 119) Det er en prioritet for regeringen at bekæmpe hvidvask og finansiering af terror, ligesom regeringen har et ønske om, at skattelovgivningen er hensigtsmæssig for både borgere og virksomheder.
 Med dette lovforslag foreslås det dels at tilpasse toldloven til de nye EU-regler om kontrol med likvide midler, der føres ind og ud af unionen, dels at indføre et krav om, at SØIK fremadrettet skal have de informationer om likvide midlers bevægelser, som angives og indberettes til Skatteforvaltningen, af hensyn til bekæmpelse af hvidvask og anden økonomisk kriminalitet.
Det foreslås desuden at præcisere reglerne om forældelse af toldskyld samt at indføre en automatisk tillægsfrist på et år regnet fra myndighedens meddelelse af afgørelsen.
Endelig foreslås det at afskaffe bestemmelsen om opkrævning af gebyrer for udstedelse af godkendelsesbeviser, idet der ikke er hjemmel i EU-reglerne til at opkræve gebyrerne.
Med lovforslaget sikres således, at toldlovens bestemmelser om kontrol med likvide midler er i overensstemmelse med EUs nye regler, og at der gælder ensartede regler, når likvide midler krydser EUs ydre eller indre grænser.
Desuden sikres, at toldlovens regler om forældelse af toldskyld er klare og præcise, og at gebyret for udstedelse af såkaldte TIR-carneter, som har været opkrævet uretmæssigt, bliver ophævet og tilbagebetalt.
 Det foreslås, at loven generelt træder i kraft den 1. juli 2021, mens bestemmelser om tilbagebetaling af gebyr foreslås at træde i kraft den 1. april 2021, og bestemmelser om likvide midler foreslås at træde i kraft samtidig med de nye EU-regler den 3. juni 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
