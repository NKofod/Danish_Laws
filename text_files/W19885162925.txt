 En kommune havde krævet tilbagebetaling af en del af den boligstøtte,  

 der var udbetalt til N.N. i perioden fra den 1. januar til 31.
 december 1984, fordi den faktiske husstandsindkomst blev godt 15.000  

 kr. større end forventet (N.N's hustru havde haft sommerferiejob).
 Amtsankenævnet fandt, at der ikke var grundlag for at kræve  

 tilbagebetaling, da indtægtsforøgelsen ikke var varig.
 Styrelsen udtalte, at en boligstøttemodtager - efter styrelsens  

 opfattelse - efter boligstøttelovens § 38, stk. 3, har pligt til at give  

 meddelelse om væsentlige indtægtsstigninger, uanset om der er tale om  

 indtægter, som indtjenes over en kort periode.
Styrelsen udtalte videre, at det optjente beløb indgår i den  

 skattepligtige indkomst og dermed i husstandsindkomsten efter  

 boligstøtteloven.
Såfremt boligstøttemodtageren ikke har underrettet kommunen  

 på det tidspunkt, hvor han blev klar over, at indkomsten ville blive forøget,  

 skal der således fremsættes tilbagebetalingskrav, hvis de beløbsmæssige  

 betingelser herfor i øvrigt er opfyldt.
I den konkrete sag skulle der herefter ske regulering fra det  

 tidspunkt, hvor N.N. blev klar over, at hustruen ville få et feriejob.
Ved  

 efterreguleringen skulle det beløb, der var optjent i ferien, indgå i den  

 indkomst, som husstanden havde haft i resten af året, opgjort på årsbasis.
 »Ved skrivelse af 3. november 1987 (j.nr. 0171) har Sydthy Kommune  

 klaget over Amtsankenævnet for Viborg Amt's afgørelse af 8. oktober 1987,  

 hvorved nævnet ændrede kommunens beslutning om at kræve tilbagebetaling af en  

 del af den boligstøtte, der er udbetalt til N.N. i perioden 1. januar - 31.  

 december 1984.
Som meddelt ved skrivelse af 19. november 1987 har Boligstyrelsen sendt  

 kommunens klageskrivelse samt sagens bilag til N.N. med anmodning om, at hans  

 eventuelle bemærkninger hertil skulle fremkomme inden 4 uger.
Boligstyrelsen  

 har ikke modtaget bemærkninger fra den pågældende.
Det fremgår af Amtsankenævnets afgørelse af 8. oktober 1987, at den  

 boligstøtte, som blev udbetalt i 1984, blev beregnet på grundlag af  

 husstandens forventede fremtidige indkomst.
Efterfølgende konstaterede  

 kommunen, at den faktiske husstandsindkomst var godt 15.000 kr. større end  

 forventet.
 Baggrunden for indtægtsstigningen var hovedsagelig, at ansøgerens  

 ægtefælle havde haft et sommerferiejob som hjemmehjælper, hvorved hun havde  

 tjent knap 14.000 kr. i perioden 22. juni - 1. september 1984.
 Baggrunden for, at Amtsankenævnet finder, der ikke er grundlag for at  

 kræve tilbagebetaling af en del af den ydede boligstøtte, er, at  

 indtægtsforøgelsen ikke er varig.
Boligstyrelsen skal i denne anledning meddele, at det fremgår af  

 boligstøttelovens § 63, stk. 2, at Amtsankenævnets afgørelser ikke kan  

 indbringes for anden administrativ myndighed.
Boligministeren kan dog optage  

 en sag til behandling, når det skønnes, at sagen er af principiel betydning.
 Efter Boligstyrelsens opfattelse er det et spørgsmål af principiel  

 betydning, om der ved afgørelsen af sager om tilbagebetaling af for meget  

 udbetalt boligstøtte kan lægges vægt på, om en stedfunden forhøjelse af den  

 oprindelige beregnede husstandsindkomst er af væsentlig og varig karakter,  

 hvorfor man har besluttet at tage sagen op til behandling.
 Det fremgår af lovens § 38, stk. 3, at boligstøttemodtageren skal oplyse  

 boligstøttekontoret om alle forhold, der kan medføre nedsættelse eller  

 bortfald af boligstøtten.
 Det fremgår videre af den dagældende boligstøttelovs § 41, at såfremt  

 ansøgeren har undladt at give meddelelse som omhandlet i § 38, stk. 3, eller  

 i øvrigt mod bedre vidende uberettiget har oppebåret boligstøtte, skal han  

 eller hans dødsbo tilbagebetale det beløb, som er oppebåret med urette.
Det er i tilslutning hertil i Boligstyrelsens cirkulære af 30. august  

 1982, pkt. 14.6, fastsat, at boligstøttemodtagere, som får udbetalt  

 boligstøtte i forhold til socialindkomsten, skal have omberegnet  

 boligstøtten, når den faktiske husstandsindkomst overstiger den beregnede  

 husstandsindkomst med mindst 25% og mindst 15.000 kr.
Såfremt boligstøtten er  

 ydet i forhold til den forventede fremtidige indkomst, skal boligstøtten  

 omregnes, når den faktiske husstandsindkomst overstiger beregningsgrundlaget  

 med mindst 10.000 kr.
 Det er Boligstyrelsens opfattelse, at en boligstøttemodtager efter § 38,  

 stk. 3, har pligt til at give meddelelse om væsentlige indtægtsstigninger,  

 uanset om der er tale om indtægter, som indtjenes over en kort periode,  

 f.eks. i sommerferien.
Det optjente beløb indgår i den samlede skattepligtige indkomst for det  

 pågældende år og hermed i husstandsindkomsten efter boligstøttelovens  

 bestemmelser.
Såfremt boligstøttemodtageren ikke har underrettet kommunen på  

 det tidspunkt, hvor han var klar over, at husstandsindkomsten ville blive  

 forøget, skal der således fremsættes tilbagebetalingskrav, hvis de  

 beløbsmæssige betingelser herfor i øvrigt er opfyldt.
 Hvis boligstøttemodtageren i løbet af året giver meddelelse om en  

 væsentlig eengangsindtægt, har kommunen mulighed for at reagere, enten ved at  

 foretage omberegning for den resterende del af året, hvor beløbet indgår og  

 eventuelt indebærer, at boligstøtten stoppes, eller ved at kommunen meddeler,  

 at boligstøtten for resten af året ydes a conto med forbehold om senere  

 regulering.
I den foreliggende sag skal der således ske regulering fra det tidspunkt,  

 hvor boligstøttemodtageren blev klar over, at hustruen ville få ansættelse  

 som hjemmehjælper i sommerferien.
Ved efterreguleringen skal det beløb, der  

 er optjent i sommerferien, indgå i den indkomst, som husstanden har haft i  

 resten af året, opgjort på årsbasis.
På baggrund heraf anmodes kommunen om at gennemgå sagen påny med henblik  

 på fastsættelse af tilbagebetalingskravets størrelse.« 2. Der henvises til j.nr. 1987-439-9.
 3. Til orientering.
