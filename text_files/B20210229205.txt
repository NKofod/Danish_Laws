Bekendtgørelse om ændring af bekendtgørelse om oplysning om salgspris og enhedspris for forbrugsvarer1) § 1 I bekendtgørelse nr. 1696 af 14. december 2017 om oplysning om salgspris og enhedspris for forbrugsvarer foretages følgende ændringer:
 1. I fodnoten til bekendtgørelsens titel indsættes efter »side 27«: », som ændret ved Europa-Parlamentets og Rådets direktiv (EU) 2019/2161 af 27. november 2019 om ændring af Rådets direktiv 93/13/EØF og Europa-Parlamentets og Rådets direktiv 98/6/EF, 2005/29/EF og 2011/83/EU, for så vidt angår bedre håndhævelse og modernisering af EU-reglerne om forbrugerbeskyttelse, EU-Tidende 2019, L 328, side 7«.
 2. I § 9 indsættes efter »§§ 5-8,«: »§ 9 a,«.
 3. Overskriften til kapitel 4 affattes således:
»Kapitel 4 Prisnedsættelser for varer« 4. Efter § 9 indsættes i kapitel 4 efter overskriften:
»§ 9 a.
Enhver meddelelse om prisnedsættelser med sammenligning med egen tidligere pris skal angive varens normalpris.
Som normalpris anses den laveste pris, som den erhvervsdrivende har anvendt for varen i en periode på mindst 30 dage forud for prisnedsættelsen.
 Stk. 2. For varer, som må antages at blive forringet eller forældet hurtigt, anses som normalpris, den laveste pris, som den erhvervsdrivende har anvendt for varen i en periode på mindst 14 dage forud for prisnedsættelsen.
Stk. 3. I tilfælde, hvor prisnedsættelsen i en sammenhængende markedsføringskampagne øges progressivt, anses normalprisen som den pris, der gjaldt før den første prisnedsættelse.« 5. § 11, stk. 3, ophæves.
 6. I § 18, stk. 1, indsættes efter »9,«: »§ 9 a,«.
§ 2 Bekendtgørelsen træder i kraft den 28. maj 2022.
Konkurrence- og Forbrugerstyrelsen, den 3. december 2021 Jakob Hald / Susanne Aamann 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv (EU) 2019/2161 af 27. november 2019 om ændring af Rådets direktiv 93/13/EØF og Europa-Parlamentets og Rådets direktiv 98/6/EF, 2005/29/EF og 2011/83, for så vidt angår bedre håndhævelse og modernisering af EU-reglerne om forbrugerbeskyttelse, EU-Tidende 2019, nr.
L 328. s. 7.
