Betænkning afgivet af Finansudvalget den 31. maj 2012 Betænkning over Forslag til lov om ændring af lov om Det Økonomiske Råd og Det Miljøøkonomiske Råd (Det Økonomiske Råds årlige vurdering af dansk finans- og udgiftspolitik m.v.) [af økonomi- og indenrigsministeren (Margrethe Vestager)] 1. Udvalgsarbejdet Lovforslaget blev fremsat den 25. april 2012 og var til 1. behandling den 8. maj 2012. Lovforslaget blev efter 1. behandling henvist til behandling i Finansudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og økonomi- og indenrigsministeren sendte den 27. marts 2012 dette udkast til udvalget, jf.
FIU alm. del - bilag 147. Den 25. april 2012 sendte økonomi- og indenrigsministeren de indkomne høringssvar og et notat herom til udvalget.
Svar Økonomi- og indenrigsministerens svar på B 70  spm. 37 er optrykt som bilag 2 til betænkningen.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til forkastelse ved 3. behandling.
 Enhedslistens medlemmer af udvalget har intet imod, at statens økonomiske politik bliver grundigt fulgt af uafhængige økonomer, men det skal efter ELs opfattelse i så fald være økonomer, der har baggrund i forskellige økonomiske skoler, hvilket ikke er tilfældet med den sammensætning der er typisk for skiftende økonomiske råd.
 Inuit Ataqatigiit, Siumut, Sambandsflokkurin og Javnaðarflokkurin parti var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
John Dyrby Paulsen (S) Ole Hækkerup (S) Rasmus Prehn (S) Sophie Hæstorp Andersen (S) Thomas Jensen (S) Marianne Jelved (RV) fmd.
Jonas Dahl (SF) Frank Aaen (EL) Johanne Schmidt-Nielsen (EL) Peter Christensen (V) Claus Hjort Frederiksen (V) Jacob Jensen (V) Kristian Jensen (V) Kristian Thulesen Dahl (DF) nfmd.
Mikkel Dencker (DF) Anders Samuelsen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 167 Bilag 2 Et af Europaudvalgets spørgsmål på B 70 til økonomi- og indenrigsministeren og dennes svar herpå Spørgsmålet og økonomi- og indenrigsministerens svar herpå er optrykt efter ønske fra udvalget.
 Spørgsmål:
 Ministeren bedes udrede, hvordan den tiltænkte rolle til det økonomiske råd knytter sig til finanspagtens bestemmelser.
 Svar:
Der lægges i lovforslaget om Det Økonomiske Råd og Det Miljøøkonomiske Råd (L 167) op til, at Det Økonomiske Råd skal foretage en uafhængig vurdering af finans- og udgiftspolitikken.
Sådanne konstruktioner findes også i andre lande.
Henvisningen i lovforslaget til EU-Kommissionens forslag til forordning af 23.11.2011 skal læses som overvejelser om, at uafhængige finansråd foreslås indført i eurolandene.
Forordningen vil ikke omfatte Danmark, men Det Økonomiske Råd er tiltænkt en rolle, som ligner den beskrevne konstruktion i det oprindelige forslag til forordningen.
 Ifølge finanspagtens artikel 3, stk. 2, skal de kontraherende stater på nationalt plan indføre den i artikel 3, stk. 1, litra e), nævnte korrektionsmekanisme på grundlag af fælles principper, der skal foreslås af Kommissionen, og som skal angå bl.a. spørgsmålet om, hvilken rolle de institutioner, der på nationalt plan er ansvarlige for at overvåge overholdelsen af de i artikel 3, stk. 1, nævnte regler, skal indtage og om disses uafhængighed.
 Finanspagtens artikel 3, stk. 2, forudsætter således, at de enkelte lande skal have institutioner på nationalt plan, der er ansvarlige for at overvåge overholdelsen af reglerne i finanspagtens artikel 3, stk. 1.
Lovforslaget indebærer, at Det Økonomiske Råd får til opgave at vurdere bl.a. holdbarheden i de langsigtede offentlige finanser og den mellemfristede udvikling i den offentlige saldo.
Institutionen skal derved bidrage til en nuanceret og kvalificeret debat om finans- og udgiftspolitikken.
Det er regeringen, der selv har ansvar for, at korrektionsmekanismen fungerer.
Dette er i overensstemmelse med det forventede indhold af de fælles principper vedrørende korrektionsmekanismer, som Kommissionen ifølge finanspagtens artikel 3, stk. 2, 2.pkt, skal foreslå.
Principperne ventes således at skelne mellem rollen for den uafhængige instans, der har ansvar for at overvåge overholdelsen af reglerne, og den nationale myndighed, som har ansvar for at sikre overholdelsen af reglerne.
