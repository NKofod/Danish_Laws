Genoptagelse og fastholdelse af svig efter politiets påtaleopgivelse Resumé Ankenævnet traf oprindeligt afgørelse om, at medlemmet havde modtaget dagpenge med urette, at medlemmet skulle tilbagebetale beløbet, og at medlemmet skulle pålægges karantæne for svig.
 Ankenævnets afgørelse var en tiltrædelse af direktoratets afgørelse.
 Politiet besluttede at opgive påtale mod medlemmet.
 Medlemmets advokat gjorde efterfølgende gældende, at tilbagebetalingskravet var fremsat uretmæssigt pga. politiets påtaleopgivelse.
 Ankenævnet genoptog spørgsmålet om tilbagebetaling og sanktion for svig på baggrund heraf.
 Ankenævnet fastholdt sin oprindelige afgørelse på begge punkter.
 Det forhold, at politiet havde opgivet påtale mod medlemmet for overtrædelse af straffelovens § 279, kunne efter nævnets opfattelse ikke føre til et andet resultat.
 Ankenævnet lagde vægt på, at en påtaleopgivelse ikke i sig selv bevirker, at samme forhold ikke kan udgøre svig i arbejdsløshedsforsikringslovens forstand og sanktioneres administrativt i medfør af lovens regler herom.
 Ankenævnet lagde vægt på, at medlemmet var vejledt om selvstændig virksomhed af a-kassen, hun har foretaget skattemæssige fradrag for selvstændig virksomhed, og hun har været tilmeldt momsregistret.
 Ankenævnet lagde vægt på, at medlemmet også var vejledt om, at hun skulle oplyse om alt arbejde og indtægt, således at a-kassen kunne vurdere, om dette havde betydning for hendes ret til dagpenge.
 Ankenævnet fandt fortsat, at det måtte have stået medlemmet klart, at hun havde pligt til at oplyse a-kassen om den selvstændige virksomhed.
 Ankenævnet fastholdt således sin oprindelige afgørelse uanset anklagemyndighedens påtaleopgivelse.
 Ankenævnet har modtaget påtaleopgivelse af 15. januar 2006 fra (lokalt) Politi samt Deres breve af 12. september 2006 og 29. september 2006.
På baggrund af politiets påtaleopgivelse og Deres henvendelser har ankenævnet genoptaget sagen vedrørende tilbagebetaling og sanktion.
Ankenævnet har behandlet sagen på møde den 19. april 2007.
Nævnet traf denne A F G Ø R E L S E (medlemmet) skal tilbagebetale dagpenge modtaget med urette i perioden fra den 19. oktober 1999 til den 8. juli 2001. Beløbet er af a-kassen opgjort til 42.100 kr. (før skat og renter).
 (medlemmet) har handlet svigagtigt over for a-kassen og skal derfor pålægges en karantæne på 962 timer.
 Ankenævnet fastholder således sin afgørelse af den 8. juni 2004.
B E G R U N D E L S E Ankenævnet lægger til grund, at (medlemmet) drev selvstændig virksomhed i perioden fra den 19. oktober 1999 til den 8. juli 2001, jf. ankenævnets afgørelse af 8. juni 2004.
 Ankenævnet lægger også til grund, at (medlemmet) ejede og drev den selvstændige virksomhed indtil den 30. juni 1999, hvor (medlemmet) afmeldte sin momsregistrering, og at (medlemmet)s ægtefælle overtog virksomheden og tilmeldte sig momsregistrering for at videreføre virksomheden. (medlemmet) oplyste ikke a-kassen om overdragelsen til ægtefællen.
 Ankenævnet lægger videre til grund, at (medlemmet) har arbejdet i sin ægtefælles selvstændige virksomhed uden at oplyse det på ledighedserklæring af 19. oktober 1999 eller på dagpengekort for tiden 19. oktober 1999 til 8. juli 2001.
 Da (medlemmet) overdrog den selvstændige virksomhed til sin ægtefælle, kan hun som også anført i ankenævnets tidligere afgørelse ikke anses for ophørt.
 Det betyder, at hendes ret til dagpenge samtidig med drift af selvstændig virksomhed som bibeskæftigelse var begrænset til 78 uger, dvs. indtil den 16. april 2001.
 Efter reglerne skal et medlem, der har modtaget ydelser med urette, tilbagebetale ydelserne, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne.
 Ankenævnet finder efter en fornyet vurdering fortsat, at (medlemmet) skal tilbagebetale de med urette modtagne dagpenge for perioden fra den 19. oktober 1999 til den 8. juli 2001.
 Ankenævnet finder ligeledes fortsat, at (medlemmet) handlede svigagtigt over for a-kassen, idet hun ikke oplyste om sin beskæftigelse i den selvstændige virksomhed på ledighedserklæringen og dagpengekortene, selv om (medlemmet) vidste, at hun havde pligt til at oplyse a-kassen om al beskæftigelse.
 Det forhold, at politiet har opgivet påtale mod (medlemmet) for overtrædelse af straffelovens § 279, kan efter nævnets opfattelse ikke føre til et andet resultat.
 Nævnet har herved lagt vægt på, at anklagemyndighedens afgørelse om påtaleopgivelse er baseret på samme oplysninger, som ligger til grund for nævnets oprindelige afgørelse af 8. juni 2004.
 Nævnet bemærker endvidere, at anklagemyndighedens vurdering af, at der ikke vil kunne føres det til domfældelse i en straffesag fornødne bevis for, at (medlemmet) har haft forsæt til at overtræde straffelovens § 279, ikke i sig selv bevirker, at samme forhold ikke kan udgøre svig i arbejdsløshedsforsikringslovens forstand og sanktioneres administrativt i medfør af lovens regler herom.
 (medlemmet) var vejledt om selvstændig virksomhed af a-kassen, hun har foretaget skattemæssige fradrag for selvstændig virksomhed, og hun har været tilmeldt momsregistret.
 (medlemmet), var også vejledt om, at hun skulle oplyse om alt arbejde og indtægt, således at a-kassen kunne vurdere, om dette havde betydning for hendes ret til dagpenge.
 På den baggrund  og idet nævnet af de grunde, som er anført i nævnets oprindelige afgørelse fortsat finder, at det må have stået (medlemmet) klart, at hun havde pligt til at oplyse a-kassen om den selvstændige virksomhed  fastholder nævnet uanset anklagemyndighedens påtaleopgivelse sin oprindelige afgørelse.
R E G L E R Ankenævnet henviser til  § 57, stk. 3, § 86, stk. 1, § 87, stk. 1 og stk. 8, i lov om arbejdsløshedsforsikring m.v., jf. lovbekendtgørelse nr. 587 af 10. august 1998 med de ændringer der følger af lov nr. 276 af 12. maj 1999,  § 57, stk. 3, § 86, stk. 1, § 87, stk. 1 og stk. 8, i lov om arbejdsløshedsforsikring m.v., jf. lovbekendtgørelse nr. 712 af 19. juli 2000,  § 57, stk. 3, § 86, stk. 1, § 87, stk. 1 og stk. 7, i lov om arbejdsløshedsforsikring m.v., jf. lovbekendtgørelse nr. 603 af 25. juni 2001,  § 4 i Arbejdsdirektoratets bekendtgørelse nr. 502 af 7. juni 2000 om sanktion til medlemmer af en arbejdsløshedskasse, og  § 7, stk. 1 i Arbejdsdirektoratets bekendtgørelse nr. 1146 af 20. december 1995 om udøvelse af selvstændig virksomhed som bibeskæftigelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet og de akter, der var grundlag for ankenævnets afgørelse af 8. juni 2004.
På ankenævnets vegne NN fuldmægtig De kan læse om afgørelsens retlige grundlag på de følgende sider.
 Kopi til:
(medlemmet), Arbejdsdirektoratet, Stormgade 10, Postboks 1103, 1009 København K A-kassen Regler Lov om arbejdsløshedsforsikring m.v., jf. lovbekendtgørelse nr. 587 af 10. august 1998 med de ændringer der følger af lov nr. 276 af 12. maj 1999 § 57.
Stk. 3. En selvstændig erhvervsdrivende anses for ledig, når hans personlige arbejde i virksomheden er ophørt mere end midlertidigt.
Nærmere regler om, hvornår en selvstændig erhvervsdrivendes personlige arbejde i virksomheden anses for ophørt mere end midlertidigt, fastsættes af direktøren for Arbejdsløshedsforsikringen efter forhandling med Landsarbejdsrådet.
 § 86. Har et medlem givet kassen urigtige oplysninger eller fortiet omstændigheder, der er af betydning for retten til dagpenge, overgangsydelse, efterløn eller præmie efter § 74 k, eller i øvrigt mod bedre vidende uberettiget modtaget dagpenge, overgangsydelse, efterløn eller præmie efter § 74 k, skal dagpenge-, overgangsydelses-, efterløns- eller præmiebeløbet efter § 74 k, som er modtaget med urette, tilbagebetales af medlemmet.
 § 87. Gør et medlem sig skyldig i svigagtigt forhold over for kassen, kan direktøren for arbejdsløshedsforsikringen bestemme, at pågældende slettes som medlem af kassen, eller helt eller delvis udelukkes fra ret til ydelser fra kassen bortset fra kursusgodtgørelse i et bestemt tidsrum.
 Stk. 8. Direktøren for arbejdsløshedsforsikringen fastsætter efter forhandling med Landsarbejdsrådet nærmere regler om anvendelse af stk. 1-7.
Lov om arbejdsløshedsforsikring m.v., jf. lovbekendtgørelse nr. 712 af 19. juli 2000 § 57.
Stk. 3. En selvstændig erhvervsdrivende anses for ledig, når hans personlige arbejde i virksomheden er ophørt mere end midlertidigt.
Nærmere regler om, hvornår en selvstændig erhvervsdrivendes personlige arbejde i virksomheden anses for ophørt mere end midlertidigt, fastsættes af direktøren for Arbejdsløshedsforsikringen efter forhandling med Landsarbejdsrådet.
 § 86. Et medlem, som uberettiget har modtaget dagpenge eller andre ydelser fra kassen, bortset fra kursusgodtgørelse, skal betale ydelsesbeløbet tilbage, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelse af beløbet var uberettiget.
§ 87. Har et medlem gjort sig skyldig i svig eller forsøg på svig over for kassen, kan direktøren for Arbejdsløshedsforsikringen bestemme, at medlemmet skal gennemgå en effektiv karantæne på højst 962 timer.
Er medlemmet tidligere pålagt en sanktion for svig, kan direktøren bestemme, at pågældende slettes som medlem af kassen, hvis den seneste forseelse er begået mindre end 5 år efter direktørens tidligere afgørelse.
Et medlem, som slettes af kassen, kan genoptages som nyt medlem.
 Stk. 8. Direktøren for Arbejdsløshedsforsikringen fastsætter efter forhandling med Landsarbejdsrådet nærmere regler om anvendelse af stk. 1-7.
Lov om arbejdsløshedsforsikring m.v., jf. lovbekendtgørelse nr. 603 af 25. juni 2001 § 57.
Stk. 3. En selvstændig erhvervsdrivende anses for ledig, når hans personlige arbejde i virksomheden er ophørt mere end midlertidigt.
Nærmere regler om, hvornår en selvstændig erhvervsdrivendes personlige arbejde i virksomheden anses for ophørt mere end midlertidigt, fastsættes af direktøren for Arbejdsdirektoratet efter forhandling med Landsarbejdsrådet.
§ 86. Et medlem, som uberettiget har modtaget dagpenge eller andre ydelser fra kassen, skal betale ydelsesbeløbet tilbage, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelse af beløbet var uberettiget.
Godtgørelse efter lov om godtgørelse ved deltagelse i erhvervsrettet voksen- og efteruddannelse er ikke omfattet af bestemmelsen.
§ 87. Har et medlem gjort sig skyldig i svig eller forsøg på svig over for kassen, kan direktøren for Arbejdsdirektoratet bestemme, at medlemmet skal gennemgå en effektiv karantæne på højst 962 timer.
Er medlemmet tidligere pålagt en sanktion for svig, kan direktøren bestemme, at pågældende slettes som medlem af kassen, hvis den seneste forseelse er begået mindre end 5 år efter direktørens tidligere afgørelse.
Et medlem, som slettes af kassen, kan genoptages som nyt medlem.
 Stk. 7. Direktøren for Arbejdsløshedsforsikringen fastsætter efter forhandling med Landsarbejdsrådet nærmere regler om anvendelse af stk. 1-6.
Arbejdsdirektoratets bekendtgørelse nr. 502 af 7. juni 2000 om sanktion til medlemmer af en arbejdsløshedskasse § 2. Sanktionen ved svig og uagtsomhed er en effektiv karantæne bortset fra gentagelsestilfælde, jf. § 5.
 Stk. 2. En effektiv karantæne betyder, at retten til ydelser, bortset fra kursusgodtgørelse og dagpenge under ferie, bortfalder for et antal timer, hvor der ellers ville være ret til ydelser fra a-kassen.
 Stk. 3. En effektiv karantæne regnes fra konstateringstidspunktet.
 Stk. 4. Er karantænen ikke udstået senest 2 år efter dens ikrafttræden, bortfalder den.
§ 4. Har medlemmet begået svig, skal medlemmet have en effektiv karantæne.
Karantænen kan højst udgøre 962 timer.
Stk. 2. Karantænen beregnes ved at omregne tilbagebetalingsbeløbet til timer.
Det sker ved at dividere beløbet med den omregningssats, der gælder på konstateringstidspunktet.
Medlemmet skal herefter have en effektiv karantæne på 3,5 gange det beregnede timetal, dog mindst 37 timer.
Karantænen rundes op til nærmeste hele tal.
 § 9. Bekendtgørelsen træder i kraft den 1. juli 2000.
 Stk. 2. Bekendtgørelsen har virkning for alle sager om sanktion, hvor der ikke er truffet endelig administrativ afgørelse før den 1. juli 2000.
Arbejdsdirektoratets bekendtgørelse nr. 1146 af 20. december 1995 om udøvelse af selvstændig virksomhed som bibeskæftigelse § 7. Et medlem kan anses for at være ophørt med at udøve selvstændig virksomhed som bibeskæftigelse, når medlemmet skriftligt og på tro og love erklærer, at virksomheden er lukket eller afhændet til andre end ægtefællen/samleveren eller umyndige børn.
Medlemmet skal fremlægge dokumentation for afmeldelse af eventuel momsregistrering af virksomheden.
Kassen kan om nødvendigt indhente yderligere dokumentation for ophøret.
