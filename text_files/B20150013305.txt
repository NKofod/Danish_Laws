Bekendtgørelse om ændring af bekendtgørelse om befordring og befordringsgodtgørelse efter sundhedsloven § 1 I bekendtgørelse nr. 959 af 29. august 2014 om befordring og befordringsgodtgørelse efter sundhedsloven foretages følgende ændringer:
 1. Indledningen affattes således:
»I medfør af § 75, stk. 2, § 170, stk. 2 og 3, § 170 a, stk. 2, § 171, stk. 1, 2 og 4, og § 173, stk. 1-3, i sundhedsloven, jf. lovbekendtgørelse nr. 1202 af 14. november 2014, som ændret ved lov nr. 1536 af 27. december 2014, fastsættes:« 2. Efter kapitel 1 indsættes:
»Kapitel 1 a Befordring eller befordringsgodtgørelse i forbindelse med lægelig stofmisbrugsbehandling med heroin § 8 a.
Kommunalbestyrelsen i den kommune, som er ansvarlig for lægelig behandling med diacetylmorphin (heroin) i medfør af sundhedslovens § 142, stk. 3, yder efter reglerne i § 8 b og § 8 c befordring eller befordringsgodtgørelse til og fra behandlingen.
 Stk. 2. Til patienter, som i medfør af regler fastsat med hjemmel i sundhedslovens § 168, stk. 1, har ret til tilskud til lægelig behandling med diacetylmorphin (heroin) i et andet EU/EØS-land, yder kommunalbestyrelsen godtgørelse af befordringsudgifter som minimum svarende til udgifterne til det behandlingssted i Danmark, hvortil vedkommende ville være berettiget til godtgørelse efter dette kapitel.
§ 8 b.
Kommunalbestyrelsen tager stilling til befordringens tilrettelæggelse.
§ 8 c.
Kommunalbestyrelsen skal lade følgende hensyn indgå i vurderingen af, hvorvidt der skal ydes befordring eller befordringsgodtgørelse til den enkelte person i behandling:
1) helbredstilstand, 2) afstand mellem bopæl og behandlingssted, 3) befordringsudgifter og 4) indtægter og formue.« § 2 Bekendtgørelsen træder i kraft den 15. februar 2015.
