Skriftlig fremsættelse (4. oktober 2018) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om forsøgsordning med medicinsk cannabis og lov om euforiserende stoffer (Eksport af cannabisbulk, brug af pesticider, kontraktudlægning, tilskudsordning, gebyrer m.v.) (Lovforslag nr.
L 62) Dette lovforslag indeholder fem hovedpunkter, der skal være med til i endnu højere grad at optimere forsøgsordningen med medicinsk cannabis til gavn for patienterne og sikre rammerne omkring den.
For det første foreslås det at udvide muligheden for at kunne eksportere dansk dyrket cannabis, således at det også bliver muligt at eksportere cannabisbulk.
Hermed imødekommes et ønske fra de danske producenter af medicinsk cannabis.
For det andet foreslås det at lempe på kravet om, at importerede cannabisudgangsprodukter skal være dyrket uden brug af pesticider.
Forslaget vil kun gælde i en periode, indtil der er et tilstrækkeligt produktsortiment tilgængeligt for de danske patienter i forsøgsordningen.
Ud fra de oplysninger, som Sundheds- og Ældreministeriet har på nuværende tidspunkt fra importører og producenter om udviklingen i cannabisproduktsortimentet, herunder udviklingen i den danske dyrkning, er det umiddelbart forventningen, at produktudvalget kan være tilstrækkeligt stort efter 15 måneder.
Produktsortimentet vil blive vurderet første gang efter 12 måneder.
Der vil fortsat blive stillet høje kvalitetskrav til de importerede produkter i perioden og skrappe betingelser for, hvordan de produceres.
Ved udmøntningen af reglerne vil der være fokus på patientsikkerheden.
Der vil blive fastsat regler om, hvilke begrænsede pesticider der kan anvendes og i hvilket omfang.
For det tredje foreslås det, at det skal være muligt at udlægge produktion af cannabisprodukter i kontrakt.
Dette vil smidiggøre mulighederne for producenternes tilrettelæggelse af produktion og forarbejdning af produkterne og dermed skabe bedre rammer for et bredt udvalg af cannabisprodukter tilgængelige for patienterne i forsøgsordningen og til eksport.
For det fjerde udmøntes regeringens aftale med Dansk Folkeparti om en særlig tilskudsordning til cannabisprodukterne.
Der ydes tilskud på 50 pct. af udgiften til cannabisslutprodukter op til 20.000 kr. årligt.
Herudover betaler patienten selv fuldt ud.
Der ydes 100 pct. tilskud til patienter med terminalbevilling.
Den særlige tilskudsordning indføres med tilbagevirkende kraft, således at der også gives tilskud til cannabisprodukter købt i 2018. Patienter med terminalbevilling har dog kunnet få udbetalt tilskud for cannasbisprodukter købt i 2018 siden september 2018.
For det femte foreslås det, at der indføres en hjemmel til at opkræve gebyrer for Lægemiddelstyrelsens virksomhed på området, både i forhold til forsøgsordningen og den parallelle udviklings- og dyrkningsordning.
Muligheden for at kunne pålægge gebyrer vil blive udmøntet pr. 1. januar 2020.
Udover ovenstående hovedpunkter indeholder lovforslaget punkter, der tilføjer og justerer nogle af lovens definitioner.
Desuden indeholder lovforslaget et nyt krav om, at importerede cannabisudgangsprodukter af hensyn til patientsikkerheden ikke må være tiltænkt parenteral indgivelse.
Herudover foreslås det, at apoteker skal mærke alle cannabisslutprodukter med en advarselstrekant af hensyn til trafiksikkerheden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
