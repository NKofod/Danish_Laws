Nr LSF 24 Forslag til lov om forbud mod indførsel af kul og andre fossile  

 brændstoffer fra Sydafrika og Namibia Fremsat af Riishøj (SF) Birthe Hansen (SF) Ingerlise Koefoed (SF) Ebba  

 Strange (SF) Pelle Voigt (SF) Albrechtsen (VS) Pernille Falcon (VS) Lenger  

 (VS) Elisabeth Bruun Olesen (VS) Tinning (VS) den 3. oktober 1985 § 1. Indførsel, herunder transport og salg, til Danmark af kul og andre fossile brændstoffer med oprindelse i Sydafrika og Namibia er forbudt.
§ 2. Personer, herunder bestyrelsesmedlemmer i virksomheder, der overtræder § 1, straffes med bøde eller hæfte.
Stk. 2. Er overtrædelsen begået af et aktieselskab, anpartsselskab, andelsselskab eller lignende, kan der pålægges selskabet som sådant bødeansvar.
 § 3. Loven træder i kraft dagen efter bekendtgørelsen i Lovtidende.
Stk. 2. Lovens gyldighed kan begrænses eller bringes til ophør ved kgl. anordning.
BEMÆRKNINGER TIL LOVFORSLAGET Lovforslagets formål er med øjeblikkelig virkning at standse al import af energi, herunder først og fremmest kul, fra Sydafrika.
Importforbuddet for Namibia skal gælde, så længe Namibia i strid med FNs vedtagelser er under sydafrikansk administration.
Lovforslagets § 3, stk. 2, sigter til, at importforbuddet for Namibias vedkommende kan bringes til ophør, når Sydafrikas administration af Namibia måtte ophøre.
Det er hensigten, at importforbuddet ikke blot skal gælde importøren i snæver forstand, men også de personer og selskaber, der transporterer den ulovlige indførsel på f.eks. skibe eller formidler denne transport.
Det bemærkes, at formuleringen af § 2, stk. 1, der svarer til formuleringen af den tilsvarende bestemmelse i lov om forbud mod nye danske investeringer m.v. i Sydafrika og Namibia, understreger det personlige ansvar for især bestyrelsesmedlemmer i selskaber.
Det følger endvidere af § 2, stk. 2, at der kan blive tale om at pålægge selskaber, der ulovligt importerer brændsel fra Sydafrika og Namibia, som sådanne et bødeansvar.
