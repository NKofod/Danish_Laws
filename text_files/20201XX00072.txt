Skriftlig fremsættelse (7. oktober 2020) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af lov om luftfart (Fastlæggelse af safety-afgiften og regulering af erstatningsansvarsgrænser) (Lovforslag nr.
L 41) Lovforslaget har til formål at adressere behovet for en generel opdatering af lov om luftfart for så vidt angår fastlæggelse af safety-afgiftssatsen som følge af et væsentligt ændret passagerantal i kølvandet på COVID-19 pandemien, regulering af de beløbsmæssige erstatningsansvarsgrænser ved befordring af passagerer, bagage og gods, der ikke er omfattet af EU-regulering samt brugen af kønsneutrale stedord.
Det foreslås at fastholde niveauet for safety-afgiftssatsen i 2021, at fastlægge afgiftssatsen til 6,00 kr. pr. 1. januar 2022 og at udskyde den årlige regulering i henhold til reguleringsmekanismen i loven til 1. januar 2025. Afgiften følger af luftfartsloven og har til formål at finansiere det statslige tilsyn med luftfartssikkerheden.
Ved at udskyde reguleringen af satsen til 1. januar 2025 forventes det, at reguleringen ikke vil være påvirket af ændringerne i aktivitetsniveauet på luftfartsområdet under COVID-19 pandemien.
 De gældende regler for luftfartsselskabernes erstatningsansvar, herunder beløbsmæssige grænser for erstatningen, er reguleret i Montreal-konventionen af 28. maj 1999 om indførelse af visse ensartede regler for international luftbefordring (herefter Montreal-konventionen). Beløbene i Montreal-konventionen er nu for anden gang siden Danmark tiltrådte konventionen blevet »pristalsreguleret«, hvorfor grænserne i luftfartsloven foreslås reguleret tilsvarende.
 Endelig foreslås det at ændre de bestemmelser i luftfartsloven, hvor kønsbetegnelsen »han«, »hans« eller »ham« anvendes, idet det ikke vurderes at være af betydning for bestemmelsernes anvendelse at benytte kønsbetegnelsen, ligesom den sproglige ændring vil understøtte ligestilling mellem kønnene.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. januar 2021, hvor det foreslås, at forslaget skal træde i kraft.
