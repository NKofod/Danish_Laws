Betænkning afgivet af Sundheds- og Ældreudvalget den 2. juni 2020 Betænkning over Forslag til lov om ændring af lov om lægemidler (Kriminalforsorgens fordeling, opsplitning og udlevering af lægemidler til indsatte i kriminalforsorgens institutioner) [af sundheds- og ældreministeren (Magnus Heunicke)]:
1. Indstillinger Udvalget indstiller lovforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre, Dansk Folkeparti og Enhedslisten Venstres, Dansk Folkepartis og Enhedslistens medlemmer af udvalget støtter forslaget om at ændre loven, så det bliver tilladt at splitte og dele lægemidler til indsatte i kriminalforsorgens institutioner, men er også opmærksom på de udfordringer, der har været, når Styrelsen for Patientsikkerhed har været på besøg i fængsler og arresthuse.
Dette var også grunden til, at V, DF og EL kaldte justitsministeren og sundheds- og ældreministeren i samråd for at høre ministrenes svar på, hvordan vi kan sikre ordentlige arbejdsforhold for sundhedspersonale og sikre, at vi i fremtiden får forhold, som er optimale både for personalet og for de indsatte.
V, DF og EL tager til efterretning, at alle kriminalforsorgsområder er i gang med at foretage de nødvendige ændringer for at sikre, at medicinhåndtering sker i overensstemmelse med reglerne, og at man har indført en landsdækkende ordning for sikring af oversendelse af helbredsoplysninger, når en indsat løslades eller overføres til en anden institution.
Justitsministeren fortalte også, at man havde afsat flere personaleressourcer, hvilket er vigtigt, når man ser på kritikken af det stressede arbejdsmiljø.
Desværre var der ikke den store løsning med hensyn til digital journalføring, som de fleste steder føres med pen og papir.
Vi mener ikke, at dette er hensigtsmæssigt, og håber derfor, at justitsministeren tager initiativ til at sikre en ordning fremadrettet, så alle kan sikres den samme indsigt i den elektroniske patientjournal og FMK (Fælles Medicinkort). V, DF og EL vil tage sagen op igen i næste folketingsår for at se, hvordan vi kan sikre den digitale løsning, hvis ikke ministeren har fundet løsningen.
Sociallistisk Folkeparti Socialistisk Folkepartis medlemmer af udvalget deler ønsket om at give kriminalforsorgen adgang til at udlevere håndkøbsmedicin til indsatte, som måtte have behov for det.
SF stemmer derfor også for L 182.
 Med henvisning til svar på spørgsmål 28 om den sundhedsfaglige opfølgning på eksempelvis utilsigtede hændelser, som har til formål på kontinuerlig vis at kvalificere håndteringen af bl.a. medicin til patienter, vil SF udtrykke vores forbehold om, at netop medicinhåndtering i fængsler m.v. ikke er omfattet af disse regler.
SF vil derfor også arbejde for at sikre, at indsatte i fængsler er omfattet af alle gældende sundhedsfaglige retningslinjer og rettigheder, som gælder for patienter i øvrigt.
Konkret i forhold til dette lovforslag giver det naturligvis god mening at undgå stort medicinspild og samtidig sikre indsatte let adgang til en hovedpinepille.
SF bemærker imidlertid også et behov for at sikre, at indsatte, som modtager medicinsk behandling, er omfattet af samme høje standard for sikkerhed i behandlingen, som gælder for den øvrige befolkning.
3. Udvalgsarbejdet Lovforslaget blev fremsat den 29. april 2020 og var til 1. behandling den 7. maj 2020. Lovforslaget blev efter 1. behandling henvist til behandling i Sundheds- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og sundheds- og ældreministeren sendte den 25. marts 2020 dette udkast til udvalget, jf.
SUU alm. del  bilag 291. Den 29. april 2020 sendte sundheds- og ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Samråd Udvalget har stillet 2 spørgsmål til sundheds- og ældreministeren og justitsministeren til mundtlig besvarelse, som ministrene har besvaret i et lukket samråd.
Spørgsmål Udvalget har under udvalgsarbejdet stillet 28 spørgsmål til sundheds- og ældreministeren og 1 spørgsmål til justitsministeren til skriftlig besvarelse, som ministrene har besvaret.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Flemming Møller Mortensen (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Nils Sjøberg (RV) Kirsten Normann Andersen (SF) Trine Torp (SF) Peder Hvelplund (EL) Victoria Velasquez (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Mette Hjermind Dencker (DF) Karina Adsbøl (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
