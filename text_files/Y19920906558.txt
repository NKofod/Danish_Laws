 Generelt udtalt, at der hverken i brandloven eller anden lovgivning er  

 hjemmel til, at kommuner sælger radioprodukter til eller udfører  

 reparationsarbejde for andre offentlige myndigheder eller private  

 virksomheder m.v.
Endvidere udtalt, at en kommune i et vist begrænset omfang kan udnytte  

 en kommunal overkapacitet og således varetage opgaver, der ikke normalt er  

 kommunale.
Det er dog bl.a. en betingelse, at den pågældende kommunale  

 aktivitet ikke er dimensioneret med det formål at opnå mulighed for at  

 varetage opgaver, der normalt ikke er kommunale, samt at overkapaciteten af  

 hensyn til varetagelsen af den kommunale opgave ikke kan afskaffes.
Ved  

 afgørelsen af, hvorvidt en kommune kan sælge overkapacitet, må det endvidere  

 indgå som et element i afvejningen, om opgaven i øvrigt varetages på rimelig  

 måde af private erhvervsdrivende.
Herudover vil kommuner i meget begrænset omfang kunne påtage sig  

 accessoriske opgaver, d.v.s. i princippet ikke-kommunal virksomhed, der  

 knytter sig naturligt til en i øvrigt kommunal opgave på en sådan måde, at  

 det ville forekomme urimeligt ikke at give kommunen adgang til at udføre  

 opgaven.
Betingelsen herfor er bl.a., at den accessoriske virksomhed i sit  

 omfang skal være underordnet i forhold til hovedvirksomheden.
Ved afvejningen  

 af, hvorvidt en sådan ikke-kommunal virksomhed kan udføres, skal der tillige  

 tages hensyn til, om opgaven i forvejen varetages på rimelig måde af private  

 erhvervsdrivende.
 I den konkrete sag udtalte Indenrigsministeriet, at et kommunalt  

 brandvæsen - som forestod driften af en for flere kommuner fælles  

 alarmeringscentral - som accessorisk virksomhed kunne indkøbe materiel til og  

 udføre reparationsvirksomhed på lokale alarmeringscentraler i de kommuner,  

 som var tilsluttet den fælles alarmeringscentral.
Videre udtalt, at indkøbs- og reparationsvirksomhed i forbindelse med  

 mobilt radioudstyr i de kommuner, som var tilsluttet den fælles  

 alarmeringscentral, og over for private virksomheder ikke kunne anses som  

 accessorisk virksomhed i forhold til virksomheden på den fælles  

 alarmeringscentral.
Den omhandlede indkøbs- og reparationsvirksomhed kunne  

 heller ikke anses som lovlig ud fra et overkapacitetssynspunkt.
Fr.
Majbritt Petersen Knøsen 77 2670 Greve I skrivelse af 12. juni 1991 har De rettet henvendelse til  

 Indenrigsministeriet vedrørende dele af Københavns Brandvæsens virksomhed.
I Deres skrivelse har De bl.a. anført, at Københavns Brandvæsen importerer  

 produktet Storno/Motorola, og at brandvæsenet sælger produktet til og udfører  

 reparationsvirksomhed for såvel private vognmænd som offentlige instanser.
Da  

 denne virksomhed efter Deres opfattelse er konkurrenceforvridende i forhold  

 til private virksomheder, har De anmodet Indenrigsministeriet om at vurdere  

 sagen.
I anledning af Deres henvendelse anmodede Indenrigsministeriet i skrivelse  

 af 25. juni 1991 Københavns Borgerrepræsentation om en udtalelse.
I skrivelse  

 af 9. december 1991 til ministeriet anførte Københavns Borgerrepræsentation  

 bl.a. følgende:
 »Københavns Brandvæsens radioværksted har som sin primære opgave  

 udover driften af brandvæsenets eget kommunikationsmateriel at foretage  

 indkøb og servicering af kommunikationsmateriel for andre af kommunens  

 institutioner.
Denne aktivitet er i forbindelse med den fælles alarmeringscentral for  

 Københavnsegnen naturligt blevet udvidet til også at dække fast og mobilt  

 udstyr ved de tilsluttede kommunale brandvæsener.
Blandt andet af hensyn til  

 harmonisering af det anvendte materiel.
 I denne sammenhæng er ligeledes indgået aftaler med Falck om  

 vedligeholdelse af basisudstyr på denne virksomheds vagtcentraler i  

 fællesskabets område, og med ISS-skadesservice om servicering af udstyr på  

 denne virksomheds vagtcentral.
 ISS-skadesservice indgår som brandvæsenets samarbejdspartner på  

 skadestedet i forbindelse med bekæmpelse af skaderne efter brand.
Ved varetagelsen af disse opgaver har radioværkstedet opbygget en  

 avanceret know-how på kommunikationsområdet og opnået en høj grad af  

 effektivitet.
Dette har medført, at radioværkstedet jævnligt modtager  

 forespørgsler fra den private sektor uden for det område, der har en naturlig  

 tilknytning til alarmeringscentral m.v.
Blandt andet kan nævnes de store  

 transportselskaber, der for at effektivisere deres kørsler ønsker at udbygge  

 kommunikationssystemerne efter brandvæsenets model.
 Radioværkstedet udfører i enkelte tilfælde sådanne opgaver for private,  

 når det kan indpasses i de øvrige opgaver og således medvirker til en  

 effektiv udnyttelse af de eksisterende ressourcer.
Som eksempel herpå kan nævnes, at radioværkstedet for Hafnia-koncernen  

 overflytter biltelefoner fra gamle til nye personalevogne.
Sådant arbejde  

 udføres til en fast timepris, svarende til markedsprisen, for øjeblikket 247  

 kr. ekskl. moms.
 Denne type aktivitet har begrænset betydning i forhold til de samlede  

 indtægter, Brandvæsenet har fra andre, fortrinsvis kommunale institutioner.  

 Brandvæsenet anslår, at det i 1991 vil dreje sig om en indtægt på ca. 150.000  

 kr., hvor de samlede indtægter forventes at blive ca. 1,8 mill. kr.
 Som nævnt varetages denne type opgaver kun på baggrund af henvendelser til  

 radioværkstedet.
 Radioværkstedet foretager ikke en markedsføring over for private, ligesom  

 man ikke af egen drift afgiver tilbud i konkurrence med private.
 Det er således ikke korrekt, når det i klagen til Indenrigsministeriet  

 anføres, at radioværkstedet skulle importere og forhandle produkter inden for  

 kommunikationsområdet.
Disse produkter købes fra private firmaer, blandt andet Storno.
Det er  

 klart, at radioværkstedet som en stor kunde ved disse indkøb arbejder på at  

 opnå så store mængderabatter som muligt.
 Radioværkstedet har imidlertid aldrig solgt disse produkter videre til  

 private under markedsprisen.
Man finder således ikke, at radioværkstedets virksomhed ligger uden for  

 rammerne af den kommunale virksomhed.
I det omfang, der udføres arbejde for  

 private, har det en umiddelbar tilknytning til den primære kommunale  

 virksomhed, eller der er tale om en begrænset virksomhed, som tjener til at  

 udnytte de eksisterende ressourcer på en optimal måde for kommunen.« Københavns Magistrat har efterfølgende i skrivelse af 28. august 1992  

 supplerende udtalt følgende:
»Vedrørende arbejde for andre kommunale brandvæsener, der indgår i  

 den fælles alarmeringscentral, vedrører dette dels fast og mobilt  

 kommunikationsudstyr.
Det faste udstyr indgår som en integreret del af den  

 fælles alarmeringscentral.
Københavns Brandvæsen tillægger det derfor  

 afgørende betydning, at radioværkstedet varetager indkøb og servicering af  

 dette udstyr af hensyn til alarmeringscentralens daglige driftssikkerhed.
Vedrørende andre kommunale brandvæseners mobile udstyr, kan servicering af  

 dette i princippet varetages af andre.
Radioværkstedet varetager derfor  

 opgaven efter ønske fra de kommunale brandvæsener.
Hvilket man dog samtidig  

 anser for at være det mest hensigtsmæssige, bl.a. fordi der i serviceringen  

 indgår check- og afprøvningsprocedurer i forhold til det faste udstyr.
 Det skønnes, at langt over halvdelen af radioværkstedets arbejde for de  

 øvrige kommunale brandvæsener vedrører fast udstyr.
For så vidt angår det i brev af 9. december 1991 anførte om arbejde for  

 private uden for det område, der har naturlig tilknytning til  

 alarmeringscentral m.v., kan oplyses, at dette arbejde i 1991 har andraget  

 ca. 1/2 mandår.
Da radioværkstedet har 25 ansatte, svarer det således til ca.  

 2% af den forbrugte arbejdstid.
Arbejde af denne karakter har således ikke et omfang, der har indflydelse  

 på antallet af ansatte i radioværkstedet.
Dimensioneringen heraf er bestemt  

 af de primære opgaver, bl.a. at radioværkstedet skal opretholde et  

 døgnberedskab i form af rådighedsvagt for at sikre alarmeringscentralens  

 kontinuerlige funktion.
At radioværkstedet kun varetager opgaver af denne karakter for private,  

 når det kan indpasses i de øvrige opgaver ved anvendelse af de eksisterende  

 ressourcer, kan også belyses ved, at radioværkstedet i nogle tilfælde på  

 forespørgsel fra private har afslået at påtage sig opgaver.
Som eksempel kan  

 nævnes en henvendelse fra vognmænd tilknyttet selskabet 3 x 34 om udbygning  

 og servicering af kommunikationsmateriel.« Kontorchef Kaj Holm Andersen, Københavns Kommune, har herudover den 10.  

 september 1992 telefonisk oplyst, at det faste udstyr for andre kommuner, som  

 Københavns Brandvæsens radioværksted reparerer, er udstyr i de lokale  

 kommunale alarmeringscentraler i de kommuner, der er tilknyttet den fælles  

 alarmeringscentral.
Kontorchef Kaj Holm Andersen meddelte endvidere, at det  

 af hensyn til en hurtig og sikker kommunikation mellem den centrale  

 alarmeringscentral og de lokale alarmeringscentraler var væsentligt, at  

 eventuelle fejl blev rettet af Københavns Brandvæsens radioværksted.
Der var  

 dog ikke ifølge aftale mellem de kommuner og amtskommuner, der er tilsluttet  

 den centrale alarmeringscentral, pligt til for de lokale centraler at benytte  

 Københavns Brandvæsens radioværksted til reparatione af de lokale  

 alameringscentraler.
 Endelig har De i skrivelse af 13. oktober 1992 til Indenrigsministeriet  

 stillet Københavns Brandvæsen nogle spørgsmål om, hvorvidt Københavns  

 Brandvæsen har solgt til Sankt Hans Hospital og til Roskilde Hospital.
Indenrigsministeriet skal i denne anledning generelt udtale, at det  

 tilsyn, som Indenrigsministeriet udøver over for Københavns Kommune, er et  

 retligt tilsyn.
Tilsynet omfatter kun spørgsmål om, hvorvidt der er sket en  

 tilsidesættelse af lovgivningen, herunder offentligretlige  

 retsgrundsætninger, jf. § 48 i lov om Københavns Kommunes styrelse  

 (lovbekendtgørelse nr. 484 af 21. juni 1991).
 Indenrigsministeriet kan således ikke tage stilling til spørgsmål om  

 hensigtsmæssigheden af en kommunes eller amtskommunes beslutning, men alene  

 til spørgsmålet om beslutningens lovlighed.
Dernæst bemærkes, at der ikke i brandloven, jf. lovbekendtgørelse nr. 365  

 af 28. juli 1983, er hjemmel til, at kommuner sælger radioprodukter til eller  

 udfører reparationsarbejde for andre offentlige myndigheder eller private  

 virksomheder m.v.
Da der heller ikke i øvrigt er lovhjemmel til, at kommuner  

 kan udføre disse aktiviteter, må spørgsmålet om, hvorvidt Københavns  

 Brandvæsens radioværksted kan påtage sig den omhandlede virksomhed, afgøres  

 ud fra almindelige offentligretlige retsgrundsætninger om kommunernes  

 opgavevaretagelse.
Ifølge disse retsgrundsætninger er det som udgangspunkt ikke en kommunal  

 opgave at drive handel, håndværk, industri og finansiel virksomhed.  

 Udgangspunktet fraviges dog bl.a. for så vidt angår kommunal produktion til  

 eget brug.
Kommunerne kan endvidere for at undgå værdispild lovligt afsætte  

 eventuelle biprodukter fra kommunal virksomhed samt i et vist, begrænset  

 omfang udnytte overkapacitet og således varetage opgaver, der ikke normalt er  

 kommunale.
Det er dog for så vidt angår salg af overkapacitet bl.a. en  

 betingelse, at den pågældende kommunale aktivitet ikke er dimensioneret med  

 det formål at opnå mulighed for at varetage opgaver, der normalt ikke er  

 kommunale, samt at overkapaciteten af hensyn til varetagelsen af den  

 kommunale opgave ikke kan afskaffes.
Ved afgørelsen af, hvorvidt en kommune  

 lovligt kan sælge overkapacitet, må det endvidere indgå som et element i  

 afvejningen, om opgaven i øvrigt varetages på rimelig måde af private  

 erhvervsdrivende.
Herudover vil kommuner i meget begrænset omfang kunne påtage sig  

 accessoriske opgaver, d.v.s. i princippet ikke-kommunal virksomhed, der  

 knytter sig naturligt til en i øvrigt kommunal opgave på en sådan måde, at  

 det ville forekomme urimeligt ikke at give kommunen adgang til at udføre  

 opgaven.
Det er dog bl.a. en betingelse, at den accessoriske virksomhed i sit  

 omfang skal være underordnet i forhold til hovedvirksomheden.
Ved afvejningen  

 af, hvorvidt en sådan ikke-kommunal virksomhed kan udføres, vil der endvidere  

 skulle tages hensyn til, om opgaven i forvejen varetages på rimelig måde af  

 private erhvervsdrivende.
Der henvises i øvrigt til det i Betænkning nr.  

 1153/88, om kommunerne og erhvervspolitikken, side 76 og 77, anførte.
 Indenrigsministeriet skal for så vidt angår den konkrete sag udtale, at  

 det - jf. det ovenfor anførte - som udgangspunkt ikke er en kommunal opgave  

 at indkøbe og videresælge produkter til og udføre reparationsvirksomhed for  

 andre kommuner eller private virksomheder m.v.
For så vidt angår Københavns Brandvæsens radioværksteds indkøb af materiel  

 til og udførelse af reparationsarbejde for de lokale alarmeringscentraler i  

 de kommuner, der er tilknyttet den fælles alarmeringscentral, bemærkes, at  

 der efter det af Københavns Kommune oplyste er en nær sammenhæng mellem den  

 centrale og de lokale alarmeringscentralers virksomhed.
Arbejdet må således  

 antages at ligge i naturlig forlængelse af og være nært knyttet til  

 samarbejdet om den fælles alarmeringscentral.
På denne baggrund og under  

 hensyn til, at Københavns Kommune i skrivelse af 28. august 1992 har oplyst,  

 at det af driftssikkerhedsmæssige grunde tillægges afgørende betydning, at  

 Københavns Brandvæsens radioværksted varetager indkøb af materiel til og  

 servicering af det omhandlede udstyr, finder Indenrigsministeriet - uanset om  

 det må antages, at private erhvervsdrivende ville kunne klare opgaven - at  

 Københavns Brandvæsens radioværksted lovligt vil kunne varetage den  

 omhandlede virksomhed som accessorisk virksomhed.
Efter Indenrigsministeriets opfattelse har Københavns Brandvæsens  

 radioværksteds indkøbs- og reparationsvirksomhed i forbindelse med det mobile  

 udstyr i de amtskommuner og kommuner, der er tilknyttet den fælles  

 alarmeringscentral, derimod ikke en sådan tilknytning til den centrale  

 alarmeringscentral eller en sådan karakter i øvrigt, at denne virksomhed kan  

 anses for lovlig som accessorisk virksomhed.
Der henvises i den forbindelse  

 bl.a. til Københavns Kommunes skrivelse af 28. august 1992, hvoraf det  

 fremgår, at det omhandlede arbejde ikke af driftssikkerhedsmæssige grunde  

 skal udføres af Københavns Brandvæsens radioværksted samt til, at den  

 omhandlede indkøbs- og reparationsvirksomhed må antages at kunne varetages på  

 rimelig måde af private erhvervsdrivende.
Det samme gør sig gældende for så  

 vidt angår Københavns Brandvæsens radioværksteds aktiviteter i forhold til  

 private, herunder Falcks Redningskorps A/S og ISS-skadesservice.
Ministeriet finder heller ikke, at Københavns Brandvæsens radioværksteds  

 servicevirksomhed over for andre amtskommuner, kommuner og private er lovlig  

 ud fra et overkapacitetssynspunkt, jf. ovenfor.
Ministeriet har i denne  

 forbindelse lagt vægt på, at der ikke i lovgivningen er krav om, at  

 radioværkstedet skal være dimensioneret på en bestemt måde, og at den  

 pågældende servicevirksomhed må antages at kunne udføres på rimelig måde af  

 private erhvervsdrivende.
Afslutningsvis bemærkes, at Indenrigsministeriet i dag har fremsendt kopi  

 af denne skrivelse til Københavns Borgerrepræsentation, idet ministeriet har  

 anmodet borgerrepræsentationen om at foranledige, at aktiviteterne på  

 Københavns Brandvæsens radioværksted bringes i overensstemmelse med reglerne  

 for kommunernes opgavevaretagelse.
Ministeriet har samtidig anmodet om at  

 blive underrettet om, hvad der videre passerer i sagen.
Endelig har  

 Indenrigsministeriet oversendt Deres skrivelse af 13. oktober 1992 til  

 besvarelse af Københavns Borgerrepræsentation.
