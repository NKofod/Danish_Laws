Nr BTL 323 Betænkning over Forslag til lov om ændring af lov om statstilskud til  

 forbedringsarbejder m.v. i helårsboliger og fritidsboliger (Udvidede  

 tilskudsmuligheder)   

 Nr L 323 1992-93, 1. samling Afgivet af Boligudvalget Afgivet: 19930618 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige henvendelser fra  

 Boligselskabernes Landsforening og Landsforeningen for ejere af  

 Udlejningsejendomme.
 Boligministeren har over for udvalget tilkendegivet, at et ændringsforslag  

 vedrørende et særligt tilskud ud over det i dag gældende til installation af  

 forbrugsmålere (vand, varme, el og gas), således som bebudet i ministerens  

 fremsættelsestale, vil blive fremsat straks i næste folketingsår, således at  

 lovændringen kan træde i kraft samtidig med indførelsen af »grønne  

 afgifter« den 1. januar 1994.
 Boligministeren har ligeledes tilkendegivet, at det i samme lovforslag vil  

 blive foreslået, at klubværelser m.v. omfattes af loven.
 Boligministeren har endelig tilkendegivet, at der af tilskudsrammen for  

 1993 vil blive afholdt en engangsudgift på 600.000 kr. til iværksættelse af  

 initiativer med henblik på fremskyndelse af tilbagefaldet af uforbrugte  

 tilsagnsmidler.
På baggrund af det kraftige træk på tilskudsrammen vil Bygge- og  

 Boligstyrelsen gennem Kommunedata A/S rette skriftlig henvendelse til  

 ansøgere, som har modtaget tilsagn i januar, februar og marts måned 1993, men  

 som endnu ikke har fået udbetalt tilskuddet.
I brevet opfordres  

 tilsagnsmodtagere til at meddele kommunalbestyrelsen eventuelle beløb inden  

 for det meddelte tilsagn, som de ikke får brug for inden den automatiske  

 bortfaldsdato (9 mdr.). Udgiften vedrørende denne samt en tilsvarende  

 skrivelse senere på året vil beløbe sig til ca. 600.000 kr.
Eventuelt  

 overskydende beløb vil blive tilbageført tilskudsrammen.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal inden for flertallet (Det Konservative Folkepartis og  

 Venstres medlemmer af udvalget) kan stemme for lovforslaget, da der gennem  

 salg af GiroBank-aktier er skaffet den nødvendige finansiering.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
