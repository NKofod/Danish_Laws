(Til fremstillere og forhandlere af  

 farmaceutiske specialiteter) Ved lov nr. 327 af 26. juni 1975 om lægemidler blev bl.a. bestemmelserne  

 om en registrerings gyldighedsperiode ændret, og i sundhedsstyrelsens  

 meddelelse af 13. april 1976 om genregistrering af registrerede farmaceutiske  

 specialiteter blev der gjort rede for, hvorledes man tidsmæssigt agtede at  

 administrere overgangen fra apotekerlovens hidtil gældende bestemmelser om  

 gyldighedsperioden til lægemiddellovens ny bestemmelse om en femårs  

 gyldighedsperiode.
I forbindelse med forlængelse af registreringer i 1976, 1977 og 1978 har  

 sundhedsstyrelsen - uanset om registreringsindehaveren havde ansøgt om  

 forlængelse af registreringen indenfor den i loven nævnte frist - udsendt  

 meddelelse til den pågældende registreringsindehaver om, hvilke  

 registreringer der udløb i det pågældende år, samt oplysning om, hvilke  

 indikationer sundhedsstyrelsen i givet fald ville kunne godkende.
Efter at  

 have modtaget eventuelle kommentarer hertil er registreringen blevet  

 forlænget.
Da sundhedsstyrelsen i forbindelse med forlængelse af en registrering har  

 behov for at ajourføre og standardisere visse af oplysningerne om de enkelte  

 farmaceutiske specialiteter, har man imidlertid fundet det hensigtsmæssigt  

 fremover at anvende et særligt skema til ansøgning om forlængelse af  

 registrering.
Til orientering er et skema vedlagt.
For så vidt angår specialiteter, hvis registreringsperiode udløber i året  

 1979, agter sundhedsstyrelsen i løbet af november måned at henvende sig  

 direkte til de berørte registreringsindehavere, og i forbindelse hermed vil  

 man medsende ansøgningsskemaer.
Man agter endvidere at anmode om, at  

 ansøgningsskemaerne indsendes til sundhedsstyrelsen inden en måned fra  

 modtagelsen, også selv om der tidligere måtte være ansøgt om forlængelse af  

 registreringen.
 Fremover er det sundhedsstyrelsens hensigt på tilsvarende måde at  

 orientere de berørte registreringsindehavere om, hvilke registreringer der  

 udløber.
SUNDHEDSSTYRELSEN, DEN 1. OKTOBER 1979 P.D.V.
