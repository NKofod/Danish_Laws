 Der kunne ikke godkendes fradrag som renter af et beløb, der ganske  

 vist var beregnet og benævnt renter fra 1. januar til 29. december 1982, idet  

 beløbet hidrørte fra et retsforlig af 29. december 1982, hvorefter en grund -  

 der hidtil havde været lejet - blev overdraget med virkning fra 1. januar  

 1982 og med forrentning fra denne dato.
 Landsretssagfører A klagede over, at de stedlige skattemyndigheder ikke  

 havde godkendt hans fradrag på 67.000 kr., der var fratrukket som renter i  

 indkomstopgørelsen for 1982.
Klageren var ejer af et hus i en kædehusbebyggelse.
Denne bebyggelse var  

 opført på et grundareal, som tilhørte nu afdøde B, som havde lejet grundene  

 ud til bygningsejerne.
For grundene havde lejerne betalt et beløb, der  

 oprindeligt havde udgjort 8.000 kr. årligt, men som følge af  

 reguleringsbestemmelser i lejekontrakten var lejeafgiften steget  

 uforholdsmæssigt stærkt og var efterhånden blevet så tyngende, at beboerne  

 gjorde indsigelser over for B.
For 1982 ville den årlige leje beløbe sig til  

 knap 45.000 kr., og denne leje ville i de følgende år stige endnu kraftigere.
Lejerne havde derfor sluttet sig sammen og anmodet B om en nedsættelse af  

 den årlige lejeafgift sammen med en ændring af reguleringsbestemmelserne.
I  

 januar 1981 havde lejernes advokat skrevet til B's advokat med anmodning om  

 en drøftelse af lejeafgiften, idet man samtidig havde foreslået en ordning,  

 hvorefter lejerne hver for sig kunne købe de grunde, hvorpå deres huse lå.  

 Efter langvarige forhandlinger, som var endt resultatløse, havde lejerne  

 indbragt spørgsmålet for Østre Landsret med påstand om, at B tilpligtedes at  

 anerkende, at bestemmelserne i lejeaftalen skulle være ugyldige fra den 1.  

 marts 1982 at regne, subsidiært fra et senere tidspunkt.
Stævningen var  

 udskrevet først i januar 1982. Den 29. december 1982 blev sagen endeligt  

 forligt efter en række yderligere forhandlinger.
Forliget indebar, at  

 klageren og de øvrige lejere med virkning fra den 1. januar 1982 skulle have  

 hver sin grund overdraget på nærmere angivne vilkår, herunder bl.a., at  

 købesummen endeligt ansattes til 335.000 kr. pr. grund med forrentning fra  

 den 1. januar 1982 med 20% og fra den 1. januar 1983 med 19% af købesummen  

 med tillagte renter for 1982, indtil betaling fandt sted.
 Ved indkomstopgørelsen havde klageren herefter fratrukket renteudgifter  

 for tiden 1. januar til 31. december 1982 med 67.000 kr. tillige med  

 ejendomsskatter og under medregning af lejeværdi.
 Til støtte for ansættelsen havde skattemyndighederne anført, at klageren  

 først havde erhvervet sin grund ved underskriften af forliget af den 29.  

 december 1982. Først fra denne dato forelå der en aktuel gældsforpligtelse  

 for klageren, der berettigede ham til at fratrække de heraf flydende renter.  

 Det omhandlede beløb på 67.000 kr. måtte efter skattemyndighedernes  

 opfattelse anses som et tillæg til købesummen.
Klageren bestred, at beløbet kunne anses for en del af købesummen.
Det  

 fremgik klart af den mellem parterne trufne aftale, at købet var sket med  

 virkning fra den 1. januar 1982, og at den aftalte købesum skulle forrentes.  

 Det lå uden for praksis at nægte fradragsret for renter, som lå forud for  

 datoen for underskrift på slutsedlen eller retsforliget.
Der var tale om en  

 retstvist, som var endt med en forligsmæssig afslutning efter at have løbet i  

 næsten 1 år.
Videre anførtes, at aftalen var indgået mellem uafhængige parter med  

 modstridende interesser.
Sælgeren af grundene havde indtægtsført de nævnte  

 rentebeløb vedrørende alle handlerne.
Selv om man lagde til grund, at der var  

 tale om en ejendomshandel, var det sædvanligt, at der vælges en skæringsdag,  

 som ligger noget tilbage i tiden, afhængig af konkrete handelsforhold, og at  

 man godkendte renteudgifter tilbage til denne skæringsdag, som lå før  

 slutseddeldatoen.
Hvis en udlejningsejendom blev solgt med skæringsdato 4  

 måneder før overdragelsen, skulle køberen medregne lejeindtægten fra  

 skæringsdagen.
Ganske det samme måtte gælde i klagerens tilfælde.
Endelig  

 anførte klageren, at der højst kunne ske en beskæring af det fratrukne beløb  

 med 24.000 kr., svarende til det beløb, som lejerne havde anerkendt at skulle  

 betale i leje for 1982.
Statsskattedirektoratet udtalte, at det er en forudsætning for  

 rentefradragsretten, at der eksisterer en aktuel gældsforpligtelse, men en  

 sådan havde ikke foreligget for klageren før den 29. december 1982, hvor  

 retsforliget blev endeligt tiltrådt.
Direktoratet henviste til cirkulære nr.  

 216 af 17. december 1982 om beskatning af fortjeneste ved afståelse af  

 ejendom, hvor det i punkt 21 er fremhævet, at ejendomsretten til en ejendom  

 først går over til køberen, når der foreligger en endelig aftale.
De igennem  

 1982 førte forhandlinger mellem klageren og B kunne ikke anses for en sådan  

 endelig aftale, men var netop udtryk for, at ejendomsretten ikke var gået  

 over før den 29. december 1982. Dette støttedes også af, at B ikke var  

 interesseret i at sælge grundene, før han hen på året 1982 havde fået vished  

 for, at han ikke ville blive beskattet af avancen ved salg af grundene.
Der  

 kunne vel efter praksis godkendes fradrag for renter forud for aftalens dato,  

 men i så fald kun for en ganske kort periode, og denne praksis ville derfor  

 ikke kunne finde anvendelse i klagerens tilfælde.
Landsskatteretten måtte være enig med skattemyndighederne i, at det var en  

 forudsætning for rentefradrag, at der forelå en aktuel gældsforpligtelse, og  

 i, at en sådan forpligtelse først kunne anses for opstået ved retsforliget  

 den 29. december 1982. Retten måtte endvidere være enig med  

 skattemyndighederne i, at den gældende praksis, hvorefter der kunne  

 anerkendes rentefradrag for en kort periode forud for aftaledatoen, ikke  

 kunne finde anvendelse under de foreliggende omstændigheder.
Den påklagede  

 ansættelse blev derfor stadfæstet.
 LV 1987, F 3.1.3.
