Fastholdelse af afgørelse med afslag på ansøgning om dispensation fra kravet om, at der ved malerarbejde, hvor der anvendes isocyanater, skal anvendes friskluftforsynet åndedrætsværn med helmaske Resume Virksomheden fremsendte en ansøgning om dispensation fra kravet om, at der ved malerarbejdet, hvor der anvendes isocyanater, skal anvendes friskluftforsynet åndedrætsværn med helmaske.
 Arbejdstilsynets traf afgørelse med afslag på ansøgningen om dispensation.
 Et enigt nævn fastholdt afgørelsen og vurderede, at der ikke var tale om særlige forhold, som kunne begrunde, at der blev givet dispensation fra reglerne om kodenummererede produkter, hvorefter der ved malerarbejdet skal anvendes friskluftforsynet åndedrætsværn med helmaske.
 Nævnet vurderede endvidere, at der ikke var oplyst om sådanne særlige forhold, der i dette tilfælde gjorde en dispensation rimelig og fuldt forsvarlig.
 Nævnet lagde endvidere vægt på, at leverandøren af de turbomasker, der tænktes anvendt, ikke kunne anbefale Turbomasker ved arbejde med isocyanater.
Den konkrete afgørelse [Adressat udeladt] Arbejdsmiljøklagenævnet har på møde den 25. juni 2019 behandlet [navn udeladt]s klage på vegne [navn udeladt] over Arbejdstilsynets afgørelse af 19. december 2018.
 Ved denne afgørelse meddelte Arbejdstilsynet, at Arbejdstilsynet fandt, dels at der ikke forelå særlige forhold, dels at det ikke vil være sundhedsmæssigt fuldt forsvarligt at dispensere fra kravet om, at der ved malerarbejdet, hvor der anvendes isocyanater, skal anvendes friskluftforsynet åndedrætsværn med helmaske og måtte derfor afslå virksomhedens dispensationsansøgning.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 19. december 2018.
B E G R U N D E L S E Arbejdsmiljøklagenævnet vurderer, at der ikke er tale om særlige forhold som kan begrunde, at der dispenseres fra reglerne om kodenummererede produkter, hvorefter der ved malerarbejdet skal anvendes friskluftforsynet åndedrætsværn med helmaske.
 Nævnet vurderer endvidere, at der ikke er oplyst om sådanne særlige forhold, der i dette tilfælde gør en dispensation rimelig og fuldt forsvarlig.
 Nævnet lægger endvidere vægt på, at leverandøren af de turbomasker, der tænkes anvendt, ikke kan anbefale Turbomasker ved arbejde med isocyanater.
 Nævnet har lagt til grund, at der ved arbejdet med sprøjtelakering i malerkabine på 30x30x7,15 m bliver anvendt produkter med malkode 4-3 samt, at der bliver anvendt produkt med isocyanater.
Det følger af reglerne om arbejde med kodenummererede produkter, at direktøren for Arbejdstilsynet kan, hvor særlige forhold foreligger, tillade afvigelser fra bestemmelserne i denne bekendtgørelse, når det skønnes rimeligt og fuldt forsvarligt. ¬ Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet henviser til Om dispensation  § 22, i Arbejdstilsynets bekendtgørelse nr. 302 af 13. maj 1993 om arbejde med kodenummererede produkter Om arbejde med kodenummererede produkter  § 48, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017  § 5 og § 13, stk. 1, i Arbejdstilsynets bekendtgørelse nr. 302 af 13. maj 1993 om arbejde med kodenummererede produkter Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Arbejdstilsynets bekendtgørelse nr. 302 af 13. maj 1993 om arbejde med kodenummererede produkter Kapitel 1 område og definitioner § 5. Arbejde med produkter, som er omfattet af denne bekendtgørelse skal planlægges, tilrettelægges og udføres i overensstemmelse med reglerne i denne bekendtgørelse og i øvrigt i overensstemmelse med arbejdsmiljølovens almindelige regler.
Kapitel 4 sikkerhedsforanstaltninger § 13. Ved arbejde med produkterne skal der mindst træffes de sikkerhedsforanstaltninger, der er angivet i bilagene til denne bekendtgørelse.
Kapitel 5 Dispensationer § 22. Direktøren for Arbejdstilsynet kan, hvor særlige forhold foreligger, tillade afvigelser fra bestemmelserne i denne bekendtgørelse, når det skønnes rimeligt og fuldt forsvarligt.
Bilag 7 til Arbejdstilsynets bekendtgørelse om arbejde med kodenummerede produkter .
 7.3.2 Personlige værnemidler m.v.
Skema VII. 3, VII. 4, VII. 5, VII. 6 og VII. 7 angiver, hvilke personlige værnemidler der skal anvendes ved det enkelte arbejde.
De personlige værnemidler sammensættes af de værnemidler, der er angivet både for tallet før bindestregen og tallet efter bindestregen i kodenummeret.
 . .
Skema VII. 4. - Personlige værnemidler og særligt arbejdstøj for arbejde i kombikabiner, sprøjtekabiner og sprøjtebokse, hvor operatøren er i sprøjtezonen - For- og efterbehandling uden for anlæg, se skema VII. 5.
 - Klargøringsarbejde, se skema VII. 6.
 - Håndtering af emner til tørring og afdampning, se skema VII. 7.
 + Nye anlæg er kabiner der opfylder kravene til nye sprøjtekabiner se skema VII. 2.a. * Eksisterende anlæg, der ikke opfylder kravene til nye sprøjtebokse eller nye sprøjtekabiner efter denne bekendtgørelse, men som minimum overholder kravene nævnt i skema VII. 1.b. eller skema VII. 2.b.
