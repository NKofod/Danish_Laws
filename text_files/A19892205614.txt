 Denne datasammenskrivning omfatter lov om godkendelse af  

 handelsskoler, tekniske skoler samt maskinmester- og maskinistskoler og  

 tilskud m.v. til disse skoler, jf. lovbekendtgørelse nr. 178 af 2. april 1987  

 med de ændringer, der følger af § 10 i lov nr. 351 af 1. juli 1988 og § 11 i  

 lov nr. 347 af 24. maj 1989.
 Godkendelse m.v.
 § 1.  Undervisningsministeren kan godkende  

 handelsskoler, tekniske skoler til at meddele undervisning, der henhører  

 under de pågældende skoleområder.
 Stk. 2.  Godkendelse i medfør af stk. 1 kan kun  

 meddeles, såfremt der på den pågældende skole skønnes at være tilvejebragt  

 grundlag for en forsvarlig undervisning, herunder kvalificerede lærerkræfter,  

 samt fornødne lokaler og udstyr.
 § 2.  Skolerne er pligtige at følge de bestemmelser om  

 adgangsbetingelser, uddannelseskrav til lærere, undervisningsplaner,  

 eksamensordninger og andre forhold vedrørende undervisningen, som måtte blive  

 udfærdiget af undervisningsministeren.
 § 3.  Undervisningsministeren kan tilbagekalde en  

 meddelt godkendelse, såfremt den i § 1, stk. 2, anførte betingelse eller  

 andre vilkår for godkendelsen ikke længere er opfyldt, eller hvis skolen  

 tilsidesætter de i § 2 omhandlede bestemmelser.
 § 3 a.  Undervisningsministeren kan for så vidt angår  

 handelsskoler og tekniske skoler bemyndige ministeriets direktorater til at  

 udøve de beføjelser, der i denne lov er tillagt ministeren.
 Stk. 2.  Undervisningsministeren kan fastsætte  

 bestemmelser om adgangen til at klage over afgørelser, der er truffet i  

 henhold til bemyndigelse efter stk. 1, herunder om at afgørelser ikke skal  

 kunne indbringes for ministeren.
 Driftsudgifter m.v.
§ 4.  Skoler, godkendt i henhold til § 1, er  

 berettiget til at oppebære driftstilskud af statskassen, såfremt a. der efter undervisningsministerens skøn er tilstrækkeligt behov for  

 vedkommende undervisning, b. skolen er organiseret som en selvejende institution på et betryggende  

 økonomisk grundlag, c. skolens vedtægter, der skal sikre de tilskudsgivende myndigheder  

 repræsentation i skolens ledelse, er godkendt af undervisningsministeren.
 Stk. 2.  Skolerne er pligtige at følge de af  

 undervisningsministeren fastsatte bestemmelser om driften og de økonomiske og  

 organisatoriske forhold, herunder bestemmelser om aflønning af ledere, lærere  

 og andet personale.
 Stk. 3.  Ministeren kan fastsætte regler om, at  

 bestemmelserne i lov nr. 291 af 18. juni 1969 om tjenestemænd i staten,  

 folkeskolen og folkekirken § 10, stk. 1, og §§ 19-25 finder anvendelse på det  

 personale ved skolerne, der er ansat på tjenestemandslignende vilkår, og at §  

 21, stk. 4, i den nævnte lov gælder for medlemmer af skolernes bestyrelser.  

 Beslutning om suspension, iværksættelse af tjenstlig undersøgelse, udpegning  

 af forhørsleder, ikendelse af disciplinærstraf og injuriesøgsmål træffes af  

 ministeren efter indhentet udtalelse fra bestyrelsen for vedkommende skole.
 § 5.  Driftstilskud til lærlingeundervisning  

 fastsættes således, at de med undervisningen forbundne udgifter, jfr. § 8,  

 stk. 1, dækkes fuldt ud af staten.
 § 6.  Driftstilskud til anden undervisning, der  

 afsluttes med en statskontrolleret prøve eller eksamen, fastsættes, såfremt  

 skolen er en selvejende institution, således, at de med undervisningen  

 forbundne udgifter, jfr. § 8, stk. 1, dækkes fuldt ud af staten.
 Stk. 2.  Såfremt skolen ikke er en selvejende  

 institution, jfr. § 18, stk. 3, yder staten driftstilskud til den i stk. 1,  

 1. pkt., nævnte undervisning med 84 pct. af de med undervisningen forbundne  

 udgifter, jfr. § 8, stk. 1. Sikres skolens formue det pågældende  

 uddannelsesformål, og følger skolen de af undervisningsministeren i øvrigt  

 fastsatte bestemmelser for ydelse af højere tilskud, kan driftstilskuddet dog  

 ydes med indtil 100 pct.
 Stk. 3.  Driftstilskud til anden undervisning, der ikke  

 afsluttes med en statskontrolleret prøve eller eksamen, ydes med 84 pct. af  

 de med undervisningen forbundne udgifter, jfr. § 8, stk. 1.
§ 7.  Ydelse af driftstilskud i medfør af §§ 5 og 6  

 kan gøres betinget af, at skolen har et af undervisningsministeren fastsat  

 antal elever pr. klasse.
For år, i hvilke skolen har et mindre gennemsnitligt  

 antal elever pr. klasse end fastsat af undervisningsministeren, kan  

 driftstilskuddet til de tilskudsberettigende udgifter til lærerlønninger, der  

 er forbundet med den pågældende undervisning, nedsættes efter forholdet  

 mellem gennemsnitselevtallet og det af undervisningsministeren fastsatte  

 elevtal.
 § 8.  Undervisningsministeren fastsætter nærmere  

 regler for, hvilke udgifter og indtægter der kan medtages ved beregningen af  

 driftstilskuddet.
 Stk. 2.  Undervisningsministeren kan fastsætte regler om  

 størrelsen af og fremgangsmåden ved betaling for undervisning, der ikke er  

 tilskudsberettiget efter denne lov eller lov om erhvervsfaglige  

 grunduddannelser, og som gennemføres ved skoler, som er godkendt efter § 1.
 Stk. 3.  Undervisningsministeren kan godkende, at de i  

 henhold til § 1 godkendte skoler af deres egenkapital kan anvende midler til  

 udvikling af undervisning, hvortil der ikke kan ydes driftstilskud efter  

 reglerne i denne lov eller lov om erhvervsfaglige grunduddannelser.  

 Undervisningsministeren kan fastsætte nærmere regler herom.
 § 9.  Undervisningsministeren kan tilbageholde  

 driftstilskuddet eller eventuelt lade dette bortfalde, såfremt de i medfør af  

 § 4, stk. 2, eller § 8 fastsatte bestemmelser ikke er overholdt.
§ 10.  Statskassen kan yde tilskud til dækning af a. udgifter ved uddannelse af lærere på kursus efter nærmere af  

 undervisningsministeren fastsatte regler, b. udgifter til udarbejdelse af læremidler samt til pædagogisk  

 forsøgsvirksomhed godkendt af undervisningsministeren med henblik på  

 udvikling af undervisning.
§ 10 a.  Staten kan inden for et årligt fastsat beløb  

 yde tilskud til nedbringelse af befordringsudgifter for lærlinge i  

 forbindelse med lærlingeundervisning, når disse har særlig store  

 befordringsudgifter.
Undervisningsministeren fastsætter nærmere regler herom  

 og kan bestemme, at også andre elever end lærlinge kan få befordringstilskud.  

 Undervisningsministeren fastsætter nærmere regler om administrationen af  

 ordningen og kan herunder bestemme, at afgørelser om tilskud træffes af  

 skolerne, og at afgørelserne ikke kan påklages.
 § 11.  Lærlinge og EFG-elever samt andre elever fra  

 skoler godkendt efter § 1, der opholder sig på skolehjem, betaler bidrag til  

 kost og logi efter undervisningsministerens nærmere bestemmelse.
 Stk. 2.  Undervisningsministeren fastsætter regler for  

 statens afholdelse af øvrige driftsudgifter for skolehjem, såfremt  

 skolehjemmet drives af en selvejende institution, der er godkendt af  

 undervisningsministeren.
 § 12.  Regler i medfør af § 8, § 10 og § 11 fastsættes  

 af undervisningsministeren efter forhandling med finansministeren.
Lån og tilskud til anlæg § 13.  Til tilskudsberettigede skoler og skolehjem kan  

 der af statskassen ydes rente- og afdragsfrie lån til opførelse, til- og  

 ombygninger eller køb af bygninger med indtil 5/6 af bygningernes  

 opførelsesværdi eller købesum.
 § 14.  Til tilskudsberettigede skoler kan der af  

 statskassen ydes rente- og afdragsfrie lån til hel eller delvis dækning af  

 udgifterne i forbindelse med sådanne til- og ombygninger og forbedringer, som  

 ikke væsentligt forøger den pågældende bygnings værdi, eller til indretning  

 af lejede lokaler.
Stk. 2.  Såfremt skolen er en selvejende institution,  

 kan udgifterne til disse foranstaltninger dækkes fuldt ud og ydes som  

 tilskud.
Er skolen ikke en selvejende institution, kan lånet andrage indtil  

 75 pct. af udgifterne og i særlige tilfælde indtil 100 pct.
 Stk. 3.  Bestemmelsen i stk. 2, 1. punktum, finder  

 tilsvarende anvendelse på de i § 11 omhandlede skolehjem.
§ 15.  Til anskaffelse af udstyr og inventar kan der  

 af statskassen ydes tilskudsberettigede skoler rente- og afdragsfrie lån på  

 indtil 75 pct. af udgifterne og i særlige tilfælde indtil 100 pct.
Lånene  

 nedskrives over en årrække uden kontant modydelse.
 Stk. 2.  Udstyr og inventar til brug ved undervisningen  

 kan, såfremt skolen er en selvejende institution, stilles til rådighed af  

 staten.
 Stk. 3.  Staten stiller udstyr og inventar til rådighed  

 for tilskudsberettigede skolehjem.
 § 16.  Nærmere regler om ydelse af lån, tilskud m.v. i  

 henhold til §§ 13-15 fastsættes af undervisningsministeren efter forhandling  

 med finansministeren og godkendelse af finansudvalget.
Straffebestemmelser og  

 ikrafttrædelsesbestemmelser § 17.  Den, der uden at have opnået godkendelse efter  

 nærværende lov eller ret til betegnelsen »statskontrolleret« i  

 medfør af loven om ungdomsskoler og aftenskoler m.v. (* 1), i annoncer,  

 reklamer eller på lignende måde averterer med uddannelser, der fører til  

 godkendte prøver eller eksaminer inden for de af nærværende lov omfattede  

 skoleområder, straffes med bøde.
 Stk. 2.  Er lovovertrædelsen begået af et aktieselskab,  

 andelsselskab eller lignende, kan bødeansvar pålægges virksomheden som sådan.
 § 18.  Efter nærmere af undervisningsministeren  

 fastsatte bestemmelser kan statstilskud og -lån efter reglerne i kapitel II  

 og III ydes med virkning fra den 1. april 1964 og tilskud fra kommunerne med  

 virkning fra den 1. april 1965.
 Stk. 2.  Skoler og institutioner, der i henhold til  

 tidligere lovgivning er godkendt til at meddele den i § 1 nævnte  

 undervisning, anses som godkendte også efter nærværende lov.
 Stk. 3.  De i stk. 2 omhandlede skoler, som har  

 oppebåret driftstilskud i henhold til hidtil gældende lov, anses som  

 tilskudsberettigede også efter nærværende lov.
 Stk. 4.  Lov nr. 361 af 23. juni 1920 om handelsskoler  

 §§ 6, 8, 9 og 10, lov nr. 197 af 7. juni 1958 om tekniske skoler, teknika og  

 teknologiske institutter §§ 1, 11, 12, 13, 14 og 17 samt lov nr. 210 af 7.  

 juni 1958 om eksaminer for maskinmestre m.m. § 15, stk. 1-3, samt §§ 16, 17  

 og 19 ophæves.
 § 19.  Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske forhold tilsiger.
---------- Lov nr. 217 af 23. april 1986, der indføjede § 3 a, indeholder følgende  

 ikrafttrædelsesbestemmelse:
 Loven træder i kraft den 1. juli 1986.
 Lov nr. 351 af 1. juli 1988, hvis § 10 ændrer lovens titel og § 1,  

 indeholder i § 11 følgende ikrafttrædelsesbestemmelse:
§ 11.  Loven træder i kraft den 1. juli 1988 Lov nr. 347 af 24. maj 1989, hvis § 11, stk. 2, nr. 1, ophæver lovens § 6,  

 stk. 1, 2. pkt., indeholder i § 11, stk. 1, følgende  

 ikrafttrædelsesbestemmelse:
 Loven træder i kraft den 1. januar 1990.
Undervisningsministeriet, den 14. juli  

 1989 Birgitte Ammitzbøll (* 1) Nu loven om fritidsundervisning m.v.
