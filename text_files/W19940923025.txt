Ankestyrelsens principafgørelse D-7-94 om dagpengeret i forbindelse med strejke Resume:
 Dagpengeudvalget har behandlet 2 sager om dagpenge under sygdom i forbindelse med arbejdskonflikt.
 Udvalget fandt, at kommunen havde pligt til at udbetale dagpenge til lønmodtageren fra 1. fraværsdag efter strejkens ophør, uanset at arbejdet først blev genoptaget efter én times fagligt møde.
 Udvalget fandt videre, at kommunen havde ikke pligt til at udbetale dagpenge i 2-ugers perioden fra 1. fraværsdag under strejken til lønmodtageren, der var sygemeldt før den overenskomststridige strejke, men som ikke ville have haft ret til arbejdsløshedsdagpenge, selv om han ikke havde været sygemeldt.
 Love:
Lov om dagpenge ved sygdom eller fødsel - lov nr. 852 af 20. december 1989 - § 1, stk. 2, nr. 3, § 8, stk. 4, nr. 3 og § 9, stk. 3 Lov om sygedagpenge - lov nr. 563 af 9. juni 2006 - § 51, § 23, stk. 1, nr. 3 og § 6, stk. 1 Sagsfremstilling 1:
Sag nr. 1. - j. nr. 70849-93 Kommunen traf afgørelse om, at der først var ret til dagpenge fra den 14. maj 1993. Strejken ophørte den 13. maj 1993 kl. 8.00 efter et fagligt møde, og lønmodtageren ville således først være påbegyndt arbejdet kl. 8.00, hvis han ikke havde været syg.
Den normale arbejdstid begyndte kl. 7.00.
 Lønmodtageren var sygemeldt fra den 11. maj 1993 til og med den 23. maj 1993.
 Han opfyldte ikke beskæftigelseskravet i forhold til arbejdsgiveren, men i forhold til kommunen.
 Der var en overenskomststridig strejke på arbejdspladsen fra den 3. maj 1993 kl. 16.00 til den 13. maj 1993 kl. 8.00.
 Der blev afholdt fagligt møde mellem kl. 7.00 og kl. 8.00, hvorefter arbejdet blev genoptaget.
 Arbejdsgiveren betragtede lønmodtageren som genansat og fortsat sygemeldt efter strejkens ophør.
 Afgørelse:
 Lønmodtageren havde ret til dagpenge fra kommunen fra det tidspunkt, hvor arbejdet blev genoptaget den 13. maj 1993, idet der var ret til dagpenge fra 1. fraværsdag efter strejkens ophør, jf. dagpengelovens § 1, stk. 2, nr. 3.
 Dagpengeudvalget lagde ved afgørelsen vægt på, at lønmodtageren ville have mødt på arbejde til normal arbejdstids begyndelse kl. 7.00 og efter det faglige møde have genoptaget arbejdet kl. 8.00, hvis han ikke havde været uarbejdsdygtig på grund af sygdom.
 Dagpengeudvalget ændrede således kommunens afgørelse.
 Sagsfremstilling 2:
 Sag nr. 2. - j. nr. 70032-93:
 Kommunen traf afgørelse om, at der kun kunne udbetales sygedagpenge på grundlag af supplerende arbejdsløshedsdagpenge for den 10. marts 1993, men ikke fra den 11. marts 1993 til og med den 18. marts 1993. Kommunen henviste til, at lønmodtageren var sygemeldt den 10. marts 1993, og at han var omfattet af overenskomststridig strejke fra den 11. marts 1993 til den 18. marts 1993.
Arbejdsløshedskassen havde oplyst, at lønmodtageren ikke ville have fået supplerende arbejdsløshedsdagpenge, hvis han ikke havde været syg.
Da han havde arbejde inden for et område, hvor der var strejke, var han omfattet af strejken.
 Afgørelse:
 Lønmodtageren havde ikke ret til sygedagpenge på grundlag af supplerende arbejdsløshedsdagpenge under fravær fra den 11. marts 1993 til den 18. marts 1993, jf. dagpengelovens § 9, stk. 3.
Lønmodtageren ville have været omfattet af en overenskomststridig strejke fra den 11. marts 1993 til den 18. marts 1993, hvis han ikke havde været sygemeldt.
Lønmodtageren ville endvidere ikke have modtaget supplerende arbejdsløshedsdagpenge i den pågældende periode, selvom han ikke havde været syg.
 Dagpengeudvalget tiltrådte således kommunens afgørelse.
