Fremsat den 12. maj 2020 af Kristian Pihl Lorentzen (V), Eva Kjer Hansen (V), Anni Matthiesen (V), Christoffer Aagaard Melson (V), Ellen Trane Nørby (V), Hans Christian Schmidt (V) og Ulla Tørnæs (V) Forslag til folketingsbeslutning om beregninger af anlægsomkostningerne til etablering af dobbeltspor mellem Tinglev og Padborg Folketinget pålægger regeringen senest den 1. juli 2020 at igangsætte beregninger af anlægsomkostningerne til etablering   af dobbelt jernbanespor mellem Tinglev og Padborg og efterfølgende fremlægge beregningerne.
Bemærkninger til forslaget Den 12 km lange jernbanestrækning mellem Padborg og Tinglev er det eneste stykke af jernbanen mellem Sverige og Italien, der er enkeltsporet, og det udgør en flaskehals for togtransport ind og ud af Danmark.
 Erhvervslivet i Sønderjylland har længe sagt, at dobbeltspor er et kardinalpunkt for den regionale udvikling i Sønderjylland (»14 ministre og 26 år senere: Dobbeltspor lader stadig vente på sig«, tvsyds nyhedsudsendelse kl. 19.30 den 14. januar 2020). Anlæg af dobbeltspor vil desuden være til gavn for den grønne omstilling og godstrafikken i hele Danmark.
Den socialdemokratiske transportminister har oplyst Folketinget, at dobbeltsporet ikke har været undersøgt i detaljer siden 1993, jf.
Transportudvalget, alm. del  svar på spørgsmål 10 og 367, folketingsåret 2019-20. Derfor vides det ikke, hvad anlæg af dobbeltsporet vil koste.
Folketingets partier  herunder Venstre  har flere gange spurgt den socialdemokratiske transportminister, om regeringen vil fremlægge, hvad det vil koste at anlægge dobbeltsporet mellem Tinglev og Padborg.
Hidtil har det ikke været muligt at få transportministeren til at igangsætte en sådan undersøgelse, jf.
Transportudvalget, alm. del  svar på spørgsmål 10 og 367, folketingsåret 2019-20.
 Forslagsstillerne er af den opfattelse, at en forudsætning for, at der kan tages en politisk drøftelse af det vigtige projekt mellem Tinglev og Padborg, er, at regeringen igangsætter og fremlægger beregningerne for anlægsomkostningerne til etablering af dobbeltsporet.
 Forslagsstillerne noterer sig, at den socialdemokratiske transportminister sidste sommer valgte at rive den tidligere VLAK-regerings infrastrukturplan i stykker (»Fremtidens infrastruktur skal forhandles forfra  skuffelse hos borgmestre«, Jyllands-Posten den 8. juli 2019). Samtidig noterer forslagsstillerne sig, at den socialdemokratiske regering endnu ikke vil svare på, hvornår regeringen vil indkalde til forhandlinger om en ny infrastrukturplan.
Ifølge artiklen »Minister tør ikke sætte årstal for ny trafikplan« bragt i Børsen den 21. januar 2020 kan transportministeren end ikke sætte måned eller årstal på.
Det strider direkte mod, hvad Socialdemokratiet sagde før folketingsvalget i 2019.
 Forslagsstillerne mener, at det er dybt problematisk, at regeringen nøler, og at regeringen hidtil hverken har villet tilvejebringe oplysninger om prisen på vigtige infrastrukturprojekter eller villet fremlægge regeringens bud på, hvad de vil prioritere af trafikale investeringer.
 Forslagsstillerne er klar til at forhandle om trafikale investeringer, men det kræver, at regeringen er klar til at tilvejebringe den nødvendige information, der kan danne grundlag for en politisk drøftelse af, hvilke projekter der skal prioriteres.
Skriftlig fremsættelse Kristian Pihl Lorentzen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om beregninger af anlægsomkostningerne til etablering af dobbeltspor mellem Tinglev og Padborg.
(Beslutningsforslag nr.
B 173) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
