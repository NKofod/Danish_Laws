Skriftlig fremsættelse (30. oktober 2020) Kirkeministeren (Joy Mogensen):
 Herved tillader jeg mig for Folketinget at fremsætte:
Forslag til lov om ændring af lov om folkekirkens økonomi (Revision af kirkernes og præsteembedernes kapitaler) (Lovforslag nr.
L 70) Formålet med lovforslaget er at tilvejebringe en eksplicit lovhjemmel for Rigsrevisionens fortsatte revision af kirkernes og præsteembedernes kapitaler (stiftsmidlerne).
 Stiftsmidlerne består bl.a. af kapitaler, der er fremkommet ved afløsning af kirke- eller præstetiende, gravstedskapitaler (engangsvederlag for gravstedsvedligeholdelse) og salgssummer m.v. fra salg eller anden afståelse af rettigheder over kirkers eller præsteembeders faste ejendomme som fx præstegårde.
 Stiftsmidlerne bestyres af stiftsrådet i det enkelte stift og bruges bl.a. som udlånskapital, når menighedsrådene i stiftet fx har store vedligeholdelsesopgaver på kirken eller andre bygninger.
Rigsrevisionens revision af stiftsmidlerne bygger på en mangeårig praksis, der oprindeligt har været fastsat i lov om folkekirkens lønningsvæsen m.m.
I forbindelse med vedtagelsen af lov om folkekirkens økonomi i 1985, der i store dele erstattede lov om folkekirkens lønningsvæsen m.m., blev revisionsforpligtelsen videreført, men fremgik nu af lovforslagets bemærkninger.
 Lovforslaget er blevet til på baggrund af drøftelser med Rigsrevisionen, der ved en gennemgang af sit revisionsmandat stringent har taget udgangspunkt i, at Rigsrevisionen alene har revisionsansvaret for de områder, der er omfattet af rigsrevisorlovens § 2, medmindre der er fastsat afvigende revisionsbestemmelser i en særlov.
 Da Rigsrevisionens forpligtelse til at udføre revision af stiftsmidlerne ikke eksplicit fremgår af loven, men støttes på bemærkningerne til loven, foreslås det at ændre lov om folkekirkens økonomi og på den måde skabe en klar lovhjemmel til, at den årlige revision af stiftsmidlerne også fremadrettet udføres af Rigsrevisionen.
 Lovforslaget er således en fortsættelse af en mangeårig praksis og sikrer samtidig, at revisionen af den fælles folkekirkelig økonomi forbliver enstrenget.
 Herudover foreslås en sproglig præcisering af bemyndigelsesbestemmelsen i § 23 a, stk. 5, i lov om folkekirkens økonomi om kirkeministerens bemyndigelse til bl.a. at fastsætte regler om stiftsrådenes aflæggelse af regnskab m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
