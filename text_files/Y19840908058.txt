 Udtalt, at kommunalbestyrelsens udvalg med respekt af reglerne om  

 tavshedspligt kan vedtage at give offentlig meddelelse om endelige  

 beslutninger, hvorimod de ikke på eget initiativ kan give offentligheden  

 kendskab til indholdet af indstillinger til kommunalbestyrelsen.  

 Kommunalbestyrelsen kan give forskrifter for udvalgene med hensyn til  

 offentliggørelse både af beslutninger og indstillinger.
 Offentlig meddelelse om trufne beslutninger bør ikke gives, inden der  

 er givet underretning til en part/parterne i en sag.
Udvalgene kan ikke på eget initiativ beslutte at give meddelelse til  

 offentligheden om deres dagsordener, men kommunalbestyrelsen kan  

 træffe beslutning om, at udvalgene forud for udvalgsmøderne skal give  

 offentligheden meddelelse om, hvilke sager der agtes behandlet på mødet, og  

 om formen for sådanne meddelelser.
Da disse meddelelser også skal respektere  

 reglerne om tavshedspligt, kan man normalt ikke offentliggøre den dagsorden,  

 som er udarbejdet til udvalgsmedlemmernes brug.
 Forhandlingerne i udvalgene kan ikke refereres offentligt,  

 idet det enkelte medlem kun kan referere sine egne bemærkninger.
I skrivelse af 10. april 1984 har De forespurgt, om det er ulovligt at  

 offentliggøre den del af de stående udvalgs dagsordener og udskrifter af  

 beslutningsprotokoller, som ikke er omfattet af reglerne om tavshedspligt.
De  

 henviser i den forbindelse til, at det i mange kommuner er praksis, at  

 udvalgenes dagsordener og udskrifter af beslutningsprotokollerne samt  

 undertiden også forvaltningsnotater fremlægges offentligt og udsendes til  

 pressen og interesserede.
I denne anledning skal man meddele, at der efter indenrigsministeriets  

 opfattelse intet er til hinder for, at et kommunalbestyrelsesudvalg kan  

 vedtage at give offentlig meddelelse om endelige beslutninger, som er  

 truffet af udvalget, dog med den begrænsning, som De selv nævner, at der ikke  

 i forbindelse hermed må gives meddelelse om forhold, hvorom der i  

 lovgivningen er foreskrevet tavshedspligt.
Udvalgets offentliggørelse af  

 beslutningen vil kunne ske i form af offentliggørelse af  

 beslutningsprotokollen vedrørende det pågældende punkt, stadig forudsat, at  

 protokollen ikke omtaler forhold, hvorom der gælder tavshedspligt.  

 Kommunalbestyrelsen vil dog kunne give nærmere forskrifter for de stående  

 udvalg med hensyn til, hvornår og hvorledes de skal give meddelelse til  

 offentligheden om trufne beslutninger.
 Det skal tilføjes, at offentlig meddelelse efter Indenrigsministeriets  

 opfattelse ikke bør gives, inden der er givet underretning til en  

 part/parterne i en sag.
Med hensyn til udvalgenes indstillinger til kommunalbestyrelsen er  

 det indenrigsministeriets opfattelse, at udvalgene ikke på eget initiativ kan  

 give offentligheden kendskab til indholdet heraf.
Kommunalbestyrelsen kan  

 imidlertid give udvalgene forskrifter om offentliggørelse af udvalgenes  

 indstillinger til kommunalbestyrelsen.
Det er endelig indenrigsministeriets opfattelse, at meddelelse til  

 offentligheden om udvalgens dagsordener ikke kan besluttes på  

 udvalgenes eget initiativ, men at der intet er til hinder for, at  

 kommunalbestyrelsen træffer beslutninger om, at de stående udvalg forud for  

 udvalgsmøderne skal give offentligheden meddelelse om, hvilke sager der agtes  

 behandlet på mødet, og om formen for sådanne meddelelser.
Sådanne meddelelser  

 skal også respektere reglerne om tavshedspligt.
Offentlig meddelelse vil som  

 følge af disse regler normalt ikke kunne gives ved offentliggørelse af den  

 dagsorden, som er udarbejdet til udvalgsmedlemmernes brug, idet forhold, som  

 er eller må forventes at blive undergivet tavshedspligt, skal udelades ved  

 udfærdigelsen af den offentlige meddelelse.
 Det skal yderligere bemærkes, at indenrigsministeriet er enig i den i  

 Deres skrivelse refererede opfattelse, hvorefter forhandlingerne i  

 udvalgene ikke kan refereres offentligt, idet det enkelte medlem kun kan  

 referere sine egne bemærkninger.
Det fremgår af det ovenfor anførte, at indenrigsministeriet ligeledes kan  

 være enig med Dem i, at der, bortset fra reglerne om tavshedspligt, ikke er  

 nogen lov, som forbyder en orientering af offentligheden, men at det i ret  

 vid udstræknning beror på kommunalbestyrelsens beslutning, i hvilket omfang  

 offentliggørelse skal ske.
Når der ikke er fastsat lovregler på området,  

 skyldes det, at der både er fordele og ulemper ved en vidtstrakt  

 offentlighed.
På den ene side kan man, som De anfører i Deres skrivelse, pege  

 på, at en vidtstrakt offentlighed giver befolkningen mulighed for fra starten  

 at følge sager af bred interesse og dermed medvirke mere aktivt i den  

 demokratiske proces.
På den anden side må det erkendes, at et krav om fremlæggelse af  

 dagsordener og protokoludskrifter vil gå væsentlig videre end, hvad hensynet  

 til offentligheden taler for.
Et stort antal af udvalgenes sager er af  

 forvaltningsmæssig og ofte rutinemæssig karakter, og disse sager har  

 offentlighedern næppe større interesse i.
Det er i dag ikke lovpligtigt at udarbejde dagsorden for  

 udvalgsmøder, og praksis i kommunerne og i de enkelte udvalg er meget  

 varierende.
En bestemmelse om fremlæggelse af en fortegnelse over sager, der  

 skal behandles på udvalgsmøder, måtte derfor suppleres med en forskrift om  

 obligatorisk udarbejdelse af dagsorden.
Mange udvalgsmøder indkaldes dog med  

 så kort varsel, at dagsorden ikke kan udarbejdes, og selv om en dagsorden er  

 udarbejdet, vil der ofte blive medtaget en række senere tilkomne sager på  

 mødet.
Mange sager vil som tidligere omtalt på grund af deres indhold være  

 omfattet af tavshedspligt og kan derfor ikke medtages på en offentligt  

 tilgængelig sagsfortegnelse.
Der er tillige betydelige forskelle fra kommune  

 til kommune med hensyn til omfanget af delegation til administrationen, og  

 det vil derfor ofte være tilfældigt, om en sag af en bestemt type behandles i  

 et udvalg eller alene i administrationen.
Endelig vil et krav om udarbejdelse  

 og fremlæggelse af en sagsfortegnelse kunne skabe betydelige vanskeligheder  

 for administrationen, bl.a. ved vurderingen af, hvilke sager der på grund af  

 tavshedspligt ikke kan medtages.
Et krav om offentliggørelse vil således være  

 ret arbejdskrævende og dermed også udgiftskrævende for kommunerne.
Et generelt krav om offentliggørelse af udvalgenes/indstillinger til  

 kommunalbestyrelsen vil på uheldig måde kunne foregribe og eventuelt faktisk  

 binde kommunalbestyrelsens behandling af de pågældende sager, ligesom der  

 herved kunne skabes uberettigede forventninger hos borgerne.  

 Udvalgsindstillinger er heller ikke omfattet af lov om offentlighed i  

 forvaltningen, fordi der er tale om internt arbejdsmateriale for  

 kommunalbestyrelsen.
De anførte synspunkter om kommunalbestyrelsens videre  

 forhandlinger gælder ikke udvalgens endelige beslutninger, men  

 også her vil der skulle ske en - undertiden vanskelig - vurdering af, hvilke  

 sager der er undergivet tavshedspligt.
 Indenrigsministeriet finder på denne baggrund ikke, at man bør lovfæste et  

 generelt krav om offentliggørelse af udvalgens dagsordener og  

 beslutningsprotokoller.
 Spørgsmålet om offentliggørelse er nærmere omtalt hos Erik Harder: Dansk  

 kommunalforvaltning I, 4. udg. side 352-353, og i Betænkning nr. 798/1977 om  

 Kommunalt Nærdemokrati, side 47-48, hvortil der kan henvises.
Ud fra de ovenfor anførte grunde fandt udvalget om nærdemokrati  

ikke, at der bør indføres en generel lovregel om offentlighed, men man  

 anbefaler i stedet, at udvalgene eller udvalgsformændene så tidligt som  

 muligt orienterer offentligheden i vigtigere sager, der berører en flerhed af  

 borgere - dvs. de sager, som De mener, at offentligheden bør have mudlighed  

 for at følge med i fra starten.
En sådan orientering kan eventuelt ske i  

 samarbejde med den lokale presse.
Endvidere anbefales i  

 nærdemokratibetænkningen, at udvalgene på tilsvarende måde drager omsorg for,  

 at offentligheden får kendskab til endelige udvalgsbeslutninger i vigtigere  

 sager, der vedrører en flerhed af borgere.
Dette kan ske formelt ved  

 udsendelse af pressemeddelelse eller mere uformelt ved telefonisk kontakt med  

 den lokale presse, hvorved det tillige bliver muligt at knytte kommentarer  

 til sagerne.
Som det fremgår, er en afvejning af de modstående synspunkter med hensyn  

 til offentliggørelse ofte vanskelig, og det vil i nogen grad bero på lokale  

 politiske forhold, hvilke synspunkter der vil veje tungest.
Det forekommer  

 derfor rimeligt, at afgørelsen af, i hvilket omfang offentliggørelse bør ske,  

 er henlagt til det øverste organ i den enkelte kommune, kommunalbestyrelsen.
 Indenrigsministeriet har sendt kopi af denne skrivelse til Ravnsborg byråd  

 og tilsynsrådet for Storstrøms amt til orientering.
Johan Erichsen Erik Harder: Dansk Kommunalforvaltning I, 4.udg. s.352-353. Betænkning  

 nr.798/1977 s.47-48. Indenrigsministeriets afgørelser og udtalelser om  

 kommunale forhold 1984 1.5.
