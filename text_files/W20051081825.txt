Ankestyrelsens principafgørelse U-3-05 om arbejdets forhold - kørsel til og fra kursus - midlertidigt arbejdssted - arbejdsskade Resume:
 Det er en betingelse for at anerkende et ulykkestilfælde som en arbejdsskade, at skaden skyldes arbejdet eller de forhold, hvorunder det foregår.
 Ankestyrelsen har behandlet 2 sager til belysning af spørgsmålet om lovens dækningsområde ved kørsel til og fra kursus.
 Ankestyrelsen afviste i sag nr. 1 at anerkende en hændelse, som overgik en sygehjælper ansat i hjemmeplejen på vej til et kursus og afviste i sag nr. 2 en hændelse, som overgik en dagplejemor på vej fra et kursus til egen bopæl, som en arbejdsskade, der skyldtes arbejdet eller de forhold, hvorunder det foregik.
Ankestyrelsen lagde vægt på, at kørslen mellem sikredes bopæl og et kursussted måtte sidestilles med kørsel til og fra et midlertidigt arbejdssted.
Sikredes arbejdsgiver bar således ikke risikoen for skader, der indtraf under denne transport.
Der forelå således ikke oplysninger, der kunne begrunde en fravigelse fra hovedreglen om, at skader der skete under transport til og fra bopæl og midlertidigt arbejdssted, ikke var omfattet af loven. *) Love:
Lov om arbejdsskadesikring - lov nr. 422 af 10. juni 2003 - § 4, stk. 3 Note:
*) Se også SM U-1-01 om en ambulant medarbejder og kørsel til og fra kursus Sagsfremstilling 1:
Sag nr. 1 - 1006763-04 Sikrede boede i K kommune og arbejdede på skadestidspunktet som sygehjælper i hjemmeplejen i D kommune.
Sikredes job indebar at køre ud til klienter indenfor et nærmere afgrænset distrikt for at assistere klienterne med personlig pleje, rengøring, indkøb, mv.
Hun mødte på et kontor hver morgen, hvor hun hentede sin arbejdsplan for den pågældende dag, og det var den samme arbejdsplan, der arbejdedes efter uge for uge, men der kunne dog forekomme ændringer.
I november 2003 deltog sikrede i et arbejdsrelateret obligatorisk 3-dages kursus på social- og sundhedsskolen i H kommune.
Kurset var betalt af arbejdsgiver og hun modtog løn under kurset samt kørselsgodtgørelse.
På vej til kurset på 2. dagen blev hun påkørt bagfra af en bilist.
 Sagen blev behandlet i principielt møde med henblik på præcisering af lovens dækningsområde for personer under deres transport til og fra kursussted.
 Afgørelse:
 Ankestyrelsen fandt, at hændelsen ikke kunne anerkendes som et ulykkestilfælde, der skyldtes arbejdet eller de forhold hvorunder det foregik.
Ankestyrelsen bemærkede, at lovens udgangspunkt var, at en tilskadekomst, der indtraf på vej til og fra arbejde, ikke var omfattet af lov om sikring mod følger af arbejdsskade, da en sådan skade ikke antoges at skyldes arbejdet eller de forhold, hvorunder det foregik.
Det var således hovedreglen, at det var sikrede og ikke arbejdsgiver, der bar risikoen for skader, der indtraf under transporten til og fra arbejde.
Dette stemte overens med domspraksis og forarbejderne til loven.
 Ankestyrelsen lagde til grund, at kursusstedet i H kommune udgjorde sikredes midlertidige arbejdsplads i de 3 dage kurset varede, samt at skaden indtraf på vej til kurset på 2. dagen, hvor sikrede blev påkørt bagfra af en bilist.
Ankestyrelsen lagde vægt på, at kørslen mellem sikredes bopæl og kursusstedet måtte sidestilles med kørsel til og fra et midlertidigt arbejdssted.
Sikredes arbejdsgiver bar således ikke risikoen for skader, der indtraf under denne transport.
 Ankestyrelsen stadfæstede således Arbejdsskadestyrelsens afgørelse.
 Sagsfremstilling 2:
Sag nr. 2 - 1009231-03 Sikrede arbejdede på skadestidspunktet som dagplejemor i S kommune.
I juni 2003 skulle sikrede deltage i et 5 dages kursus om kvalitet i offentlig serviceydelse.
Der var tale om et obligatorisk arbejdsgiverbetalt kursus, og sikrede modtog løn under kurset og kørselsgodtgørelse.
Sikrede havde sammen med kolleger fra kommunen arrangeret samkørsel til kurset og kørte (som passager) frem og tilbage mellem sin bopæl og kursusstedet de dage kurset varede.
Skaden skete under kørsel på vej fra kurset til sikredes eget hjem, som i dette tilfælde også normalt var hendes arbejdssted, idet hun arbejdede som dagplejemor.
 Afgørelse:
 Ankestyrelsen fandt, at hændelsen ikke kunne anerkendes som et ulykkestilfælde, der skyldtes arbejdet eller de forhold, hvorunder det foregik.
 Ankestyrelsenlagde til grund, at skaden skete under kørsel mellem kursussted og egen bopæl.
Ankestyerlsen lagde vægt på, at kørslen mellem kursusstedet og egen bopæl ikke havde karakter af tjenstlig kørsel, men måtte sidesteilles med kørsel til og fra midlertidigt arbejdssted.
Sikredes arbejdsgiver bar herefter ikke risikoen for skader, der indtraf under denne transport.
