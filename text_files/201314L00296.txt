Betænkning afgivet af Kulturudvalget den 11. december 2013 Betænkning over Forslag til lov om ændring af lov om radio- og fjernsynsvirksomhed (Ny ordning for udsendelse af ikkekommercielt tv) [af kulturministeren (Marianne Jelved)]:
1. Ændringsforslag Der er stillet 2 ændringsforslag til lovforslaget af kulturministeren.
2. Udvalgsarbejdet Lovforslaget blev fremsat den 6. november 2013 og var til 1. behandling den 21. november 2013. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og kulturministeren sendte den 2. oktober 2013 dette udkast til udvalget, jf.
KUU alm. del  bilag 2. Den 6. november 2013 sendte kulturministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra DILEM (Dansk Idébaserede Lokale Elektroniske Medier) og Erik Nordahl Svendsen, Frederiksberg C, m.fl.
 Kulturministeren har over for udvalget kommenteret de skriftlige henvendelser til udvalget.
Deputationer Endvidere har Sendesamvirket Kanal Nord, Sendesamvirket Hovedstaden og Sendesamvirket Fyn mundtligt over for udvalget redegjort for deres holdning til lovforslaget.
Spørgsmål Udvalget har stillet 5 spørgsmål til kulturministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
Flertallet bemærker, at det fremgår af bemærkningerne til lovforslaget, at det er tanken at afsætte 1,5 mio. kr. årligt af puljen til støtte af  ikkekommercielt lokalradio og -tv til tv-stationer, som producerer ikkekommercielt tv af og med personer med fysisk funktionsnedsættelse og psykisk og intellektuelt funktionsnedsættelse.
Partierne bag medieaftalen for 2012-2014 har noteret sig, at kulturministeren på medieordførermødet den 5. december 2013 gav tilsagn om at forhøje dette beløb til 2 mio. kr.
 Et mindretal i udvalget (LA) indstiller lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af kulturministeren, tiltrådt af et flertal (udvalget med undtagelse af LA):
 1) Efter nr. 3 indsættes som nyt nummer:
»01. I § 45, stk. 8, ændres »stk. 7.« til: »stk. 8.«« [Konsekvensrettelse som følge af § 1, nr. 3] Til § 2 2) Som stk. 2 indsættes:
»Stk. 2. Radio- og tv-nævnet kan udstede tilladelse til de sendesamvirker, der er etableret i medfør af bekendtgørelse nr. 1423 af 20. december 2011 om ikkekommercielt tv i MUX 1 som ændret ved bekendtgørelse nr. 884 af 28. juni 2013, således at sendesamvirkerne på samme vilkår, som gælder for tilladelseshavere, jf. bekendtgørelse nr. 1423 af 20. december 2011 om ikkekommercielt tv i MUX 1 som ændret ved bekendtgørelse nr. 884 af 28. juni 2013, kan udsende tidligere udsendte programmer eller nyproducerede programmer fra de tilknyttede tv-stationer i en overgangsperiode, indtil de nye tilladelseshavere efter den nye lokal-tv-ordning kan påbegynde deres programvirksomhed.
Sendesamvirkerne er ansvarlige for, at de pågældende programmer er i overensstemmelse med loven og den i medfør af loven udstedte bekendtgørelse nr. 1423 af 20. december 2011 om ikkekommercielt tv i MUX 1 som ændret ved bekendtgørelse nr. 884 af 28. juni 2013 samt den i medfør af loven udstedte bekendtgørelse nr. 607 af 20. juni 2005 om opdatering, opbevaring og aflevering af radio- og fjernsynsprogrammer.
Radio- og tv-nævnet kan yde tilskud til dækning af sendesamvirkernes distributionsomkostninger i forbindelse med udsendelse af de ovennævnte programmer inden for en samlet ramme på 0,5 mio. kr.« [Overgangsordning for sendesamvirker, etableret efter den nugældende lokal-tv-ordning, og disses tilhørende tv-stationer] Bemærkninger Til nr. 1 Der er tale om en redaktionel konsekvensrettelse i forhold til ændringen i § 1, nr. 3.
Til nr. 2 Den foreslåede bestemmelse er en overgangsordning, som indebærer, at Radio- og tv-nævnet kan udstede tilladelse til hver af de otte regionale sendesamvirker, der er etableret i medfør af bekendtgørelse nr. 1423 af 20. december 2011 om ikkekommercielt tv i MUX 1 som ændret ved bekendtgørelse nr. 884 af 28. juni 2013. Det forudsættes, at disse sendesamvirker fortsætter med de hidtidige vedtægter m.v.
Eventuelle ændringer skal meddeles til Radio- og tv-nævnet.
Den foreslåede overgangsordning indebærer, at sendesamvirkerne kan udsende deres tilknyttede tv-stationers nye eller tidligere udsendte programmer i pågældende region, indtil de nye tilladelseshavere efter den nye lokal-tv-ordning kan påbegynde deres programvirksomhed.
Der ydes ikke støtte fra puljen til tilskud til ikkekommerciel lokalradio- og tv-produktion til eventuelt nyproducerede programmer, som udsendes af sendesamvirkerne i overgangsperioden.
Radio- og tv-nævnet yder inden for en samlet ramme på 0,5 mio. kr. tilskud til dækning af sendesamvirkernes distributionsomkostninger i overgangsperioden.
Beløbet tages af puljen til tilskud til ikkekommerciel lokalradio- og -tv-produktion og fordeles med 1/8, dvs. 62.500 kr. til hvert sendesamvirke, der ønsker at benytte sig af overgangsordningen.
 Sendesamvirkerne, der er etableret i medfør af bekendtgørelse nr. 1423 af 20. december 2011 om ikkekommercielt tv i MUX 1 som ændret ved bekendtgørelse nr. 884 af 28. juni 2013, indgår selv aftaler med DIGI-TV I/S om distributionen af tv-programmerne i overgangsperioden.
 Overgangsordningen er tidsbegrænset, således at sendesamvirkerne i perioden den 1. januar til den 28. februar 2014 kan udøve programvirksomhed i hele døgnet med undtagelse af tidsrummet kl. 17.00-21.00, som er reserveret til udsendelse af tegnsprogstolkede programmer fra DR og TV 2/DANMARK.
 I perioden den 1. marts til den 31. maj 2014 skal de nye tilladelseshavere ifølge den nye lokal-tv-ordning etablere nye sendesamvirker, der skal indgå aftaler med DIGI-TV I/S om distributionen af tv-programmerne, og de nye tilladelseshavere kan påbegynde programvirksomhed.
Når de nye sendesamvirker er blevet etableret, kan eventuelt fortsat udsendelse af programmer fra de sendesamvirker, der er etableret i medfør af bekendtgørelse nr. 1423 af 20. december 2011 om ikkekommercielt tv i MUX 1 som ændret ved bekendtgørelse nr. 884 af 28. juni 2013, alene ske efter aftale med de nye sendesamvirker.
Programvirksomheden fra de nye tilladelseshavere (den nye lokal-tv-ordning) har forrang ved fordeling af sendetiden.
De programvilkår, der gælder tilladelseshavere i medfør af bekendtgørelse nr. 1423 af 20. december 2011 om ikkekommercielt tv i MUX 1 som ændret ved bekendtgørelse nr. 884 af 28. juni 2013 gælder også for tilladelser udstedt til sendesamvirkerne i medfør af denne lov.
Det indebærer bl.a., at programvirksomheden ikke må indeholde reklamer, programmer, som i alvorlig grad kan skade mindreåriges fysiske, psykiske eller moralske udvikling, herunder navnlig programmer, som indeholder pornografi eller umotiveret vold.
Programmer må ikke på nogen måde tilskynde til had på grund af race, køn, religion, nationalitet eller seksuel observans.
Programmer må ikke på nogen måde fremme terrorisme.
Radio- og tv-nævnet kan således føre tilsyn med programvirksomheden, kan påtale overtrædelse af loven, bestemmelser fastsat efter loven og vilkår for programtilladelser og inddrage tilladelsen.
Sendesamvirkerne skal tillige opfylde kravene i den i medfør af loven udstedte bekendtgørelse nr. 607 af 20. juni 2005 om optagelse, opbevaring og aflevering af radio- og fjernsynsprogrammer.
Flemming Møller Mortensen (S) fmd.
Jan Johansen (S) Benny Engelbrecht (S) Leif Lahn Jensen (S) Troels Ravn (S) Mogens Jensen (S) Sophie Hæstorp Andersen (S) Marlene Borst Hansen (RV) Lone Loklindt (RV) Zenia Stampe (RV) Pernille Vigsø Bagge (SF) Ole Sohn (SF) Jonas Dahl (SF) Pernille Skipper (EL) Jørgen Arbo-Bæhr (EL) Kim Andersen (V) Anni Matthiesen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Mette Bock (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 50 Bilagsnr.
