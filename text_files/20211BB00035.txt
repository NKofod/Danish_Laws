Fremsat den 9. november 2021 af Anne Honoré Østergaard (V), Marlene Ambo-Rasmussen (V), Martin Geertsen (V), Jane Heitmann (V) og Sophie Løhde (V) Forslag til folketingsbeslutning om at sikre, at offentligt ansatte i sundhedsvæsenet får mulighed for at kunne blive identificeret med en anden entydig identifikation end det fulde navn, for at sikre dem bedre mod repressalier Folketinget pålægger regeringen inden udgangen af 2021 at foretage de fornødne regelændringer, således at offentligt ansatte i sundhedsvæsenet får mulighed for at kunne blive identificeret med en anden entydig identifikation end det fulde navn i logvisningen i patientjournalen.
Bemærkninger til forslaget Offentligt ansatte skal kunne gå sikkert på arbejde og være trygge, når de har fri.
Derfor vil Venstre som en begyndelse foreslå, at offentligt ansatte i sundhedsvæsenet skal have mulighed for at kunne blive identificeret med en anden entydig identifikation end det fulde navn i logvisningen i patientjournalen.
Logningen er en maskinel registrering af alle anvendelser af personoplysninger i elektroniske patientjournaler.
Den 1. juli 2021 trådte en revideret journalføringsbekendtgørelse i kraft.
Denne bekendtgørelse giver mulighed for, at sundhedspersonale i særlige tilfælde kan lade sig registrere på anden vis end med fuldt navn.
Ifølge bekendtgørelsen skal patientjournalen indeholde oplysninger om, hvem der har haft patientkontakten, og det kan være med navn eller anden entydig identifikation.
Venstre foreslår, at der bliver givet den samme mulighed i den kommende logningsbekendtgørelse, og regeringen pålægges således med dette beslutningsforslag at sikre sammenhæng mellem log og journal.
Offentligt ansatte er igennem de seneste år blevet mere udsatte, når de går på arbejde.
Elektronisk journalisering og logning har gjort, at patienter hele tiden og uden forsinkelse har nem og løbende adgang til deres journal, hvor medarbejdere fremstår med fuldt navn i alle sammenhænge.
Det betyder, at man som medarbejder er ubeskyttet og alle, som tilgår deres journal/sag, frit kan få oplyst medarbejderens fulde navn.
Ved at søge på det fulde navn på internettet kan man i dag typisk få adgang til alle de oplysninger, man lyster, f.eks. adresse, billeder af familie og børn m.m.
Det gør, at offentligt ansattes retssikkerhed kan bliver undermineret.
Der er desværre eksempler på, hvordan medarbejdere er blevet truet med vold, er blevet forfulgt, er blevet opsøgt på deres hjemadresse, har fået tilsendt billeder, hvor deres børn eller anden familie optræder, har fået beskeder på sms eller sociale medier og har oplevet andre ubehageligheder.
I ét dokumenteret tilfælde har chikanen haft døden til følge.
I foråret 2019 blev en læge dræbt i sit hjem i Tisvildeleje i Nordsjælland.
Det er under retssagen kommet frem, at manden  der er kendt skyldig i drabet  havde printet sin journal fra sundhed.dk og havde streget den pågældende læges navn og mindst fem andre lægers navne under.
Alle offentligt ansatte skal kunne gå sikkert på arbejde, og en af løsningerne er at få mulighed for navnebeskyttelse ved brug af en anden entydig identifikation end det fulde navn.
Dette er selvfølgelig under forudsætning af, at behandlingsstedet til enhver tid inden for journalens opbevaringsperiode kan identificere de enkelte sundhedspersoner på baggrund af identifikationen, ligesom patienterne skal kunne få oplyst de samme grundlæggende oplysninger som i dag, blot uden det fulde navn, såfremt en medarbejder identificeres med en anden entydig identifikation end det fulde navn i logvisningen i patientjournalen.
Venstres holdning er klar.
Offentligt ansatte skal kunne gå sikkert på arbejde og føle sig trygge, også når de har fri.
Skriftlig fremsættelse Anne Honoré Østergaard (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre, at offentligt ansatte i sundhedsvæsenet får mulighed for at kunne blive identificeret med en anden entydig identifikation end det fulde navn, for at sikre dem bedre mod repressalier.
(Beslutningsforslag nr.
B 35) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
