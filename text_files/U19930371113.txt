 Eneanpartshaver, der havde overtaget alle aktiver og passiver i  

 ApS'et, bundet af overenskomst indgået af ApS'et.
 Et ApS indgik i 1976 tiltrædelsesoverenskomst med et fagforbund.
Inden eller i forbindelse med en konkursbehandling vedrørende  

 selskabet overtog eneanpartshaveren personligt alle selskabets aktiver og  

 passiver, hvorfor konkursbehandlingen afsluttedes i medfør af konkurslovens §  

 143 i januar 1991. I sommeren 1991 blev to svende ansat i den nu personligt  

 drevne virksomhed.
De blev kort efter afskediget uden at det varsel, der var  

 fastsat i den hovedoverenskomst, der var tiltrådt ved  

 tiltrædelsesoverenskomsten.
Det lagdes til grund, at den igangværende  

 virksomhed i det hele var identisk med det selskab, der havde indgået  

 tiltrædelsesoverenskomsten, hvorfor virksomheden var bundet af denne.
Bod for  

 overenskomstbrud og for at have brudt de fagretlige regler ved ikke at  

 reagere på klagerens anmodninger om afholdelse af mæglings- og fællesmøder  

 fastsat til 34.434 kr., indeholdende 9.434 kr. i betaling til de to svende  

 for manglende opsigelsesvarsel.
 Sagen vedrører spørgsmålet, om Himmelev Tømrer- og Snedkerforretning  

 v/Birgit Nielsen er bundet af en tiltrædelsesoverenskomst med Snedker- og  

 Tømrerforbundet i Danmark, som Himmelev Tømrer- og Snedkerforretning ApS  

 indgik i 1976.
 PÅSTANDE:
 Klagerne, Landsorganisationen i Danmark for Snedker- og Tømrerforbundet i  

 Danmark, har nedlagt påstand om, at indklagede, Himmelev Tømrer- og  

 Snedkerforretning v/Birgit Nielsen, for brud på § 21 i overenskomsten mellem  

 Byggeriets Arbejdsgivere og Snedker- og Tømrerforbundet i Danmark og for brud  

 på overenskomstens fagretlige regler tilpligtes at betale en efter  

 Arbejdsrettens skøn fastsat bod til Snedker- og Tømrerforbundet i Danmark  

 indeholdende 9.434,- kr. i erstatning til 2 af forbundets medlemmer.
 Indklagede, Himmelev Tømrer- og Snedkerforretning v/Birgit Nielsen, der  

 ikke har bemærkninger til den beløbsmæssige opgørelse af erstatningskravet,  

 har påstået frifindelse.
 SAGSFREMSTILLING:
Ved overenskomst af 15. september 1976 tiltrådte Himmelev Tømrer- og  

 Snedkerforretning ApS overenskomsten mellem Hovedorganisationen af  

 Mesterforeninger i Byggefagene i Danmark - nu Byggeriets Arbejdsgivere - og  

 Snedker- og Tømrerforbundet i Danmark.
Overenskomsten blev underskrevet af  

 Leif Nielsen på virksomhedens vegne.
 På et tidspunkt i sommeren 1990 skiftede selskabet navn til BN og LN ApS,  

 og efter at Erhvervs- og Selskabsstyrelsen den 25. september 1990 havde  

 indgivet opløsningsbegæring til skifteretten, blev selskabet erklæret konkurs  

 den 13. november 1990.
 I kurators redegørelse, der er udarbejdet umiddelbart før jul 1990, hedder  

 det bl.a.:
 »Om baggrunden for konkursen kan kurator iøvrigt oplyse, at der i  

 foråret 1990 med bistand af selskabets revisor blev arbejdet på en  

 retablering af egenkapitalen, men dette lykkedes ikke.
 Selskabets direktør og eneanpartshaver, Birgit Nielsen besluttede derfor  

 at overdrage samtlige aktiver tilhørende selskabet til sig selv personligt  

 med henblik på at fortsætte den hidtidige virksomhed.
Med henblik herpå udarbejdedes en opgørelse pr. 22/6-1990 over de aktiver,  

 som skulle overdrages til Birgit Nielsen tilligemed en opgørelse over de  

 passiver, som skulle overtages af Birgit Nielsen.
Det var således meningen,  

 at selskabet skulle være uden aktiver eller passiver.
 Imidlertid kunne det på det første skifteretsmøde den 13/11-1990  

 konstateres, at visse formelle regler vedrørende overdragelsen ikke var  

 blevet iagttaget, ligesom det kunne konstateres, at der fortsat var  

 kreditorer i selskabet. ........
Det kan oplyses, at kurator har modtaget dokumentation for at samtlige de  

 kreditorkrav, som er nævnt i bilag 1, er blevet betalt af Birgit Nielsen.
Det  

 drejer sig om gælden til Unibank A/S, gælden til Lars Rytter Villumsen,  

 gælden til Ide-Revision samt samtlige skyldige beløb overfor Told- og  

 Skattestyrelsen.
 Samtidig kan det oplyses, at den i bilag 1 nævnte Volvo Stationcar er  

 blevet ejerskiftet til Birgit Nielsen.
 Da Birgit Nielsen således har betalt samtlige selskabets kreditorer  

 og/eller opnået en ordning med disse, er der ikke baggrund for en fortsat  

 konkursbehandling.
På det således foreliggende grundlag indstiller kurator derfor, at  

 konkursbehandlingen afsluttes i medfør af Konkurslovens § 143, da der hverken  

 er aktiver eller passiver i konkursboet.« Boet blev sluttet i medfør af Konkurslovens § 143, og i januar 1991  

 registrerede Told- og Skattevæsenet Himmelev Tømrer- og Snedkerforretning som  

 et personligt firma.
Dette blev derefter drevet fra samme adresse som det  

 tidligere selskab, og 2 svende, der havde været ansat i det tidligere  

 selskab, og som ikke på noget tidspunkt havde været fratrådt, fortsatte med  

 firmaet som arbejdsgiver.
I august 1991 og juli 1992 blev henholdsvis Peter Friislund og Jørgen  

 Bjørneboe ansat som svende i firmaet, men ved skrivelse af 25. september 1992  

 (en fredag) blev sidstnævnte »fyret d. d. p. g. a. manglende tilgang af  

 arbejde«, og ved skrivelse af 22. oktober 1992 (en torsdag) blev Peter  

 Friislund afskediget »ved ugens udgang på grund af manglende tilgang af  

 ordrer.« Ved skrivelser af 27. oktober 1992 og 12. november 1992 indkaldte Snedker-  

 og Tømrerforbundet i Danmark indklagede til mæglingsmøder henholdsvis den 30.  

 november og 23. november 1992, idet forbundet under henvisning til  

 overenskomstens § 21 krævede, at indklagede skulle betale de 2 opsagte svende  

 manglende løn i opsigelsesperioden.
Da indklagede ikke reagerede på  

 indkaldelserne bad Landsorganisationen i Danmark i skrivelser af 16. november  

 og 8. december 1992 indklagede om inden 14 dage at kontakte  

 Landsorganisationen i Danmark med henblik på at aftale datoer for  

 fællesmøder, men da indklagede heller ikke reagerede på disse skrivelser,  

 indbragtes sagen for Arbejdsretten.
 Ifølge overenskomstens § 21 skal afskedigelse altid ske til fratrædelse  

 ved en uges udgang med 1 arbejdsdags varsel, og hvis den ansatte har haft 1-2  

 års beskæftigelse, skal varslet være 3 arbejdsgade.
 FORKLARINGER:
Leif Nielsen, der er gift med Birgit Nielsen, har forklaret, at  

 anpartsselskabet ophørte med virksomheden lige før jul 1990. Der var på dette  

 tidspunkt ikke større arbejder i gang, idet han og hustruen Birgit Nielsen  

 kørte på lavt blus, indtil de vidste, hvad der skulle ske.
Et par måneder  

 forinden havde selskabet skiftet navn til BN og LN ApS for at beskytte navnet  

 Himmelev Tømrer- og Snedkerforretning mod den konkurs, som de allerede da  

 anså for uundgåelig.
Birgit Nielsen har forklaret, at hun altid har været ejer af virksomheden,  

 også da den var et selskab.
Det er dog reelt hendes mand, Leif Nielsen, der  

 har drevet virksomheden, idet hun selv nærmest har fungeret som medhjælpende  

 hustru.
Det var hendes mand, der i 1976 underskrev  

 tiltrædelsesoverenskomsten, som hun fra starten selv kendte eksistensen af.  

 Hun husker ikke, om de ansatte overhovedet blev klar over, at der var sket en  

 ændring af virksomhedens status ved juletid 1990. Hun mener dog, at hun og  

 hendes mand først talte om det på et senere tidspunkt.
 PARTERNES ARGUMENTER:
Klagerne har anført, at indklagede ved afskedigelsen af de to svende i  

 september og oktober 1992 var bundet af tiltrædelsesoverenskomsten, både i  

 kraft af § 2 i lov om virksomhedsoverdragelse og fordi firmaet reelt er  

 identisk med det anpartsselskab, der tiltrådte overenskomsten.
Efter  

 omdannelsen, blev virksomheden - stadig med Birgit Nielsen som formel ejer -  

 drevet uændret videre af Leif Nielsen fra samme lokaler, med samme værktøj og  

 med samme ansatte.
Firmaet gav heller ikke meddelelse til Snedker- og  

 Tømrerforbundet i Danmark om, at det ikke længere mente sig bundet af  

 overenskomsten.
 Indklagede har anført, at det personligt drevne firma hverken har  

 overtaget eller er identisk med det selskab, der indgik  

 tiltrædelsesoverenskomsten, og som blev opløst ved skifteretten.  

 Forpligtelserne i henhold til overenskomsten er derfor heller ikke overtaget  

 af firmaet.
 ARBEJDSRETTENS BEMÆRKNINGER:
 Af kurators redegørelse til skifteretten ved udgangen af 1990 fremgår, at  

 selskabets eneanpartshaver overdrog samtlige selskabets aktiver til sig selv  

 personligt med henblik på at fortsætte den hidtidige virksomhed.  

 Overdragelsen skete, efter at hun havde betalt eller opnået en ordning med  

 samtlige selskabets kreditorer, og det må efter Leif og Birgit Nielsens  

 forklaringer om det indklagede firmas arbejdsområde, aktiver, ansatte m.v.  

 lægges til grund, at firmaet i det hele var identisk med det tidligere  

 selskab.
 Under disse omstændigheder var indklagede bundet af overenskomsten på  

 samme måde som selskabet, og der må derfor gives klagerne medhold i, at  

 indklagede har brudt overenskomsten ved at afskedige de to svende uden det  

 fornødne varsel i medfør af § 21.
 Indklagede har desuden brudt de fagretlige regler ved ikke at reagere på  

 klagernes anmodninger om afholdelse af mæglings- og fællesmøder.
 Klagernes påstande tages herefter til følge, og indklagede pålægges en bod  

 på 35.000 kr., indeholdende 9.434 kr. i betaling til de 2 svende for  

 manglende opsigelsesvarsel.
 T h i k e n d e s f o r r e t :
 Indklagede, Himmelev Tømrer- og Snedkerforretning, skal for brud på  

 overenskomsten mellem Byggeriets Arbejdsgivere og Snedker- og Tømrerforbundet  

 i Danmark og for brud på de fagretlige regler betale en bod på 35.000,00 kr.  

 indeholdende 9.434,00 kr. i erstatning for manglende opsigelsesvarsel til to  

 af Snedker- og Tømrerforbundet i Danmarks medlemmer.
 Indklagede skal betale 2.000 kr. i sagsomkostninger til Arbejdsretten.
 De idømte beløb skal betales inden 14 dage efter afsigelse af denne dom.
 (* 1)Henvisninger: K.91.251 (A 1992, s.76), K.91.116 (A 1992, s.42),  

 K.9503 (A 1982, s.29).
