Ankestyrelsens principafgørelse C-20-00 om daginstitution - opholdsbetaling - indtægtsberegning - feriegodtgørelse - jobskifte Resume:
Feriegodtgørelse skulle medregnes i indtægtsgrundlaget til brug for beregning af økonomisk friplads på det tidspunkt, hvor beløbet blev udbetalt til kvinden, idet det først på dette tidspunkt var til rådighed.
Dette gjaldt, uanset at beløbet i forbindelse med jobskifte var beskattet og overført til Feriegiro på et tidligere tidspunkt.
 Love:
Lov om social service - lovbekendtgørelse nr. 26 af 17. januar 2000 - § 15, stk. 4 Lov om dag-, fritids- og klubtilbud m.v. til børn og unge - lov nr. 1148 af 3. december 2008 - § 43, nr. 2 Sagsfremstilling:
En kvinde var bevilget delvis friplads af økonomiske grunde, og i forbindelse med hendes jobskifte blev hendes feriegodtgørelse overført til FerieGiro.
Beløbet optrådte ved fratrædelsen på lønsedlen og blev beskattet i forbindelse med overførelsen.
Kommunen foretog på grundlag af årsopgørelsen, hvori den overførte feriegodtgørelse indgik, en efterregulering af institutionsbetalingen og opkrævede yderligere 9.000 kr.
Kvinden klagede og oplyste, at feriegodtgørelsen ikke var udbetalt til hende og derfor ikke kunne bruges til at betale institutionsplads.
Det var desuden beregnet til at kompensere for en periode med ferie uden løn hos den nye arbejdsgiver.
Endelig anførte kvinden, at andre kommuner i amtet havde en anden praksis.
 Nævnet tiltrådte kommunens afgørelse og henviste bl.a. til, at der var tale om en væsentlig ændring af beregningsgrundlaget.
Sagen blev behandlet i principielt møde med henblik på afklaring af rækkevidden af § 16 i bekendtgørelsen om forældrebetaling for ophold i dagtilbud til børn i forbindelse med feriepengegodtgørelse ved jobskifte Afgørelse:
 Ankestyrelsen fandt, at feriepengegodtgørelse skulle medregnes i indtægtsgrundlaget på det tidspunkt, hvor beløbet var hævet fra Feriegiro og udbetalt til kvinden i forbindelse med afholdelse af ferie.
 Ankestyrelsen begrundede afgørelsen med, at beløbet, der havde til formål at kompensere for en periode med ferie uden løn hos den nye arbejdsgiver, først på dette tidspunkt lovligt kunne udbetales.
 Ankestyrelsen lagde endvidere vægt på, at kommunen efter bekendtgørelsens § 16, stk. 2 havde mulighed for at foretage efterregulering af forældrebetalingen, hvis den indløste feriegodtgørelse og lønnen hos den nye arbejdsgiver sammenlagt oversteg den anslåede husstandsindkomst i den aktuelle bevilling af delvis friplads med 10% eller derover.
 Ankestyrelsen ændrede således nævnets afgørelse.
