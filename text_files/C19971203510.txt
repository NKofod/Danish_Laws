(Til menighedsrådene, provstiudvalgene m.fl.) Siden udsendelsen af Kirkeministeriets cirkulæreskrivelse af 16. oktober  

 1996 om kordegnes varetagelse af kirkesangerfunktion er der fra forskellig  

 side rejst en række spørgsmål vedrørende retstilstanden på området og  

 ministeriet har således fundet anledning til at redegøre for baggrunden for  

 cirkulæreskrivelsen.
 Det bemærkes indledningsvis, at der ikke med cirkulæreskrivelsen er  

 indført en anden retstilstand end den hidtil gældende.
 Cirkulæreskrivelsen blev udsendt efter forhandling med Danmarks  

 Kordegneforening, som havde gjort ministeriet opmærksom på et ikke  

 ubetydeligt antal kordegnestillinger, hvor kordegnen efter ansættelsen var  

 pålagt kirkesangerfunktionen bl.a. af besparelseshensyn.
 Kordegneuddannelsen omfatter ikke undervisning i kirkesang, ligesom det  

 ikke fremgår af standardregulativet for kordegne eller af andre regler, at  

 kordegne skal kunne varetage kirkesangerfunktion.
 Kirkesangerfunktionen ligger derfor uden for stillingsindholdet i en  

 sædvanlig kordegnestilling.
 Cirkulæreskrivelsen er således udfærdiget p.g.a. behovet for afhjælpning  

 af et konkret problem og ikke som hjemmel for generel lønforbedring for  

 landets kordegne.
 Generelle lønforbedringer for kirke- og kirkegårdsfunktionærer kan alene  

 aftales under de almindelige overenskomst- og aftaleforhandlinger mellem de  

 offentligt ansattes centralorganisationer og Finansministeriet, - eller efter  

 dettes bemyndigelse mellem Kirkeministeriet og de faglige organisationer.
 Det er en utilsigtet konsekvens af cirkulæreskrivelsen, at der i flere  

 tilfælde er blevet optaget forhandling mellem menighedsrådene og den ansatte  

 om honorering af en kirkesangerfunktion, den pågældende har varetaget igennem  

 længere tid og i øvrigt betragtet som et naturligt led i  

 ansættelsesforholdet, idet hensigten som ovenfor beskrevet alene var at  

 fastslå retten til at frasige sig tjenesten uden negative konsekvenser for  

 ansættelsesforholdet i øvrigt.
