Nr BTB 75 Betænkning over Forslag til folketingsbeslutning om ratifikation af De  

 Forenede Nationers rammekonvention om klimaændringer   

 Nr B 75 1992-93, 1. samling Afgivet af Miljø- og Planlægningsudvalget Afgivet: 19930421 Udvalget har behandlet beslutningsforslaget i nogle møder.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til vedtagelse  

 uændret .
 Et mindretal (Fremskridtspartiets medlem af udvalget) indstiller  

 beslutningsforslaget til forkastelse .
 Konventionen vil bl.a. pålægge de industrialiserede lande at opstille  

 strategier og foranstaltninger til at imødegå klimaændringer, idet de  

 erkender, at tilbagevenden ved udgangen af dette årti til tidligere niveauer  

 for antropogene emissioner af CO2 og andre drivhusgasser, der ikke er  

 omfattet af Montreal-protokollen, vil medvirke til en sådan ændring i  

 udviklingen.
Der findes ikke entydigt videnskabeligt grundlag, der bekræfter eventuelle  

 klimaændringer på grund af antropogene emissioner.
De forskellige teorier,  

 der findes, har alle varierende, divergerende og uafklarede konklusioner med  

 hensyn til drivhuseffekt og konsekvenserne af antropogene emissioner.
 I den forbindelse vil mindretallet pege på et par af de forhold, der  

 modsiger den populære opfattelse af forholdet mellem drivhuseffekten og  

 antropogene emissioner.
F.eks. medtager mange af de store klima-computerprogrammer ikke  

 havtemperaturer i beregningerne, til trods for at 73 pct. af Jordens  

 overflade er dækket af hav.
Målestationerne er placeret på landjorden og ikke  

 i oceanerne og hovedsaglig på den nordlige halvkugle og ikke på den sydlige  

 halvkugle.
Havenes temperaturer er meget forskellige fra landjordens  

 temperaturer.
Til trods for fejlplaceringerne har det i bestemte regioner end  

 ikke været muligt at påvise opvarmninger.
Den amerikanske professor i meteorologi Robert Balling kritiserer  

 kvaliteten af de havtemperaturmålinger, der er foretaget.
Fra 1900 til 1930  

 brugte man lærredsspande til at indtage det vand, hvis temperatur skulle  

 måles, senere skiftede man til plasticspande, og senere igen blev vandet  

 taget direkte ind gennem måleskibenes kølesystemer.
Adskillige undersøgelser  

 har vist, at spandenes type kan påvirke måleresultaterne meget markant.
 Stephen Schneider fra det amerikanske Nationale Center for Atmosfærisk  

 Forskning (NCAR) siger til det amerikanske tidsskrift Newsweek den 1. juni  

 1992, at det er muligt, at alt det, der er målt i de sidste 30 års  

 temperaturmålinger, ikke er andet end støj (statistisk slang for målte små  

 bevægelser, der ikke passer præcist med virkeligheden).
Flere videnskabsfolk har påpeget, at vulkansk udslip bør inddrages i  

 vurderingen af, hvorvidt en eventuel opvarmning er antropogen eller naturlig.  

 Hvis der finder opvarmning sted, kan et stort vulkanudbrud modvirke det.  

 Vulkansk nedfald vil ofte nedkøle jordkloden, fordi partiklerne virker som et  

 filter mod sollyset.
Således har den amerikanske videnskabsmand Poul Handler  

 fra Illinois Universitet præsenteret en tese om, at varmerekorderne i  

 1920'erne, 1930'erne og i de senere år har optrådt, fordi kun få vulkaner har  

 været i udbrud i disse år.
Ved vurderinger af klodens temperatur bør solens »opførsel«  

 tages med i betragtning.
Den spiller en stor rolle for Jordens temperatur.  

 Solen »flimrer«, det vil sige, at den periodevis er svag og  

 periodevis mere klar og strålende.
De første målinger af dette  

 »flimmer« blev foretaget den 4. april 1980, da en satellit, der  

 målte Solens stråler uden for Jordens atmosfære, målte et fald i strålingen  

 på 0,2 pct.
De danske forskere Knud Lassen og Eigil Friis-Christensen har  

 opdaget en korrelation mellem solpletter og klimaskift.
Disse opdagelser  

 påviser, at den svage opvarmning af atmosfæren gennem 1980'erne sandsynligvis  

 ikke skyldes svovludslip fra trafik og industri, men snarere solpletternes  

 skiftende varighed.
Disse forskningsresultater understøttes bl.a. af  

 forskning foretaget af den amerikanske dr.
John Eddy fra det amerikanske NCAR  

 (National Center for Atmospheric Research). Han har påvist sammenhæng mellem  

 årtier med lav solpletaktivitet og kolde perioder og årtier med høj  

 solpletaktivitet med varme temperaturer på Jorden.
 Flere videnskabsfolk, bl.a. amerikanerne Solow og Ellsaesser, peger på, at  

 opvarmningen kan være et udtryk for eftervirkningerne fra en periode med  

 usædvanlig nedkøling, den såkaldte »lille istid«, der forekom  

 omkring 1880. Når temperaturen ikke længere køles ned, vil den naturligt  

 stige igen.
Dertil kommer, at der optræder deciderede fejl i computermodellerne.  

 Indtil for nylig antoges det, at vand i luften opfører sig på samme måde,  

 hvad enten det forefindes i form af damp eller iskrystaller.
Imidlertid viser  

 eksperimenter, at der er stor forskel på de to tilstande.
Efter at det  

 officielle britiske meteorologiske institut korrigerede sin klimamodel for  

 dette forhold, aftog varmeudsvingene ved de forudsagte drivhuseffekter med  

 ca. 33 pct.
Klimamodellerne er primitive i forhold til den virkelighed, som de  

 forsøger at beskrive.
Derfor mislykkes det for dem, når de »køres  

 baglæns«, at forudsige de nuværende klimaforhold.
Forskere, der i klimamodellerne har indprogrammeret klimaforholdene i  

 1880, har påvist, at modellerne beregner, at temperaturerne i dag skulle være  

 steget med 5 grader.
Men de faktiske stigninger i løbet af det sidste  

 århundrede er højst 1 grad.
 Sammenfattende kan det konkluderes, at de modstridende og fejlagtige  

 teorier om drivhuseffekt og klimaforandringer ikke giver sagligt grundlag for  

 at træffe politiske beslutninger, der ændrer vores leveform.
