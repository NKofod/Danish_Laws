Skriftlig fremsættelse (4. december  

 2002) Undervisningsministeren Herved tillader jeg mig for Folketinget at  

 fremsætte:
Forslag til lov om vejledning om valg af uddannelse og  

 erhverv (Lovforslag nr.
L 104).
Forslag til lov om ændring af forskellige love  

 på Undervisningsministeriets område (Ændringer som  

 følge af lov om vejledning om valg af uddannelse og erhverv) (Lovforslag nr.
L 105).
Det danske vejledningssystem består i dag af ca. 25  

 vejledningsordninger, der er knyttet til de enkelte uddannelsesområder  

 samt adskillige tværsektorielle vejledningstilbud og private  

 vejledningsordninger.
Vejledningsområdet er derfor  præget af  

  manglende koordinering af vejledningsindsatsen og manglende  

 helhedstænkning.
Regeringen ønsker med fremsættelsen af disse  

 lovforslag at reformere den samlede uddannelses- og erhvervsvejledning med  

 hensyn til grundskolen, ungdomsuddannelserne og de videregående  

 uddannelser.
Sammen med lov nr. 414 af 6. juni 2002 om  gennemsigtighed og  

 åbenhed i uddannelserne mv., som Folketinget vedtog den 23. maj 2002,  

 skal reformen give børn og unge et bedre grundlag for at foretage et  

 realistisk valg af både uddannelse, uddannelsessted og erhverv.
Derved  

 begrænses omvalg og frafald i uddannelserne mest muligt, og den  

 uddannede arbejdsstyrke øges.
Reformen bidrager således til  

 regeringens målsætninger om Bedre uddannelse, flere i arbejde og  

 styrkelse af borgerens frie valg.
Lovforslagene betyder, at der bliver opstillet nationale  

 mål for- og kvalitetskrav til vejledningen.
Vejledningen skal bl.a.  

 tilrettelægges som et sammenhængende forløb, der giver den  

 enkelte kompetence til at udarbejde en realistisk uddannelsesplan.  

 Vejledningen skal endvidere kunne bidrage til, at den enkelte elev selv kan  

 søge og anvende information - herunder it-baserede informations- og  

 vejledningstilbud om valg af uddannelse, uddannelsesinstitution og fremtidig  

 beskæftigelse.
Vejledningens kvalitet skal forbedres, og vejledningen  

 skal være sektoruafhængig.
Dette skal ske ved, at vejledningen om  

valg af ungdomsuddannelse varetages i ca. 50 nyoprettede kommunale  

 forvaltningsenheder under betegnelsen "Ungdommens  

 Uddannelsesvejledning". Ungdommens Uddannelsesvejledning vil typisk  

 blive oprettet som kommunale fællesskaber eller andre former for  

 samarbejde mellem kommuner.
Disse fællesskaber skal samarbejde med  

 ungdomsuddannelsesinstitutionerne og arbejdsformidlingen og inddrage  

 organisationer og virksomheder inden for deres geografiske område.
De  

 kan yderligere inddrage foreninger mv. i lokalområdet eller regionen.  

 Ungdommens Uddannelsesvejledning skal offentliggøre dels  

 vejledningsindsatsens mål og rammer dels resultaterne af indsatsen.
Ansvaret for vejledningen om valg af  

videregående uddannelse samles i Undervisningsministeriets regi  

 i et Landscenter for Uddannelses- og Erhvervsvejledning med regionale  

 vejledningstilbud.
Koordineringen af uddannelsesinstitutionernes optagelse  

 af ansøgere til henholdsvis ungdomsuddannelserne og de  

 videregående uddannelser samles i Landscenteret, og  

 tilmeldingssystemerne digitaliseres som en del af regeringens plan for  

 regelforenkling og administrative lettelser.
Vejledningen skal samlet  

 varetages i et samarbejde med ungdomsuddannelsesinstitutionerne (de afgivende  

 institutioner), arbejdsformidlingen og   som hidtil   de videregående  

 uddannelsesinstitutioner (de modtagende institutioner).
 Det er ved lovforslaget forudsat, at der etableres en  

 national vejledningsportal på internettet med en vifte af tilbud.  

 Dette vil øge gennemsigtigheden og åbenheden både i  

 uddannelserne og i vejledningen og samtidig muliggøre, at den  

 individuelle vejledning bedre kan målrettes unge med særlige  

 behov for vejledning.
Der etableres én fælles  

 vejlederuddannelse til erstatning for de mange nuværende  

 forskellige vejlederuddannelser.
Den nye uddannelse skal forbedre vejledernes  

 kompetence og dermed kvaliteten i vejledningen - herunder vejledningen af  

 unge med et særligt behov for vejledning Rådet for Uddannelses- og Erhvervsvejledning (RUE)  

 nedlægges ved lovforslaget, men jeg vil tage initiativ til, at der  

 etableres et nationalt tværsektorielt dialogforum, hvor  

 forhold af betydning for kvaliteten og effekten af uddannelses- og  

 erhvervsvejledningen løbende kan drøftes.
Valg af uddannelse og erhverv skal være til  

 størst mulig gavn for såvel den enkelte som for samfundet bl.a.  

 ved at bidrage til at skabe og fremme en iværksætterkultur blandt  

 unge.
Begrænsning af frafald og omvalg vil også være et  

 succeskriterium.
Uddannelsesvalget bør tage sigte på de bedst  

 mulige beskæftigelsesmuligheder for den enkelte og bidrage til  

 opfyldelse dels af behovet for uddannet arbejdskraft inden for de private og  

 offentlige beskæftigelsesområder og dels af behovet for  

 iværksættere og selvstændigt erhvervsdrivende.
Reformen  

 skal skabe en klar og enkel ansvarsfordeling og en synlig, kompetent  ledelse  

 af vejledningen og derved bidrage til en bedre udnyttelse af de offentlige  

 ressourcer til vejledning.
Den del af den samlede vejledningsindsats, som retter sig  

 mod gennemførelse af en påbegyndt uddannelse foreslås  

 fortsat gennemført inden for rammerne af de enkelte uddannelseslove,  

 som derfor justeres som led i reformen.
Gennemførelsesvejledningen  

 skal støtte de unge i deres bestræbelser på at  

 gennemføre den uddannelse, de er i gang med, og dette aspekt  

 tydeliggøres gennem lovforslaget herom.
For den enkelte unge skal den samlede vejledningsindsats  

 sikre et godt grundlag for at træffe realistiske beslutninger om valg  

 af uddannelse og erhverv.
Samtidig skal vejledningen udfordre den unge med  

 henblik på, at vedkommende udnytter sit potentiale fuldt ud og derved  

 bidrager til opnåelse af de langsigtede mål for  

 uddannelsespolitikken - jf.
Bedre uddannelser.
Derved kommer vejledningen  

 også til at understøtte målet om en høj  

 beskæftigelsesgrad på et velfungerende arbejdsmarked.  

 Vejledningen skal tilrettelægges på en sådan måde, at  

 den individuelle vejledning af skoleelever så vidt muligt gives  

 på elevernes skoler.
 Idet jeg henviser til lovforslagene med tilhørende  

 bemærkninger, tillader jeg mig at anbefale lovforslagene til hurtig og  

 velvillig behandling i det høje Ting.
