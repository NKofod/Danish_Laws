(Til skyldrådene og vurderingsrådene) I medfør af §§ 30, stk. 2, og 35, stk. 2, i lov om vurdering af landets  

 faste ejendomme, jfr. lovbekendtgørelse nr. 363 af 1. juli 1976 har  

 ligningsrådet fastsat følgende retningslinier for fremgangsmåden ved  

 besigtigelser.
 1. Vurderingsrådene og skyldrådene foretager i  

 fornødent omfang besigtigelse som led i udførelsen af deres opgaver i  

 forbindelse med vurdering af landets faste ejendomme.
 Besigtigelse skal altid foretages, når ejer fremsætter begæring herom.  

 Vejledende ved afgørelsen af, om der i øvrigt bør foretages besigtigelse, er,  

 om en korrekt vurdering af ejendommen forudsætter indhentning af oplysninger,  

 der mest hensigtsmæssigt eller udelukkende kan opnås ved besigtigelse af  

 ejendommen.
 Hvis de nævnte oplysninger ikke kan indhentes ved en besigtigelse, der  

 foretages uden for ejendommen f.eks. fra vejen, men kræver ophold på  

 ejendommen, må ejers tilladelse til besigtigelse altid indhentes.
Ved besigtigelsens start må lederen give fornøden oplysning om  

 besigtigelsens formål og deltagere.
Legitimation skal forevises på  

 forlangende.
Besigtigelse i bygninger må kun foretages under medvirken af ejer eller  

 dennes repræsentant.
Særligt bemærkes, at indvendig besigtigelse ikke må  

 foretages, hvor alene børn er til stede.
Besigtigelsen må foretages i  

 overensstemmelse med ejers anvisninger.
 Færdsel på ejendommens grund bør kun foregå, hvor det kan ske uden skade,  

 d.v.s. uden for afgrøder, beplantning og lign.
 Frabeder ejer sig besigtigelse af hele ejendommen eller af dele af denne,  

 må dette ønske respekteres; det må da over for ejer tilkendegives, at  

 vurderingen af ejendommen herefter foretages på grundlag af de foreliggende  

 oplysninger og uden den yderligere sikkerhed for en korrekt vurdering, der  

 ligger i besigtigelsen.
 2. For skyldrådenes besigtigelser i forbindelse med  

 indgivne klager over ansættelserne eller i forbindelse med skyldrådenes  

 revisionsbehandling og øvrige arbejdsopgaver fastsættes følgende særlige  

 regler:
Om skyldrådets påtænkte besigtigelser må meddelelse udsendes til ejer med  

 mindst 8 dages varsel.
Meddelelsen skal indeholde oplysning om tidspunktet  

 for og årsagen til besigtigelsen.
Endvidere må meddelelsen indeholde en  

 anmodning til ejer om inden for et nærmere fastsat tidsrum at fremkomme med  

 en tilkendegivelse, såfremt han er forhindret i at være til stede på det  

 anførte tidspunkt.
Meddeler ejer, at han ikke kan være til stede på det anførte tidspunkt,  

 fastsættes, såfremt det er praktisk muligt, et nyt tidspunkt for  

 besigtigelsen.
Der bør herved tages fornødent hensyn til de af ejer eventuelt  

 fremsatte ønsker.
 Fremkommer ejer ikke med nogen tilkendegivelse, men træffes han eller hans  

 repræsentant desuagtet ikke på ejendommen, bør besigtigelsen i almindelighed  

 indskrænkes til en besigtigelse fra vejen.
 3. Medlemmer af skyldråd og vurderingsråd er under  

 ansvar efter borgerlig straffelovs §§ 152 og 264b forpligtet til overfor alle  

 uvedkommende at hemmeligholde, hvad de gennem udførelsen af deres opgaver i  

 forbindelse med besigtigelsen bliver vidende om, jfr. § 29A i  

 lovbekendtgørelse nr. 363 af 1. juli 1976 af lov om vurdering af landets  

 faste ejendomme.
 Statsskattedirektoratet, den 4. oktober  

 1976.
 Hans Westerberg.
/E.
Stæhr-Larsen.
