Bekendtgørelse om ændring af bekendtgørelse om regulering af fiskeriet i 2011 og visse vilkår for fiskeriet i følgende år § 1 I bekendtgørelse nr. 1443 af 15. december 2010 om regulering af fiskeriet i 2011 og visse vilkår for fiskeriet i følgende år, som ændret ved bekendtgørelse nr. 67 af 27. januar 2011, bekendtgørelse nr. 438 af 12. maj 2011 og bekendtgørelse nr. 890 af 15. august 2011, foretages følgende ændring:
 1. § 116, affattes således:
»De IOK-andele, der er tildelt på grundlag af fiskeri i Limfjorden, må kun fiskes i Limfjorden.
Dette gælder, uanset om kvoteandelene er overdraget til et eller flere andre fartøjer.
Stk. 2. Fartøjets samlede ejerkreds kan overføre op til 25 % af fartøjets årsmængde i Limfjorden til fiskeri i Nordsøen uden for Limfjorden.
For fartøjer, hvor ejerkredsen i det afgivende og modtagende fartøj er den samme, kan der overføres op til 75 % af årsmængderne til fiskeri i Nordsøen uden for Limfjorden.
Den mængde, der overføres, indgår i og må ikke overstige de 25 %, der fremgår af § 52, stk. 1.
 Stk. 3. Muligheden for at overføre op til 75 % af årsmængderne til fiskeri i Nordsøen uden for Limfjorden i medfør af stk. 2 ophører, hvis ejerkredsen i det afgivende fartøj ændres efter den 25. august 2011.
Stk. 4. Der kan ikke overføres årsmængder eller kvoteandele, som er tildelt på grundlag af fiskeri uden for Limfjorden til fiskeri i Limfjorden.
Der kan endvidere ikke tildeles sild fra reservepuljen, jf. § 106, stk. 2, nr. 3 til fiskeri i Limfjorden.« § 2 Bekendtgørelsen træder i kraft den 25. august 2011.
