 Ved skrivelse 26. september 1960 har amtet for justitsministeriet forelagt  

 spørgsmålet om, hvorvidt udenretlige forlig, der indgås for mindreårige, skal  

 tiltrædes af begge værger, når værgemålet udøves af begge forældrene i  

 forening, således at det ikke er tilstrækkeligt, at forliget underskrives af  

 den ene værge alene eller af en advokat på værgernes vegne.
I anledning heraf skal man efter brevveksling med Den danske  

 Dommerforening, overpræsidiet, foreningen af amtmænd og advokatrådet meddele,  

 at udenretlige forlig , der indgås for mindreårige, når værgemålet i medfør  

 af myndighedslovens § 6 som affattet ved lov nr. 17 af 6. februar 1957 udøves  

 af forældrene i forening, altid bør tiltrædes af begge den mindreåriges  

 værger personligt ved deres underskrift på forliget eller andragendet om  

 godkendelse eller på anden måde.
Tiltræden af den ene værge er dog  

 tilstrækkelig, når han har fuldmagt fra den anden værge efter  

 myndighedslovens § 50 a, stk 1, eller den anden værge af en af de i § 50 a,  

 stk 3, nævnte grunde er midlertidigt forhindret i at deltage i afgørelsen.  

 Det bemærkes herved, at den omstændighed, at den ene af værgerne møder uden  

 fuldmagt fra den anden, ikke i sig selv kan medføre, at den anden værge anses  

 for at have et efter § 50 a, stk. 3, lovligt forfald.
 Det tilføjes, at overpræsidiet har oplyst, at man normalt ikke tilsiger  

 værgerne til at vedstå eller underskrive forliget, når dette ikke er  

 underskrevet af værgerne, men sædvanligvis tilsender dem forliget til  

 underskrift, eventuelt gennem deres repræsentant eller den, som har indgivet  

 andragende om godkendelse af forliget.
