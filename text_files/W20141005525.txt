Ligebehandlingsnævnets afgørelse om køn - forskellige priser - parts- og vidneforklaringer En mand klagede over, at en swingerklub lukkede kvinder billigere ind end den pris, der fremgik på deres hjemmeside.
Indklagede forklarede herefter, at de svingende priser skyldtes, at man i perioder havde særlige rabatter til nye medlemmer.
Disse rabatter gjaldt både mænd og kvinder.
Nævnet fandt, at spørgsmålet angående de forskellige entrépriser kun kunne afklares ved parts- og vidneforklaringer.
 Nævnet kunne derfor ikke behandle klagen.
 Klagen drejer sig om påstået forskelsbehandling på grund af, at en swingerklub havde forskellige entrépriser for kvinder og mænd.
Ligebehandlingsnævnets afgørelse Ligebehandlingsnævnet kan ikke behandle klagen, da en afgørelse af, om klager er blevet forskelsbehandlet på grund af køn, kræver bevisførelse i form af mundtlige parts- og vidneforklaringer.
Sagsfremstilling Der er klaget over, at en swingerklub havde forskellige entrépriser for mænd og kvinder.
 Entrépriserne fremgår på nuværende tidspunkt ikke af indklagedes hjemmeside.
Parternes bemærkninger Klager påstår, at indklagede har forskellige entrépriser for kvinder og mænd, og at de rigtige priser ikke fremgår af indklagedes hjemmeside.
Klager henviser til et indlæg på nettet, hvor en kvinde fortæller, at entréprisen for kvinder var meget billigere ved indgangen i forhold til de priser, der var angivet på indklagedes hjemmeside.
Kvinden var inde på indklagede swingerklub med sin veninde, og de skulle begge betale 100 kr.
Kvinden forklarer yderligere, at swingerklubben lukkede to mænd ind pr. kvinde.
 Klager mener, at indklagede klub snyder systemet ved officielt at angive ens entrépriser for begge køn, mens klubben ved indgangen favoriserer kvinder.
 Klager ønsker ens priser, og at der ikke sker omgåelse ved indgangen.
 Indklagede forklarer, at de efter en tidligere prisforskelssag, har haft éns priser for mænd og kvinder i klubben.
Indklagede giver indimellem nye kunder - både kvinder og mænd - en speciel entrépris, hvilket var årsagen til, at de to kvinder kom billigere ind.
Samme aften fik yderligere tre piger og fem mænd en entrépris på 100 kr.
 De specielle priser gives som en del af indklagedes reklame.
 Det er ikke imod ligestillingsprincippet at give rabat - blot der ydes den samme rabat til både mænd og kvinder.
Ligebehandlingsnævnets bemærkninger og konklusion Der er uenighed om, hvorvidt indklagede havde forskellige entrépriser for mænd og kvinder.
 Ligebehandlingsnævnet finder, at hvorvidt der er forskellige entrépriser, kun kan afklares efter bevisførelse i form af mundtlige parts- og vidneforklaringer.
 Da en sådan bevisførelse ikke kan ske ved nævnet, men må ske ved domstolene, kan Ligebehandlingsnævnet ikke behandle sagen.
