Nr LSF 200 Forslag til Lov om ændring af lov om tjenestemænd i staten, folkeskolen og  

 folkekirken Fremsat af finansministeren (Henning Dyremose) den 15. maj 1991 Vedtaget ved tredjebehandling den 30. maj 1991 Lov nr. 382 af 06/06/1991 § 1 I lov om tjenestemænd i staten, folkeskolen og folkekirken, jf.  

 lovbekendtgørelse nr. 671 af 2. oktober 1986, som ændret ved lov nr. 885 af  

 23. december 1987 og lov nr. 384 af 13. juni 1990, foretages følgende  

 ændringer:
 1. § 32 affattes således:
 » § 32. En tjenestemand, der afskediges, fordi ændringer i  

 forvaltningens organisation eller arbejdsform medfører, at stillingen  

 nedlægges, bevarer sin hidtidige løn i 3 år, jf. dog stk. 3 og 4.
 Stk. 2. Den, der modtager rådighedsløn efter stk. 1, er omfattet  

 af reglerne i §§ 12 og 13.
Stk. 3. Der ydes ikke rådighedsløn til den, der 1) ansættes i eller får anvist en anden stilling, som den pågældende har  

 pligt til at overtage efter §§ 12 og 13, 2) er fyldt 67 år, 3) har opnået den for stillingen fastsatte afgangsalder eller 4) på afskedstidspunktet på grund af sygdom eller uegnethed ikke er i  

 stand til at overtage en stilling, som den pågældende efter §§ 12 og 13 ville  

 have pligt til at overtage.
Stk. 4. Finansministeren fastsætter bestemmelser om, at udbetaling  

 af rådighedsløn midlertidigt standses helt eller delvis til den, der 1) opnår ansættelse, som efter tjenestemandspensionslovens § 4 medregnes i  

 pensionsalderen som tjenestemand, og som ikke er omfattet af stk. 3, nr. 1, 2) opnår anden ansættelse på andre vilkår end tjenestemandsvilkår inden  

 for det i tjenestemandspensionslovens § 4 a, stk. 1, nævnte område eller 3) opnår ansættelse i et aktieselskab, som efter en opgaveomlægning  

 varetager de arbejdsopgaver, inden for hvilke den pågældende var beskæftiget  

 som ansat i staten, folkeskolen eller folkekirken, og hvori staten ejer mere  

 end 50 pct. af aktierne.
Stk. 5. Bestemmelserne i stk. 3 og 4 finder tilsvarende anvendelse  

 for ventepenge, der tillægges i henhold til de før 1. juli 1969 gældende  

 regler.« 2. Overskriften til kapitel 15 a affattes således:
 »Nordiske statsborgere og EF-statsborgere«.
 3. I § 58 c indsættes som nyt stk. 1:
»Finansministeren kan efter indhentet udtalelse fra Lønningsrådet  

 bestemme, at statsborgere i de øvrige nordiske lande, der ansættes i staten,  

 folkeskolen eller folkekirken, ansættes på tilsvarende vilkår som  

 tjenestemænd.« Stk. 1 bliver herefter stk. 2.
§ 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 32, stk. 3, nr. 2, og stk. 4, som affattet i § 1, nr. 1,  

 har virkning for rådighedsløn og ventepenge til tjenestemænd, der afskediges  

 til fratræden 30. juni 1994 eller senere.
 Stk. 3. Der ydes ikke rådighedsløn eller ventepenge til  

 tjenestemænd, der er afskediget eller afskediges til fratræden før 30. juni  

 1994, og som opnår ansættelse, der efter tjenestemandspensionslovens § 4  

 medregnes i pensionsalderen som tjenestemand.
Oprindeligt fremsat forslag § 1 I lov om tjenestemænd i staten, folkeskolen og folkekirken, jf.  

 lovbekendtgørelse nr. 671 af 2. oktober 1986, som ændret ved lov nr. 885 af  

 23. december 1987 og lov nr. 384 af 13. juni 1990, foretages følgende  

 ændringer:
 1. § 32 affattes således:
 » § 32. En tjenestemand, der afskediges, fordi ændringer i  

 forvaltningens organisation eller arbejdsform medfører, at stillingen  

 nedlægges, bevarer sin hidtidige løn i 3 år, jf. dog stk. 3 og 4.
 Stk. 2. Den, der modtager rådighedsløn efter stk. 1, er omfattet  

 af reglerne i §§ 12 og 13.
Stk. 3. Der ydes ikke rådighedsløn til den, der 1) ansættes i eller får anvist en anden stilling, som den pågældende har  

 pligt til at overtage efter §§ 12 og 13, 2) er fyldt 67 år, 3) har opnået den for stillingen fastsatte afgangsalder, eller 4) på afskedstidspunktet på grund af sygdom eller uegnethed ikke er i  

 stand til at overtage en stilling, som den pågældende efter §§ 12 og 13 ville  

 have pligt til at overtage.
Stk. 4. Finansministeren fastsætter bestemmelser om, at udbetaling  

 af rådighedsløn midlertidigt standses helt eller delvis til den, der 1) opnår ansættelse, som efter tjenestemandspensionslovens § 4 medregnes i  

 pensionsalderen som tjenestemand, og som ikke er omfattet af stk. 3, nr. 1, 2) opnår anden ansættelse på andre vilkår end tjenestemandsvilkår inden  

 for det i tjenestemandspensionslovens § 4 a, stk. 1, nævnte område, eller 3) opnår ansættelse i et aktieselskab, som efter en opgaveomlægning  

 varetager de arbejdsopgaver, inden for hvilke den pågældende var beskæftiget  

 som ansat i staten, folkeskolen eller folkekirken, og hvori staten ejer mere  

 end 50 pct. af aktierne.
Stk. 5. Bestemmelserne i stk. 3 og 4 finder tilsvarende anvendelse  

 for ventepenge, der tillægges i henhold til de før 1. juli 1969 gældende  

 regler.« 2. Overskriften til kapitel 15 a affattes således:
»Nordiske statsborgere og EF-statsborgere« 3. I § 58 c indsættes som nyt stk. 1:
»Finansministeren kan efter indhentet udtalelse fra Lønningsrådet  

 bestemme, at statsborgere i de øvrige nordiske lande, der ansættes i staten,  

 folkeskolen eller folkekirken, ansættes på tilsvarende vilkår som  

 tjenestemænd.« Stk. 1 bliver herefter stk. 2.
§ 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. § 32, stk. 3, nr. 2, og stk. 4, som affattet i § 1, nr. 1,  

 har virkning for rådighedsløn og ventepenge til tjenestemænd, der afskediges  

 til fratræden 30. juni 1994 eller senere.
 Stk. 3. Der ydes ikke rådighedsløn eller ventepenge til  

 tjenestemænd, der er afskediget eller afskediges til fratræden før 30. juni  

 1994, og som opnår ansættelse, som efter tjenestemandspensionslovens § 4  

 medregnes i pensionsalderen som tjenestemand.
Bemærkninger til lovforslaget Almindelige bemærkninger I § 1, nr. 1, indeholdes forslag til ændringer i bestemmelsen om  

 rådighedsløn og ventepenge.
 Udgangspunktet for tjenestemandskommissionen af 1965, hvis betænkning lå  

 til grund for lovændringen på tjenestemandsområdet i 1969, var bl.a., at  

 tjenestemandssystemet skulle gøres mere fleksibelt samtidig med, at  

 tjenestemændene fortsat skulle have tryghed i ansættelsen.
Det blev derfor ved lovgivningen pålagt tjenestemænd inden for visse  

 grænser at tåle forandringer i deres stilling, uden at dette gav dem krav på  

 pension.
Endvidere fandt kommissionen, at opretholdelse af  

 ventepengeinstituttet i sin eksisterende form ikke var nødvendigt, men at der  

 ville være taget fornødent hensyn til tjenestemænds krav på tryghed med en  

 regel om ret til rådighedsløn i tre år, såfremt ændringer i forvaltningens  

 organisation eller arbejdsform nødvendiggjorde nedlæggelse af tjenestemandens  

 stilling, og der ikke inden for eller uden for pågældendes ansættelsesområde  

 kunne anvises den pågældende en passende stilling.
 Af bemærkningerne til bestemmelsen fremgår det, at kommissionen er gået ud  

 fra, at ansættelsesområderne for tjenestemænd blev så vide, og at der blev  

 fastsat sådanne hensigtsmæssige regler for behandling af spørgsmål om  

 overgang til andet ansættelsesområde, at det kun i sjældne  

 undtagelsestilfælde ville være påkrævet at anvende bestemmelsen om  

 rådighedsløn.
 Forudsætningen om, at der alene ville blive tale om sjældne  

 undtagelsestilfælde, har vist sig ikke at holde, og samtidig er  

 overenskomstansættelse blevet mere almindelig i det offentlige, således at  

 det ikke er ualmindeligt, at en tjenestemand, der er afskediget med  

 rådighedsløn, har mulighed for at få ansættelse på andre vilkår i det  

 offentlige.
For at undgå at de pågældende på denne måde får udbetalt dobbelt løn  

 (rådighedsløn + løn i den nye stilling), har staten og nogle kommuner indført  

 en praksis, der betyder, at den pågældende tjenestemand kun får en løn i  

 stillingen, der svarer til det beløb, der udgør forskellen mellem lønnen i  

 stillingen og den pågældendes rådighedsløn.
Denne konstruktion har været  

 nødvendig, da der ikke hidtil har været hjemmel til at inddrage  

 rådighedslønnen, medmindre den pågældende på ny fik ansættelse, som efter  

 tjenestemandspensionslovens § 4 blev medregnet i pensionsalderen.
 Lovforslaget tilsigter at skabe en sådan hjemmel, således at det bliver  

 muligt midlertidigt at afbryde udbetalingen af rådighedsløn helt eller  

 delvis, hvis den tidligere tjenestemand bliver ansat i staten, folkeskolen,  

 folkekirken, Folketinget, under Københavns kommunale skolevæsen, Grønlands  

 hjemmestyre, Færøernes landsstyre, en kommune, et koncessioneret selskab  

 eller en stats- eller kommunegaranteret virksomhed på andre vilkår end  

 tjenestemandsvilkår.
 En tilsvarende mulighed for midlertidigt at afbryde udbetalingen af  

 rådighedsløn helt eller delvis foreslås indført i de tilfælde, hvor en  

 tjenestemand i forbindelse med en opgaveomlægning følger med over i den nye  

 virksomhed, som efter opgaveomlægningen varetager de arbejdsopgaver, som den  

 pågældende var beskæftiget med som ansat i staten, folkeskolen eller  

 folkekirken.
 Det foreslås endvidere, at rådighedsløn falder væk, når personen fylder 67  

 år.
 Baggrunden herfor er, at det generelt må antages, at tjenestemænd, der har  

 nået den alder, ikke vil kunne omplaceres til en passende stilling og derfor  

 ikke opfylder de generelle betingelser for at kunne få rådighedsløn.
 Endvidere er der i § 1, nr. 3, stillet forslag om, at nordiske  

 statsborgere i visse tilfælde kan ansættes på tilsvarende vilkår som  

 tjenestemænd.
Forslaget om ændring af bestemmelserne om rådighedsløn kan medføre mindre  

 besparelser.
Forslaget om nordiske statsborgere kan medføre udgifter til  

 rådighedsløn ved nedlæggelse af stillinger.
Lovforslaget har været forhandlet med de kommunale lønorganer.
Endvidere  

 har lovforslaget i medfør af tjenestemandslovens § 48 været forhandlet med de  

 forhandlingsberettigede centralorganisationer.
Bemærkninger til lovforslagets enkelte bestemmelser Til § 1 Til nr. 1 Det er en forudsætning for at få rådighedsløn, at tjenestemanden er i  

 stand til at overtage en anden passende stilling.
I en situation, hvor tjenestemanden er sidst i 60'erne, er det normalt  

 ikke sandsynligt, at den pågældende findes egnet til at udfylde og omstille  

 sig til en anden passende stilling, og den pågældende har nået en alder, hvor  

 pensionering er naturlig.
Arbejdsgiveren vil derfor være utilbøjelig til at  

 søge at pålægge den pågældende at overtage en anden stilling, og ovennævnte  

 forudsætning vil således ikke reelt være opfyldt.
Det foreslås derfor som stk. 3, nr. 2, at indføje en bestemmelse om, at  

 tjenestemænd ikke kan få rådighedsløn ud over det 67. år.
Pensionen vil  

 derfor komme til udbetaling fra den 1. i måneden efter det fyldte 67. år.
 I det samtidig forelagte forslag til lov om ændring af lov om  

 tjenestemandspension foreslås det, at hele den periode, hvor tjenestemanden  

 ville have været berettiget til rådighedsløn/ventepenge, hvis pågældende ikke  

 var fyldt 67 år, medregnes ved opgørelse af pensionsalderen.
 Bestemmelsen får først virkning for tjenestemænd, der fratræder så længe  

 efter lovens ikrafttræden, at den ikke kommer til at berøre tjenestemænd, der  

 med vished har kunnet forudse, at afsked med rådighedsløn ville blive aktuel.
 På denne baggrund kan forslaget ikke antages at stride imod grundlovens §  

 73, jf. at Bent Christensen i responsum af 14. august 1962 antager, at  

 afskaffelse af en potentiel ret til ventepenge ikke kan anses som  

 ekspropriation i henhold til grundlovens § 73. (Se 2. betænkning fra  

 Administrationsudvalget af 1960, bet. 320/62, s. 104).
Det foreslås endvidere som stk. 3, nr. 4, at indsætte en bestemmelse om,  

 at en tjenestemand ikke har krav på rådighedsløn, selv om pågældende  

 afskediges på grund af stillingsnedlæggelse, hvis den pågældende på grund af  

 sygdom eller uegnethed ikke på afskedstidspunktet er i stand til at overtage  

 en anden stilling, som pågældende efter §§ 12 og 13 har pligt til at  

 overtage.
Tjenestemanden vil i denne situation være berettiget til pension  

 efter de almindelige regler herom.
 Bestemmelsen præciserer den hidtil fulgte praksis på området.
Bestemmelsen adskiller sig fra stk. 3, nr. 1, ved at det på  

 afskedstidspunktet ikke kræves, at der konkret tilbydes den pågældende en  

 passende stilling.
Det er tilstrækkeligt, at styrelsen kan godtgøre  

 sygdommen/uegnetheden.
 I stk. 4, nr. 1, foreslås det, at finansministeren bemyndiges til at  

 fastsætte bestemmelser om, at udbetalingen af rådighedsløn midlertidigt  

 ophører helt eller delvis ved opnåelse af offentlig ansættelse, som efter  

 tjenestemandspensionslovens § 4 medregnes i pensionsalderen.
 I stk. 4, nr. 2, foreslås en tilsvarende bemyndigelse for finansministeren  

 til at fastsætte regler, i tilfælde hvor den pågældende opnår offentlig  

 ansættelse på andre vilkår end tjenestemandsvilkår.
Hidtil har enhver ansættelse, der efter tjenestemandspensionslovens § 4  

 kan medregnes i pensionsalderen som tjenestemand, bevirket, at  

 rådighedslønnen bortfaldt.
Det vil sige, at f.eks. også ansættelse, hvortil  

 er knyttet medlemskab af en statsgaranteret pensionsordning, har bevirket, at  

 rådighedslønnen bortfalder, uanset at den nye beskæftigelse ikke er forbundet  

 med ret til rådighedsløn eller aktuel pension.
Anden offentlig ansættelse end ansættelse med  

 tjenestemandspensionsrettigheder har ikke betydet bortfald af rådighedsløn,  

 men staten og nogle kommuner har udbetalt forskelsløn for at hindre, at  

 pågældende fik både løn og rådighedsløn.
Herom henvises til de almindelige  

 bemærkninger.
 Rådighedslønnen vil som hidtil altid bortfalde, hvis den pågældende bliver  

 anvist eller selv opnår ansættelse i en stilling, som pågældende er pligtig  

 at overtage i henhold til tjenestemandslovens §§ 12 og 13.
 Efter den nu foreslåede bestemmelse vil finansministeren skulle fastsætte  

 regler om, i hvilket omfang udbetaling af rådighedsløn skal standses helt  

 eller delvis, når den pågældende søger og får anden offentlig ansættelse.
 Ved udarbejdelsen af disse regler, som vil blive forhandlet med de  

 forhandlingsberettigede centralorganisationer, vil der bl.a. blive foretaget  

 en samlet vurdering af, hvilke vilkår der skal gælde, når tidligere  

 tjenestemænd i rådighedslønsperioden får offentlig ansættelse, herunder en  

 afklaring af de pensionsmæssige konsekvenser af en ny  

 tjenestemandsansættelse.
 Reglerne vil muliggøre, at udbetaling af rådighedsløn midlertidigt vil  

 kunne ophøre ved ansættelse i staten, folkeskolen, folkekirken, Folketinget,  

 under Københavns kommunale skolevæsen, Færøernes landsstyre, Grønlands  

 hjemmestyre, i en (amts)kommune, et koncessioneret selskab eller en stats-  

 eller kommunegaranteret virksomhed.
Sådanne regler skal som nævnt sikre, at en tjenestemand, der er berettiget  

 til rådighedsløn og får ansættelse som nævnt, ikke kan få dobbelt løn.
Det er  

 dog forudsat, at rådighedslønnen ikke kan beskæres med et større beløb, end  

 lønnen i den nye ansættelse udgør.
 Midlertidigt ophør af udbetaling af rådighedslønnen betyder, at hvis den  

 pågældendes beskæftigelse ophører inden for 3-års-perioden, vil  

 rådighedslønnen blive udbetalt for den resterende periode, indtil der er gået  

 3 år fra afskedstidspunktet, eller indtil den pågældende fylder 67 år, eller  

 indtil den pågældende skulle være fratrådt på grund af alder, hvorefter  

 pågældende overgår til pension.
Tilsvarende foreslås det i stk. 4, nr. 3, at udbetalingen af rådighedsløn  

 midlertidigt kan ophøre, hvis en tjenestemand, der er afskediget med  

 rådighedsløn, ansættes i et aktieselskab, der ved en opgaveomlægning har  

 overtaget de opgaveområder, hvor tjenestemanden tidligere var ansat.
Det er  

 ikke en forudsætning for anvendelse af bestemmelsen, at den tidligere  

 tjenestemand beskæftiges med præcis de samme arbejdsopgaver eller i præcis de  

 samme funktioner som under tjenestemandsansættelsen.
Det forudsættes dog, at  

 der er tale om beslægtede arbejdsopgaver, som tjenestemanden ville være  

 forpligtet til at varetage i henhold til tjenestemandslovens §§ 12 og 13.
 Tjenestemænd, der er udnævnt i deres stilling inden 1. juli 1969, er  

 omfattet af reglerne i lønnings- og pensionsloven fra 1958, hvilket betyder,  

 at de pågældende, hvis de afskediges, fordi deres stillinger nedlægges, er  

 berettiget til ventepenge i stedet for rådighedsløn.
 For at sidestille personer, der får ventepenge, med personer, der får  

 rådighedsløn, foreslås det, at de foreslåede bestemmelser i stk. 3 og 4 skal  

 finde tilsvarende anvendelse for udbetaling af ventepenge.
 Bestemmelsen viderefører det princip, der er indeholdt i det gældende stk.  

 2.
 Øvrige ændringer i bestemmelsen er af redaktionel karakter.
Til nr. 2 Forslaget er en følge af forslaget i nr. 3.
Til nr. 3 Det foreslås, at der indføres bestemmelser i tjenestemandsloven om  

 ansættelse af nordiske statsborgere på tilsvarende vilkår som tjenestemænd.
 Efter tjenestemandslovens § 58 c, der blev indsat ved lov nr. 384 af 13.  

 juni 1990, kan finansministeren efter indhentet udtalelse fra Lønningsrådet  

 bestemme, at personer, der ansættes i staten, folkeskolen eller folkekirken i  

 henhold til De Europæiske Fællesskabers regler om arbejdskraftens frie  

 bevægelighed, ansættes på tilsvarende vilkår som tjenestemænd.
 Endvidere kan finansministeren efter tjenestemandspensionslovens § 19,  

 stk. 2, der blev indsat ved lov nr. 383 af 13. juni 1990, efter indhentet  

 udtalelse fra Lønningsrådet bestemme, at de pågældende EF-statsborgere i  

 pensionsmæssig henseende behandles efter reglerne i  

 tjenestemandspensionsloven.
Tjenestemandsloven indeholder ikke en bestemmelse om ansættelse af  

 nordiske statsborgere svarende til § 58 c.
Derimod kan finansministeren efter  

 tjenestemandspensionslovens § 19, stk. 1, efter indhentet udtalelse fra  

 Lønningsrådet bestemme, at statsborgere i de øvrige nordiske lande, der har  

 ansættelse i staten, folkeskolen og folkekirken på tilsvarende vilkår som  

 tjenestemænd, i pensionsmæssig henseende behandles efter reglerne i  

 tjenestemandspensionsloven.
De nordiske statsborgere, der er omfattet af tjenestemandspensionslovens §  

 19, stk. 1, er ikke undergivet tjenestemandslovens bestemmelser om  

 disciplinærforfølgning, og de har ikke krav på rådighedsløn ved nedlæggelse  

 af stillingen.
Efter Finansministeriets opfattelse bør nordiske statsborgere  

 imidlertid på disse områder sidestilles med tjenestemænd og med  

 EF-statsborgere, der er omfattet af tjenestemandslovens § 58 c.
 Forslaget indebærer, at finansministeren efter indhentet udtalelse fra  

 Lønningsrådet kan bestemme, at statsborgere i de øvrige nordiske lande, der  

 ansættes i staten, folkeskolen eller folkekirken, ansættes på tilsvarende  

 vilkår som tjenestemænd, herunder tjenestemandslovens kapitel 4 om  

 suspension, disciplinærforfølgning og injuriesøgsmål, § 32 om rådighedsløn  

 ved nedlæggelse af stillingen samt kapitel 12 om Tjenestemandsretten.
De pågældende forudsættes udnævnt af vedkommende minister eller den,  

 ministeren ved bekendtgørelse i henhold til tjenestemandslovens § 3 har  

 overladt udnævnelseskompetencen til, eller af den myndighed, som i øvrigt  

 udnævner tjenestemænd.
Kapitel I i lov nr. 173 af 28. april 1971 om kongelig  

 udnævnelse af visse tjenestemænd finder dog ikke anvendelse i disse tilfælde.
 Bestemmelsen vil ikke blive anvendt ved ansættelse i stillinger, som efter  

 danske regler besættes på andre vilkår end tjenestemandsvilkår, f.eks.  

 ansættelse i henhold til overenskomst.
 Forholdet mellem tjenestemandslovens § 58 c, tjenestemandspensionslovens §  

 19, stk. 2, og grundlovens § 27 er behandlet i Folketingets  

 Arbejdsmarkedsudvalgs betænkning af 16. maj 1990 (Folketingstidende 1989-90,  

 Tillæg B, spalte 1359).
Til § 2 Det foreslås, at loven træder i kraft dagen efter bekendtgørelsen i  

 Lovtidende. § 1, nr. 1, om rådighedsløn og ventepenge får dog først fuldt ud  

 virkning for tjenestemænd, der afskediges til fratræden den 30. juni 1994  

 eller senere.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om tjenestemænd i staten, folkeskolen og folkekirken, jf.  

 lovbekendtgørelse nr. 671 af 2. oktober 1986, som ændret ved lov nr. 885 af  

 23. december 1987 og lov nr. 384 af 13. juni 1990, foretages følgende  

 ændringer:
 1. § 32 affattes således:
 »§ 32. En tjenestemand, der afskediges, fordi ændringer i  

 forvaltningens organisation eller arbejdsform medfører, at stillingen  

 nedlægges, bevarer sin hidtidige løn i 3 år, jf. dog stk. 3 og 4.
 Stk. 2. Den, der modtager rådighedsløn efter stk. 1, er omfattet  

 af reglerne i §§ 12 og 13.
Stk. 3. Der ydes ikke rådighedsløn til den, der 1) ansættes i eller får anvist en anden stilling, som den pågældende har  

 pligt til at overtage efter §§ 12 og 13, 2) er fyldt 67 år, 3) har opnået den for stillingen fastsatte afgangsalder, eller 4) på afskedstidspunktet på grund af sygdom eller uegnethed ikke er i  

 stand til at overtage en stilling, som den pågældende efter §§ 12 og 13 ville  

 have pligt til at overtage.
Stk. 4. Finansministeren fastsætter bestemmelser om, at udbetaling  

 af rådighedsløn midlertidigt standses helt eller delvis til den, der 1) opnår ansættelse, som efter tjenestemandspensionslovens § 4 medregnes i  

 pensionsalderen som tjenestemand, og som ikke er omfattet af stk. 3, nr. 1, 2) opnår anden ansættelse på andre vilkår end tjenestemandsvilkår inden  

 for det i tjenestemandspensionslovens § 4 a, stk. 1, nævnte område, eller 3) opnår ansættelse i et aktieselskab, som efter en opgaveomlægning  

 varetager de arbejdsopgaver, inden for hvilke den pågældende var beskæftiget  

 som ansat i staten, folkeskolen eller folkekirken, og hvori staten ejer mere  

 end 50 pct. af aktierne.
Stk. 5. Bestemmelserne i stk. 3 og 4 finder tilsvarende anvendelse  

 for ventepenge, der tillægges i henhold til de før 1. juli 1969 gældende  

 regler.« § 32. Hvis en tjenestemand afskediges, fordi ændringer i  

 forvaltningens organisation eller arbejdsform medfører, at hans stilling  

 nedlægges, og det ikke er muligt at anvise ham en anden stilling, som han  

 efter §§ 12 -13 har pligt til at overtage, bevarer han sin hidtidige lønning  

 i 3 år, dog ikke længere end til den for stillingen fastsatte afgangsalder.
I  

 denne periode er han omfattet af reglerne i §§ 12-13.
Stk. 2. Såfremt den pågældende opnår ansættelse, som efter  

 tjenestemandspensionslovens § 4 medregnes i pensionsalderen som tjenestemand,  

 inddrages den i stk. 1 omtalte rådighedsløn.
Tilsvarende gælder for  

 ventepente, der måtte være tillagt tjenestemænd i medfør af den forud for 1.  

 juli 1969 gældende tjenestemandslovgivning.
 2. Overskriften til kapitel 15 a affattes således:
»Nordiske statsborgere og EF-statsborgere« Kapitel 15 a EF-statsborgere 3. I § 58 c indsættes som nyt stk. 1:
»Finansministeren kan efter indhentet udtalelse fra Lønningsrådet  

 bestemme, at statsborgere i de øvrige nordiske lande, der ansættes i staten,  

 folkeskolen eller folkekirken, ansættes på tilsvarende vilkår som  

 tjenestemænd.« Stk. 1 bliver herefter stk. 2.
§ 58 c.
Finansministeren kan efter indhentet udtalelse fra  

 Lønningsrådet bestemme, at personer, der ansættes i staten, folkeskolen eller  

 folkekirken i henhold til De Europæiske Fællesskabers regler om  

 arbejdskraftens frie bevægelighed, ansættes på tilsvarende vilkår som  

 tjenestemænd.
