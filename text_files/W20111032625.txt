Erstatningsansvarslovens § 26, stk. 3  krænkelsesgodtgørelse, nævnets j.nr. 09-520-14703 Et ægtepar blev en aften i deres hjem overfaldet af 2 hætteklædte mænd.
De hætteklædte mænd holdt en pistol mod kvindens hoved, flåede i hendes natkjole og truede dem begge på livet.
Manden kom i klammeri med de hætteklædte mænd, som bl.a. skød ham med en strømpistol, sparkede ham og skød efter ham med en pistol, dog uden at ramme.
Gerningsmændene blev ikke fundet af politiet, og det blev ikke klarlagt, hvad gerningsmændene ønskede i ægteparrets hjem.
Kvinden var som følge af hændelsen sygemeldt i et halvt år.
Manden var ikke sygemeldt, men led efter overfaldet af angst og havde mareridt og søvnproblemer.
Erstatningsnævnet tilkendte begge 10.000 kr. i krænkelsesgodtgørelse.
Nævnet lagde, for så vidt angik manden, vægt på, at han havde været udsat for et mindst ligeså alvorligt overfald som hustruen, og at overfaldet havde medført angst, mareridt og søvnproblemer.
