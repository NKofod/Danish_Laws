Udlandslempelse ved agentaftale - Udlandslempelse ved agentaftale Ligningsrådet blev anmodet om bindende  

 forhåndsbesked om følgende:
Vil selskabet A være berettiget til udlandslempelse  

 i henhold til selskabsskattelovens § 17, stk. 2, af indkomst  

 hidrørende fra salg i henhold til udkast til agentaftale som beskrevet  

 under sagsfremstillingen? Sagens omstændigheder var følgende:
A har siden 1956 produceret og solgt mekanisk  

 sikkerhedsudstyr til tankinstallationer.
Nylig foreslåede  

 miljøforskrifter under FN (International Maritime Organization i  

 London) skærper de internationale krav til begrænsning af  

 udledning af organiske dampe, for eksempel benzin, ved lastning og losning af  

 skibe samt transport ad flodveje.
I denne forbindelse påbydes anvendelse af et opsamlingssystem til  

 genindvinding af organiske ampe, hvilket system skal beskyttes med  

 detonationsarrestere til hindring af flammespredning gennem  

 rørledninger mellem skib og land, således at større  

 forurening ved eksplosion og brandulykker kan undgås.
Der  

 markedsføres i dag ikke færdigudviklede detonationsarrestere,  

 der opfylder de foreslåede regler.
A overvejede efter endt udvikling at  

 søge om godkendelse af noget sådant udstyr og derefter  

 markedsføre dette via agenter, med hvilke påtænktes  

 indgået aftaler i overensstemmelse med et fremsendt udkast til  

 agentaftale.
Det fremgik af udkastet til agentaftale, at de enkelte  

 agenter i forbindelse med salget skulle handle for A's regning og risiko.
De  

 enkelte agenter havde inden for de respektive salgsområder fuldmagt til  

 at indgå bindende aftaler på A's vegne inden for de rammer, der  

 var fastlagt i agentaftalen.
 Af agentaftalen fremgik bl.a.:
at agenten kunne indgå aftaler med op til 20 pct.  

 rabat, hvilken begrænsning var forretningsmæssigt begrundet for  

 at afværge tabsgivende ordre, uden dog at den bestemmende myndighed med  

 hensyn til salgsaftaler herved var fjernet fra agenten, at agenten udadtil i forbindelse med korrespondance m.v.  

 skulle tilkendegive at være agent for A, at agenten skulle deltage i udstilling og messer m.v., at agenten skulle have et vist  

 (prøve)varelager, at agenten blev aflønnet med en procentandel af  

 udført salg, således at vederlaget i øvrigt tilfaldt  

 A, at agenten var selvstændig forretningsdrivende og  

 bosiddende i det pågældende land, at agenten virkede fra egen forretningslokaler, der  

 udadtil og synbart tilkendegav agenturet, at agenten uden indblanding fra A selv tilrettelagde sit  

 arbejde, at agenten var økonomisk og juridisk afhængig  

 af A, at levering af varer skete på de mellem kunde og  

 agent aftale vilkår, men for A's regning og risiko, at fakturering skete direkte til kunden fra A og på  

 de mellem kunde og agent aftalte vilkår, at agenten havde en løbende arbejdsforpligtelse,  

 hvorved handelsfuldmagten kontinuerligt udnyttedes, samt at de enkelte agenter kunne optræde som agenter for  

 andre agenturgivere end A i forbindelse med salg af andre , med A ikke  

 konkurrerende, produkter.
Ud fra en samlet konkret vurdering af omfanget af den  

 bemyndigelse, som A i henhold til agentaftalen gav de nævnte agenter,  

 og omfanget og karakteren af den virksomhed, der i konsekvens heraf ville  

 blive udført på A's vegne i udlandet, herunder at agenten havde fuldmagt til at indgå bindende  

 aftaler for A, at agenten havde en kontinuerlig arbejdsforpligtelse, at agenten aflønnedes med provision af  

 udført salg, at agenten selv tilrettelagde sit arbejde, og at driftsherrerisikoen skulle bæres af A, der bl.a.  

 tegnede produktansvarsforsikring og betalte for montering og udskiftning af  

 fejlbehæftede varer, fandt Ligningsrådet, at der herved ville  

 blive udført virksomhed i udlandet af en karakter, der berettigede til  

 udlandslempelse.
Ved afgørelsen blev der henset til omfanget og  

 karakteren af engagement mellem A og de nævnte agenter.
Det forhold, at  

 de enkelte agenter samtidig kunne optræde som agenter for andre  

 agenturgivere, i henhold til aftalen begrænset til et omfang, der ikke  

 bebyrdede forpligtelsen over for A, fandtes ikke at have selvstændig  

 betydning i relation til karakteren af A's udlandsvirksomhed.
