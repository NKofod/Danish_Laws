Betænkning afgivet af Udlændinge- og Integrationsudvalget den 23. april 2019 Betænkning over Forslag til lov om ændring af lov om integrationsgrunduddannelse (igu) og lov om Arbejdsgivernes Uddannelsesbidrag (Videreførelse af igu-ordningen og egu-bonusordningen) [af udlændinge- og integrationsministeren (Inger Støjberg)]:
1. Ændringsforslag Udlændinge- og integrationsministeren har stillet 1 ændringsforslag til lovforslaget.
2. Indstillinger Et flertal i udvalget (udvalget med undtagelse af DF) indstiller lovforslaget til vedtagelse med det stillede ændringsforslag.
Et mindretal i udvalget (DF) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 2 Af udlændinge- og integrationsministeren, tiltrådt af udvalget:
 1) I den under nr. 2 foreslåede § 14 udgår stk. 2, 2. pkt.
[Fjernelse af maksimeret bonusbeløb] Bemærkninger Til nr. 1 Forslaget til det ny § 14, stk. 2, 2. pkt., i lov om Arbejdsgivernes Uddannelsesbidrag vedrører egu-bonusordningen i de tilfælde, hvor en elev overgår fra den nuværende erhvervsgrunduddannelse (egu) til den nye forberedende grunduddannelse (fgu i uddannelsessporet erhvervsgrunduddannelse). Lovforslaget som fremsat indebærer, at det samlede bonusbeløb på 40.000 kr. er maksimeret, det vil sige, at en og samme elev alene vil kunne udløse bonus op til 40.000 kr.
Hvis der allerede er udbetalt bonusbeløb for elever, der er omfattet af lov om erhvervsgrunduddannelse m.v., vil bonus for elever, der vælger at overgå til at være omfattet af lov om forberedende grunduddannelse, skulle reduceres forholdsmæssigt.
Det har efter fremsættelsen af lovforslaget vist sig, at den foreslåede maksimering vil medføre et behov for udvikling af den bagvedliggende it-mæssige systemunderstøttelse og dermed indebære administrative merudgifter i forhold til den nuværende ordning.
Disse merudgifter til systemudvikling vurderes potentielt at kunne være uforholdsmæssigt store i forhold til bonusudbetalingerne.
 Den gældende bonusordning indeholder i øvrigt ikke regler om maksimering, og der har ikke med trepartsaftalen af 25. februar 2019 været tilsigtet en ændring heraf.
Ændringsforslaget vil indebære, at bonusbeløbet herefter ikke vil være maksimeret, hvorved elever, der konverterer fra den nuværende erhvervsgrunduddannelse (egu) til den nye forberedende grunduddannelse (fgu i uddannelsessporet erhvervsgrunduddannelse), på ny vil kunne udløse bonus op til 40.000 kr. Ændringsforslaget afspejler dermed gældende ret i forhold til den nuværende egu-bonusordning, ligesom det vil indebære en mere enkel administrativ løsning, hvor it-udviklingsomkostninger reduceres betydeligt. Ændringsforslaget afspejler i den forstand på bedre vis princippet om digitaliseringsklar lovgivning.
Som anført i det fremsatte lovforslag vil der i fornødent omfang kunne fastsætte supplerende regler herom i medfør af den foreslåede bemyndigelse i § 14, stk. 7, i lov om Arbejdsgivernes Uddannelsesbidrag, jf. lovforslagets § 2, nr. 2.
4. Udvalgsarbejdet Lovforslaget blev fremsat den 28. marts 2019 og var til 1. behandling den 3. april 2019. Lovforslaget blev efter 1. behandling henvist til behandling i udlændinge- og integrationsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 8. marts 2019 dette udkast til udvalget, jf.
UUI alm. del  bilag 129. Den 28. marts 2019 sendte udlændinge- og integrationsministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til udlændinge- og integrationsministeren til skriftlig besvarelse, som ministeren har besvaret.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod (DF) Pernille Bendixen (DF) Mads Fuglede (V) Britt Bager (V) Preben Bang Henriksen (V) Martin Geertsen (V) Erling Bonnesen (V) Carsten Kissmeyer (V) Laura Lindahl (LA) Joachim B.
Olsen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Søren Søndergaard (EL) Carolina Magdalene Maier (ALT) Julius Graakjær Grantzau (ALT) Andreas Steenberg (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
