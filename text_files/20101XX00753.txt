Skriftlig fremsættelse (13. april 2011) Indenrigs- og sundhedsministeren (Bertel Haarder) Herved tillader jeg mig for Folketinget at fremsætte:
Forslag til ændring af sundhedsloven (Registrering af og tilsyn med visse private sygehuse, klinikker og praksis) (Lovforslag nr.
L 190) Med lovforslaget styrkes Sundhedsstyrelsens mulighed for at føre tilsyn med lægelig patientbehandling på private sygehuse, klinikker m.v.
Det er fejl og mangler i den lægefaglige patientbehandling, der udøves på private sygehuse, klinikker m.v., der har givet anledning til at overveje behovet for udvidelse og forbedring af Sundhedsstyrelsens tilsynsmuligheder.
Den konkrete anledning har været manglende fund af brystkræft ved mammografi.
Formålet med lovforslaget er således at øge patientsikkerheden på de private behandlingssteder ved øget fokus på det sundhedsfaglige niveau.
Det foreslåede  proaktive  tilsyn omfatter regelmæssige tilsynsbesøg suppleret med tematiserede tilsyn og vil øge sandsynligheden for, at fejl og mangler i den lægelige patientbehandling ved private sygehuse og klinikker m.v. opdages og rettes, før der sker skade.
På den baggrund foreslår regeringen, at private sygehuse, klinikker og praksis, der udfører lægelig patientbehandling, skal registreres i Sundhedsstyrelsen som betingelse for, at patientbehandling kan udføres.
Undtaget herfra vil være behandling i almen praksis, kosmetisk behandling, laboratorievirksomhed samt behandling i speciallægepraksis som aftalt bibeskæftigelse på et offentligt sygehus, hvor lægen er ansat.
Efter lovforslaget skal Sundhedsstyrelsen på det grundlag  og ved siden at det eksisterende reaktive tilsyn (tilsyn, der iværksættes på baggrund af konkret mistanke om mangler) med sundhedspersoner  føre et proaktivt tilsyn med de registrerede private sygehuse, klinikker m.v. dels ved faste, tilbagevendende tilsynsbesøg, som udgangspunkt hvert tredje år, dels ved særlige tilsynsbesøg på behandlingssteder, hvis virksomhed er omfattet af vekslende temaer udvalgt af Sundhedsstyrelsen.
Styrelsen vil i forlængelse heraf skulle påse, at det enkelte behandlingssted følger op på kritisable forhold vedrørende den lægelige virksomhed, der måtte være konstateret ved et tilsynsbesøg.
 Ordningen finansieres ved opkrævning hos de private sygehuse, klinikker m.v. af gebyrer, der dækker Sundhedsstyrelsens udgifter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
