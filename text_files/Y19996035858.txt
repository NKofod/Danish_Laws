Forvaltningslovens § 3, stk. 1, nr. 3, omfatter kun private juridiske  

 personer, og finder derfor ikke direkte anvendelse i forhold til et  

 kommunalbestyrelsesmedlem, der er medlem af bestyrelsen for et offentligt  

 ejet selskab m.v.
Et kommunalbestyrelsesmedlem vil imidlertid ud fra  

 tilsvarende hensyn kunne være inhabil ved kommunalbestyrelsens  

 behandling af sager vedrørende sådanne selskaber m.v. efter  

 forvaltningslovens § 3, stk. 1, nr. 5.
 Bestemmelserne i forvaltningslovens § 3, stk. 1, nr. 3 og 5,  

 indebærer som udgangspunkt, at f.eks. et medlem af en selvejende  

 institutions bestyrelse ikke som kommunalbestyrelsesmedlem må medvirke  

 afgørelsen af sager, hvori den selvejende institution er part, eller  

 hvis udfald institutionen på anden måde har særlig  

 interesse.
Det er imidlertid antaget, at et kommunalbestyrelsesmedlems deltagelse i  

 ledelsen af foreninger, en fond m.v., uanset bestemmelsen i  

 forvaltningslovens § 3, stk. 1, nr. 3 og 5, ikke i almindelighed  

 medfører inhabilitet ved kommunalbestyrelsens behandling af sager  

 vedrørende foreningen, fonden m.v. i tilfælde, hvor det  

 pågældende kommunalbestyrelsesmedlem er udpeget af  

 kommunalbestyrelsen med henblik på at varetage kommunalbestyrelsens  

 interesser.
Synspunktet bag denne modifikation er det, at der ikke foreligger  

 nogen interessekonflikt, idet det pågældende medlem også i  

 foreningens eller fondens bestyrelse har til opgave at varetage  

 kommunalbestyrelsens interesser.
Er der tale om, at kommunalbestyrelsen  

 udøver tilsyn eller kontrolvirksomhed i forhold til foreningen, fonden  

 m.v., vil der dog være tale om en sådan interessekonflikt, at  

 modifikationen ikke finder anvendelse.
Indebærer sagen stillingtagen  

 til det pågældende kommunalbestyrelsesmedlems handlinger eller  

 undladelser som bestyrelsesmedlem, vil inhabilitet kunne foreligge, jf.  

 forvaltningslovens § 3, stk. 1, nr. 1.
 I det foreliggende tilfælde var et kommunalbestyrelsesmedlem udpeget  

 af kommunalbestyrelsen til at varetage kommunalbestyrelsens interesser i  

 bestyrelsen for en selvejende institution (Peter Schaufuss-Balletten).  

 Institutionens bestyrelse havde herefter udpeget det pågældendde  

 kommunalbestyrelsesmedlem som formand for bestyrelsen i den selvejende  

 institution.
Det pågældende kommunalbestyrelsesmedlem havde deltaget i  

 behandlingen af en sag på kommunalbestyrelsens møde, hvor man  

 traf beslutning om bevilling af tilskud til den selvejende institution samt  

 godkendelse af en ensteateraftale, der er en forudsætning for  

 statsrefusion af tilskudsbeløbet.
Der var således ikke tale om  

 spørgsmål om udøvelse af et tilsyn eller stillingtagen  

 til det pågældende kommunalbestyrelsesmedlems handlinger eller  

 udnladelser.
Det forhold, at den pågældende var valgt til formand for den  

 selvejende institutions bestyrelse, førte efter Indenrigsministeriets  

 opfattelse ikke til, at kommunalbestyrelsen ikke fortsat havde  

 instruktionsbeføjelser i forhold til det pågældende  

 kommunalbestyrelsesmedlem.
Formandshvervet havde således ikke betydning  

 for inhabilitetsvurderingen, og det pågældende bestyrelsesmedlem  

 fandtes derfor ikke at være inhabil i forbindelse med  

 kommunalbestyrelsens behandling af sagen. (Indenrigsministeriets brev af 22.  

 december 1999 til en borger   4.k.kt. j.nr. 1999/1220/661-1) Udtalelse afgivet af Indenrigsministeriet om inhabilitet for  

 kommunalbestyrelsesmedlemmer, som besidder formandsposter i bestyrelser for  

 selvejende institutioner m.v.
 I breve af 3. og 5. maj 1999 har De klaget til  

 Indenrigsministeriet over Tilsynsrådet for Ringkjøbing Amts  

 udtalelse af 27. april 1999, hvori tilsynsrådet har udtalt, at De var  

 inhabil ved Holstebro Byråds behandling af en sag den 19. januar 1999  

 vedrørende Peter Schaufuss-Balletten, idet De er formand for  

 bestyrelsen for den selvejende institution Peter Schaufuss-Balletten.  

 Tilsynsrådet har endvidere anført, at De vil være inhabil  

 i fremtidige sager af samme art.
Indenrigsministeriet har nu afsluttet behandlingen af  

 Deres sag.
Det er Indenrigsministeriets opfattelse, at De ikke var inhabil  

 på byrådets møde den 19. januar 1999. Indenrigsministeriet  

 kan således ikke tilslutte sig Tilsynsrådet for  

 Ringkjøbing Amts udtalelse af 27. april 1999. Indenrigsministeriet har  

 i dag meddels tilsynsrådet ministeriets retsopfattelse.
 Her følger en gennemgang af sagens baggrund og en  

 nærmere begrundelse for Indenrigsministeriets opfattelse.
 Sagens baggrund:
 Spørgsmålet om Deres eventuelle  

 inhabilitet blev rejst i forbindelse med et møde i Holstebro  

 Byråd den 19. januar 1999, hvor et dagsordenspunkt vedrørte  

 bl.a. godkendelsen af en egnsteateraftale med Peter Schaufuss-Balletten for  

 perioden 1999-2001.
 Af udskrift af Holstebro Byråds beslutningsprotokol  

 fra mødet den 19. januar 1999 fremgår bl.a. følgende:
 "Efter gennemførelsen af 1. sæson i  

 aftaleperioden har Kulturministeriet over for teaterrådet godkendt, at  

 der udarbejdes en ny 3-årig egnsteateraftale for perioden  

 1999-2001.
I henhold til teaterlovens kap. 7 refunderer staten 50 %  

 af kommunens tilskud til egnsteatervirksomhed.
Refusionen er betinget af, at  

 der er indgået en fast aftale for mindst 3 år.
Der ydes 50 %  

 refusion af højst 6.306.000 kr. i 1999. Det maksimale beløb  

 hvortil der ydes tilskud fastsættes hvert år af  

 Kulturministeriet." Der blev på mødet redegjort for de  

 tilskudsbeløb, der udgjorde det årlige driftstilskud til  

 balletten.
Byrådet godkendte herefter Udvalget for Kultur og Fritids  

 samt Økonomiudvalgets anbefaling om, at frigive 655.000 kr. fra  

 initiativpuljen   en årlig bevilling, der er givet til  

 økonomiudvalget til fremme af nye projekter inden for områderne  

 kulturudvikling, turisme og generel erhvervsfremme   til formålet samt  

 at godkende egnsteateraftalen.
 De blev ikke erklæret inhabil ved det  

 pågældende møde, men i et efterfølgende notat af  

 25. januar 1999 redegjorde Holstebro Kommune for kommunens opfattelse af, i  

 hvilke tilfælde et kommunalbestyrelsesmedlem, der tillige er medlem af  

 en bestyrelse, må anses for inhabil.
 Af notatet fremgår bl.a. følgende:
"Bestyrelsesmedlemmer, som er udpeget af  

 Byrådet, men som efterfølgende er blevet valgt til formand for  

 bestyrelsen, vil derimod blive sidestillet med alle andre formænd, som  

 ikke har et folkeligt mandat til at sidde i den pågældende  

 bestyrelse, og der vil derfor kunne opstå en interessekonflikt mellem  

 byråd og bestyrelse, hvor formanden   uagtet han er valgt til  

 bestyrelsen af byrådet   vil blive erklæret inhabil, også  

 selv om den pågældende ikke har deltaget i sagens behandling i  

 bestyrelsen." Ved brev af 2. februar 1999 rettede De henvendelse til  

 Indenrigsministeriet, idet De vedlagde ovennævnte notat, som De  

 samtidig erklærede Dem uenig i.
De oplyste endvidere, at De som formand  

 for bestyrelsen for den selvejende institution Peter Schaufuss Balletten ikke  

 modtager nogen form for vederlag.
De anmodede i den forbindelse ministeriet  

 om at oplyse, hvorvidt man som formand for bestyrelser og institutioner,  

 hvortil man er valgt af byrådet, automatisk er inhabil ved behandlingen  

 af sager i byrådet for den pågældende institution.
 Indenrigsministeriet sendte ved brev af 12. februar 1999  

 Deres henvendelse til Tilsynsrådet for Ringkjøbing Amt, med  

 henblik på, at tilsynsrådet   der fører tilsyn med  

 Holstebro Kommune   kunne tage stilling til det rejste  

 spørgsmål.
20 af medlemmerne af Holstebro Byråd rettede ved  

 brev af 16. marts 1999   på baggrund af det rejste  

 spørgsmål om Deres inhabilitet   henvendelse til  

 Tilsynsrådet for Ringkjøbing Amt, idet man anmodede om en  

 analyse af fortolkningen af reglerne om inhabilitet.
Det anføres  

 bl.a.:
 "I forbindelse med byrådets behandling d.d. af  

 dagsordens pkt. 1 "Tilsynsrådssag   spørgsmål om  

 inhabilitet" ønsker nedennævnte at gøre  

 opmærksom på, at den til grund for beslutningen foretagne  

 fortolkning af reglerne om inhabilitet synes at medføre en efter vores  

 opfattelse betænkelig hindring for, at byrådsmedlemmerne kan  

 være bærere af lokale interesser, for om man er valgt ind i  

 byrådet på en mærkesag om ballet og dermed habil eller af  

 byrådet er udpeget til bestyrelsen for selvsamme ballet og stadig habil  

 eller påfølgende valgt som formand for balletten og dermed  

 inhabil forekommer ikke indlysende klart.
 Med nye organisationsformer synes der med den angivne  

 fortolkning at ske en måske utilsigtet svækkelse af de direkte  

 folkevalgtes roller.
På denne baggrund ønskes en analyse af hvilke  

 konsekvenser fortolkningen måtte have på byrådsmedlemmers  

 muligheder for sæde i fora opstået som følge af nye  

 organisationsformer." Holstebro Byråd anførte ved brev af 18. marts  

 1999 som svar på høringen fra Tilsynsrådet for  

 Ringkjøbing Amt bl.a. følgende:
 "Den nye egnsteateraftale vil betyde, at Holstebro  

 Kommune de næste 3 år binder sig til at betale et tilskud  

 på 2.102.000 kr. årligt.
 I sit møde den 19. januar 1999 godkender  

 Byrådet dels egnsteateraftalen og dels de økonomiske  

 konsekvenser for kommunen.
 ...
 Der er tale om godkendelse af et kommunalt tilskud  

 på over 1 mill. kroner årligt i 3 år.
 Selvom et stort flertal i byrådet tidligere har  

 tilkendegivet en positiv holdning til Schaufuss Balletten, vil der være  

 en naturlig interessemodsætning mellem byrådet og balletten, idet  

 balletten har et ønske om at få flest mulige kommunale midler,  

 medens Byrådet har et ønske om at begrænse støtten  

 til det nødvendige, idet Byrådet nødvendigvis må  

 foretage en vis prioritering.
 Det må ligeledes forventes, at en formand for en  

 selvejende institution vil føle en vis forpligtelse til at varetage og  

 forsvare institutionens interesser, hvorfor der vil kunne opstå en  

 interessekonflikt mellem den selvejende institution og kommunen, når  

 ansøgningen fra den selvejende institution skal behandles i  

 byrådet.
Selvom det i den konkrete situation ikke måtte anses  

 for sandsynligt, at der ville blive truffet en usaglig afgørelse,  

 ville alene den abstrakte risiko herfor betyde, at byrådet i henhold  

 til forvaltningslovens § 3, stk. 1, nr. 3, burde have rejst tvivl om  Kurt  

  Degnbols upartiskhed i Byrådet, og skulle have truffet den beslutning,  

 der klages over." Ved brev af 27. april 1999 afgav Tilsynsrådet for  

 Ringkjøbing Amt en udtalelse til Dem i sagen.
Af udtalelsen  

 fremgår bl.a. følgende:
"Tilsynsrådet er enig med Holstebro Byråd  

 i, at De i medfør af forvaltningslovens § 3, stk. 1, nr. 3, er inhabil  

 i den foreliggende sag, og vil være det i fremtidige sager af samme  

 art.
De er derfor efter § 14 i lov om kommunernes styrelse udelukket fra at  

 deltage i sådanne sagers behandling og afgørelse i såvel  

 stående udvalg som byråd.
 ...
 3: De habilitetsmæssige følger af valg til  

 bestyrelsesformand.
 Medens menige kommunalbestyrelsesvalgte  

 kommunalbestyrelsesmedlemmer som udgangspunkt ikke bliver inhabile ved  

 kommunalbestyrelsens behandling af sager vedrørende behandling af  

 sager vedrørende den private juridiske person, hvis bestyrelse de er  

 valgt ind i, er udgangspunktet det modsatte, hvis et sådant medlem af  

 bestyrelsen vælges til dennes formand.
Posten som bestyrelsesformand hviler ikke på et  

 mandat fra kommunalbestyrelsen men på et mandat fra den juridiske  

 persons bestyrelse.
Valget sker ikke for at tilgodese kommunale interesser,  

 og formanden vil have pligt til primært at varetage den juridiske  

 persons interesser.
Udgangspunktet er derfor klart, at en sådan valgt  

 formand er inhabil ved kommunalbestyrelsens behandling af sager  

 vedrørende den private juridiske person.
 ...
Hvervet som formand for den selvejende institution Peter  

 Schaufuss Balletten er ... omfattet af forvaltningslovens § 3, stk. 1, nr. 3.  

 Institutionens formand skal først og fremmest varetage institutionens  

 interesser således at der er den interessekollision i forholdet mellem  

 offentlige og private interesser, som inhabilitet kræver." Tilsynsrådet anførte i anledning af  

 byrådsmedlemmernes brev af 16. marts 1999 om fortolkningen af reglerne  

 om inhabilitet ved brev af 27. april 1999 bl.a. følgende:
 "Den gældende retstilstand på  

 området, således som tilsynsrådet har beskrevet den i  

 skrivelsen til  Kurt  Degnbol, ses efter tilsynsrådets opfattelse ikke  

 at lægge nogen bånd på byrådsmedlemmernes mulighed  

 for at have sæde i fora af forskellig art.
 Menige medlemmer af sådanne fora vil kun ganske  

 undtagelsesvis være inhabile, jfr. hvad der er anført herom i  

 skrivelsen til  Kurt  Degnbol.
Hvad den foreliggende sag imidlertid giver anledning til  

 at fremhæve er, at hvis et kommunalbestyrelsesvalgt  

 kommunalbestyrelsesmedlem i en privat juridisk ledelse lader sig vælge  

 til formand for ledelsen, ændres hans situation radikalt, idet han som  

 hovedregel vil være inhabil i alle sager i kommunalbestyrelsen om den  

 pågældende juridiske person.
Det kommunalbestyrelsesmedlem, der  

 overvejer at lade sig vælge til formand, må således  

 gøre op med sig selv, om han helst vil behandle sagerne i  

 kommunalbestyrelsen eller i den private juridiske persons bestyrelse.
 Såfremt henvendelsen skal opfattes som en  

 tilkendegivelse af, at den bestående retstilstand ikke (længere)  

 er hensigtsmæssig, må tilsynsrådet henvise til at  

 søge problemet løst ad politisk vej".
 Ved brev af 3. maj 1999 klagede De til  

 Indenrigsministeriet over Tilsynsrådet for Ringkjøbing Amts  

 udtalelse af 27. april 1999.
 De anmodede herudover ved brev af 5. maj 1999 om, at  

 Indenrigsministeriet lod besvarelsen af følgende  

 spørgsmål indgå i ministeriets udtalelse:
"Punkt 1: Hvilke beføjelser har en  

 bestyrelsesformand, der afviger fra menige bestyrelsesmedlemmer i forhold til  

 inhabilitet ? Punkt 2: Gør det nogen forskel, om en  

 bestyrelsesformand er lønnet/ulønnet i forhold til habilitet i  

 Byrådet ? Punkt 3: Gør det nogen forskel, om  

 bestyrelsesformænd for et fælles kommunalt selskab er  

 lønnet/ulønnet i forhold til habiliteten i Byrådet  

 ?" I anledning af Deres klage anmodede Indenrigsministeriet  

 ved brev af 17. maj 1999 Tilsynsrådet for Ringkjøbing Amt om en  

 udtalelse i sagen.
 Tilsynsrådet henholdt sig ved brev af 28. maj 1999  

 til udtalelsen af 27. april 1999 og anførte bl.a. følgende:
 "Det retlige grundlag for udtalelsen er  

 forvaltningslovens § 3, stk. 1, nr. 3, idet der er tale om ledelsen af en  

 juridisk person.
 Tilsynsrådet anerkender, at der gøres  

 undtagelse fra denne regel   i overensstemmelse med bestemmelsens stk. 2   i  

 situationer, hvor et kommunalbestyrelsesmedlem er udpeget til det  

 pågældende organ for at varetage kommunalbestyrelsens interesser,  

 idet der da som udgangspunkt ikke foreligger fare for en  

 interessekonflikt.
 Efter tilsynsrådets opfattelse gælder  

 modifikationen ikke, såfremt den pågældende vælges af  

 bestyrelsen til formand, idet formanden ikke kan indskrænke sine  

 funktioner til at varetage kommunale interesser, men påtager sig en  

 forpligtekse til at repræsentere den juridiske person og fremme dens  

 interesser over for omverdnen, herunder kommunalbestyrelsen.
 Formanden skal herunder arbejde for, at der tilvejebringes  

 den størst mulige støtte til virksomheden, herunder kommunal  

 støtte, uanset at dette   som i den foreliggende sag   sker i  

 konkurrence med andre lignende aktiviteter, der er afhængige af  

 offentlig støtte.
 Institutionens og kommunens interesser er således  

 ikke nødvendigvis sammenfaldende, hvorfor den kommunalretlige  

 modifikation efter tilsynsrådets opfattelse ikke er anvendelig,  

 når institutionens støtteansøgninger m.v. skal behandles  

 af kommunalbestyrelsen.
 Vedrørende den konkrete sag:
 Byrådets stillingtagen til egnsteateraftalen og  

 størrelsen af den kommunale støtte var af afgørende  

 betydning for institutionene mulighed for at fortsætte sin  

 virksomhed.
 Beslutningen blev truffet på et tidspunkt, hvor  

 institutionen i sæsonen 97/98 havde pådraget sig et underskud  

 på ca. 2,5 mio. kr. (og en dertil svarende gæld til sin  

 bankforbindelse).
 Underskuddet/gælden forventes dækket i de  

 kommende år, dels gennem tilskud, dels gennem indtægter fra  

 aktivitetsudvidelser.
 Bestyrelsens økonomistyring har givet anledning til  

 kritik fra Kulturministeriet.
 Det kommunale tilskud blev finansieret af en pulje  

 på 1. mio. kr. under økonomiudvalget, der var afsat til  

 formålene: projekter til fremme af nye kulturelle initiativer, turisme  

 og generel erhvervsstøtte.
 Det bevilgede tilskud udgør således ca. 2/3  

 af den samlede pulje.
Det er tilsynsrådets opfattelse, at sagens konkrete  

 omstændigheder måtte medføre inhabilitet i medfør  

 af § 3, stk. 1, nr. 5, såfremt stk. 3 måtte anses for  

 uanvendelig, idet der i høj grad må være tvivl om  

 bestyrelsesformandens upartiskhed." Indenrigsministeriets udtalelse:
 Det tilsyn, som de for hvert amt nedsatte  

 tilsynsråd udøver over for kommunerne, er et retligt tilsyn.  

 Tilsynet omfatter kun spørgsmål om, hvorvidt der er sket en  

 tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse  

 (lovbekendtgørelse nr. 810 af 28. oktober 1999).
 Tilsynsrådene kan ikke tage stilling til, om  

 kommunerners sidpositioner er rimelige eller hensigtsmæssige, eller til  

 spørgsmål vedrørende skønsudøvelse,  

 så længe skønnet udøves inden for de rammer, der er  

 fastsat i lovgivningen.
 Indenrigsministeriet er ikke almindelig klageinstans i  

 forhold til tilsynsrådene, men ministeriet fører tilsyn med, at  

 tilsynsrådene ikke tilsidesætter lovgivningen, og at  

 tilsynsrådenes udtalelser ikke er udtryk for en urigtig retsopfattelse  

 eller hviler på et urigtigt faktisk grundlag, jf. § 61a.
 § 14, stk. 1, og stk. 2, i lov om kommunernes styrelse er  

 sålydende:
 "Stk. 1. Kommunalbestyrelsen træffer beslutning  

 om, hvorvidt et medlem har en sådan interesse i en sag, at han er  

 udelukket fra at deltage i kommunalbestyrelsens forhandling og afstemning om  

 sagen.
Stk. 2. Et medlem skal underrette kommunalbestyrelsen,  

 hvis der foreligger forhold, der kan give anledning til tvivl om hans  

 habilitet." § 3 i forvaltningsloven (lov nr. 571 af 19. december 1985,  

 som ændret ved lov nr. 347 af 6. juni 1991) er sålydende:
"Den, der virker inden for den offentlige  

 forvaltning, er inhabil i forhold til en bestemt sag, hvis Stk. 2. Inhabilitet foreligger dog ikke, hvis der som  

 følge af interessens karakter eller styrke, sagens karakter eller den  

 pågældendes funktioner i forbindelse med sagsbehandlingen ikke  

 kan antages at være fare for, at afgørelsen i sagen vil kunne  

 blive påvirket af uvedkommende hensyn.
Stk. 3. Den, der er inhabil i forhold til en sag, må  

 ikke træffe afgørelse, deltage i afgørelsen eller i  

 øvrigt medvirke ved behandlingen af den pågældende  

 sag." Afgørelsen af inhabilitetsspørgsmålet  

 beror på et skøn, hvor flere forskellige hensyn skal afvejes.  

 Det antages, at en person er afskåret fra at deltage i en sags  

 behandling, hvis vedkommende har et sådant forhold til sagen eller dens  

 parter, at det ud fra en generel vurdering er egnet til at vække en vis  

 tvivl om, hvorvidt den pågældende vil kunne behandle sagen  

 på en upartisk måde.
En beslutning om at anse et kommunalbestyrelsesmedlem for  

 inhabilt indebærer således ingen tilkendegivelse om, at det  

 pågældende medlem konkret må antages at ville lægge  

 vægt på usaglige hensyn.
I denne sammenhæng skal det  

 bemærkes, at formålet med inhabilitetsreglerne ikke alene er at  

 sikre, at den enkelte behandles korrekt, men også at der ikke skabes  

 mistillid til den offentlige forvaltning.
 I overvejelserne bør dog tillige indgå, at  

 der ikke i unødigt omfang lægges hindringer i vejen for, at  

 kommunalbestyrelsesmedlemmer kan deltage i sagsbehandlingen i  

 kommunalbestyrelsen og stående udvalg.
 Der henvises til John Vogter, Den kommenterede  

 forvaltningslov, 1992, side 87.
 Efter § 3, stk. 1, nr. 3, medfører nær  

 tilknytning til en juridisk person inhabilitet, såfremt den juridiske  

 person har en særlig interesse i sagens udfald.
Forvaltningslovens § 3, stk. 1, nr. 3, omfatter kun  

 private juridiske personer, og finder derfor ikke direkte anvendelse i  

 forhold til et kommunalbestyrelsesmedlem, der er medlem af bestyrelsen for et  

 offentligt ejet selskab m.v.
Det pågældende  

 kommunalbestyrelsesmedlem vil imidlertid ud fra tilsvarende hensyn kunne  

 være inhabil ved kommunalbestyrelsens behandling af sager  

 vedrørende sådanne selskaber m.v. efter forvaltningslovens § 3,  

 stk. 1, nr. 5.
 Det er således ikke i sig selv afgørende for  

 vurderingen af spørgsmålet om et kommunalbestyrelsesmedlems  

 inhabilitet, om det pågældende kommunalbestyrelsesmedlem er  

 medlem af bestyrelsen for et selskab m.v., der ikke anses for en privat  

 juridisk person.
 Der henvises til Hans Gammeltoft-Hansen m.fl.,  

 Forvaltningsret, 1994, side 182 f.
 Bestemmelsen i forvaltningslovens § 3, stk. 1, nr. 3 og 5,  

 indebærer således som udgangspunkt, at f.eks. et medlem af en  

 selvejende institutions bestyrelse ikke som kommunalbestyrelsesmedlem  

 må medvirke ved afgørelsen af sager, hvori den selvejende  

 institution er part, eller i hvis udfald institutionens på en anden  

 måde har en særlig interesse.
Det er imidlertid antaget, at et  

 kommunalbestyrelsesmedlems deltagelse i ledelsen af en forening, en fond  

 m.v., uanset bestemmelsen i forvaltningslovens § 3, stk. 1, nr. 3 og nr. 5,  

 ikke i almindelighed medfører inhabilitet ved kommunalbestyrelsens  

 behandling af sager vedrørende foreningen, fonden m.v. i  

 tilfælde, hvor det pågældende kommunalbestyrelsesmedlem er  

 udpeget af kommunalbestyrelsen med henblik på at varetage  

 kommunalbestyrelsens interesser.
Synspunktet bag denne modifikation er det,  

 at der ikke foreligger nogen interessekonflikt, idet det  

 pågældende medlem også i foreningens eller fondens  

 bestyrelse har til opgave at varetage kommunalbestyrelsens interesser.
Er der tale om, at kommunalbestyrelsen udøver  

 tilsyn eller kontrolvirksomhed i forhold til foreningen, fonden m.v., vil der  

 dog være tale om en sådan interessekonflikt, at modifikationen  

 ikke finder anvendelse.
Indebærer sagen stillingtagen til det  

 pågældende kommunalbestyrelsesmedlems handlinger eller  

 undtagelser som bestyrelsesmedlem, vil inhabilitet kunne foreligge, jf.  

 forvaltningslovens § 3, stk. 1, nr.1.
 Det må herudover antages, at et  

 kommunalbestyrelsesmedlem, uanset at den pågældende er indvalgt i  

 bestyrelsen for en forening m.v. med henblik på at varetage  

 kommunalbestyrelsens interesser, kan være inhabilt ved  

 kommunalbestyrelsebs behandling af sager vedrørende privatretlige  

 dispositioner (gensidigt bebyrdende aftaler, erstatningskrav m.v.) i  

 forholdet mellem kommunen og den pågældende forening m.v.
 Der henvises i den forbindelse til lov om kommunernes  

 styrelse med kommentarer, 1996, side 92, samt John Vogter, Den kommenterede  

 forvaltningslov, 1992, side 88 og 92.
 Da der i den foreliggende sag var tale om, at  

 byrådet skulle tage stilling til, hvorvidt byrådet kunne godkende  

 økonomiudvalgets anbefaling om at frigive 655.000 kr. fra  

 initiativpuljen til Peter Schaufuss-Balletten samt godkende  

 egnsteateraftalen, må den selvejende institution efter  

 Indenrigsministeriets opfattelse anses for at have en særlig interesse  

 i sagen.
 Der er tale om en sag vedrørende bevilling af et  

 tilskudsbeløb samt godkendelse af en egnsteateraftale, der er en  

 forudsætning for statsrefusion af tilskudsbeløbet.  

 Indenrigsministeriet finder således ikke, at sagen indebærer  

 udøvelse af et tilsyn med Peter Schaufuss-Balletten, der kunne  

 føre til, at De som medlem af bestyrelsen kunne anses for inhabil.  

 Sagen omhandler ifølge udskriften af Holstebro Byråds  

 beslutningsprotokol ej heller stillingtagen til Deres handlinger eller  

 undladelser som bestyrelsesmedlem.
 Spørgsmålet er herefter om det forhold, at De  

 er formand for bestyrelsen for den selvejende institution Peter  

 Scahufuss-Balletten, kan føre til en ændret  

 inhabilitetsvurdering.
Tilsynsrådet for Ringkøbing Amt har  

 anført, at posten som bestyrelsesformand ikke hviler på et  

 mandat fra byrådet, men på et mandat fra den juridiske persons  

 bestyrelse.
Tilsynsrådet har endvidere anført, at valget ikke  

 sker for at tilgodese kommunale interesser, og at formanden vil have pligt  

 til primært at varetage den private juridiske persons interesser.
Det er uomtvistet, at Deres medlemskab af bestyrelsen  

 hviler på, at byrådet har valgt Demhertil, og at det ikke er  

 byrådet, men den selvejende institutions bestyrelse, der har valgt Dem  

 som formand for bestyrelsen.
Vurderingen af, om formandshvervet  

 medfører, at De ikke længere kan anses at være  

 repræsentant for kommunens interesser beror efter Indenrigsministeriets  

 opfattelse på, hvorvidt byrådet fortsat har  

 instruktionsbeføjelser over for Dem.
Det er antaget, at det ikke ud fra fondsretlige hensyn er  

 udelukket, at et byråd har instruktionsbeføjelse overofr et  

 medlem udpeget af byrådet til bestyrelsen i en selvejende institution.  

 Som følge af det krav om selvstændighed, som er en del af  

 fondsbegrebet, antages det dog at være i strid med fondsretlige  

 grundsætninger, hvis bestyrelsen eller dens flertal er underkastet  

 instruktionsbeføjelser fra stifteren eller anden.
Såfremt  

 bestyrelsen eller dens flertal er udpeget af et byråd, vil  

 byrådet derfor ikke have instruktionsbeføjelser overfor de  

 medlemmer, som byrådet har indvalgt.
Det er endvidere antaget, at et medlem af en selvejende  

 institutions bestyrelse, der udelukkende er indvalgt for at sikre et vist  

 lokalkendskab i bestyrelsen, i almindelighed ikke kan antages at være  

 undergivet byrådets instruktionsbeføjelser.
Er medlemmet derimod  

 indvalgt for at varetage kommunens interesser   f.eks. i tilfælde, hvor  

 kommunen yder tilskud til institutionens aktiviteter   vil formodningen tale  

 for, at medlemmet er underkastet instruktionsbeføjelser.
Efter § 5 i vedtægterne for den selvejende  

 institution Peter Schaufuss-Balletten består bestyrelsen af en  

 repræsentant valgt af Holstebro Byråd,  

 forvaltningsdirektøren for Holstebro Kommunes Børne- og  

 Kulturforvaltning, en repræsentant valgt af Ringkøbing  

 Amtsråd, en repræsentant valgt blandt medarbejderne på  

 Peter Schaufuss-Balletten og tre medlemmer valgt af bestyrelsen.
Bestyrelsen  

 vælger selv blandt sine medlemmer formand og næstformand.
 Bestyrelsens flertal er således ikke udpeget af  

 Holstebro Byråd og de fondsretlige krav om selvstændighed er  

 derfor ikke til hinder for, at De er underlagt byrådets  

 instruktionsbeføjelser.
 Vedtægterne for den selvejende institution  

 indeholder heller ikke i øvrigt bestemmelser, som er til hinder for,  

 at byrådet har instruktionsbeføjelser overfor Dem.
Der er på baggrund af de i sagen foreliggende  

 oplysninger efter Indenrigsministeriets opfattelse ikke grundlag for at  

 antage, at De af byrådet er valgt udelukkende for at sikre et vist  

 lokalkendskab i bestyrelsen.
Derimod taler det forhold, at kommunen yder et  

 væsentligt tilskud til den selvejende institution for, at De er  

 indvalgt i bestyrelsen for at varetage kommunens interesser.
Indenrigsministeriet finder endvidere ikke, at det  

 forhold, at De af bestyrelsen er valgt til formand, kan føre til en  

 ændret opfattelse af, at De er undergivet byrådets  

 instruktionsbeføjelse.
Deres medlemskab af bestyrelsen beror  

 således fortsat på et valg af byrådet, og byrådet har  

 fortsat instruktionsbeføjelser over for Dem.
 Indenrigsministeriet kan således ikke tilslutte sig  

 Tilsynsrådets for Ringkjøbing Amts udtalelse af 27. april 1999,  

 idet Indenrigsministeriet ikke finder, at De var inhabil på  

 byrådets møde den 19. januar 1999. Indenrigsministeriet har i  

 dag meddelt tilsynsrådet ministeriets retsopfattelse.
 For så vidt angår Deres spørgsmål  

 om, hvorvidt et eventuelt vederlag ville have betydning for  

 inhabilitetsvurderingen, skal Indenrigsministeriet oplyse, at såfremt  

 en bestyrelsesformand for en selvejende institution modtager vederlag for  

 hvervet som bestyrelsesformand, vil det kunne være relevant at vurdere,  

 hvorvidt den pågældende har en sådan økonomisk  

 interesse i sagens afgørelse, at der foreligger inhabilitet i  

 medfør af § 3, stk. 1, nr. 1, i forvaltningsloven.
En sådan vurdering vil imidlertid alene være  

 relevant i tilfælde, hvor der skal træffes en beslutning, der vil  

 kunne medføre et bortfald eller en forringelse af vederlaget.
I en  

 sag, hvor der skal træffes en beslutning, der eventuelt vil  

 medføre en lukning af den selvejende institution, vil en sådan  

 vurdering således kunne være relevant.
 Efter § 3, stk. 1, nr. 1, vil en person være inhabil  

 i forhold til en bestemt sag, hvis vedkommende har en  

 "særlig" personlig eller økonomisk interesse i sagens  

 udfald.
 Det kan være vanskeligt at angive, hvor stærk  

 en personlig eller økonomisk interesse i sagen, der skal foreligge  

 for, at der kan blive tale om inhabilitet efter nr. 1. Den økonomiske  

 interesse må dog være af en sådan størrelse, at man  

 med rimelighed ud fra en generel bedømmelse kan gå ud fra, at  

 den vil være egnet til at kunne påvirke sagsbehandlingen.
 Der henvises til John Vogter, Den kommenterede  

 forvaltningslov, 1992, side 80.
 Størrelsen af det beløb, der modtages for  

 hvervet som bestyrelsesformand vil således kunne have betydning for  

 inhabilitetsvurderingen.
 Da De ifølge de foreliggende oplysninger ikke  

 modtager vederlag for Deres hverv som bestyrelsesformand, og  

 spørgsmålet derfor ikke er aktuelt i den konkrete sag, har  

 Indenrigsministeriet ikke anledning til at udtale sig nærmere om et  

 eventuelt vederlags betydning for inhabilitetsvurderingen.
 Indenrigsministeriet foretager herefter ikke videre i  

 sagen.
 Kopi af dette brev er sendt til Holstebro Byråd og  

 Tilsynsrådet for Ringkjøbing Amt.
