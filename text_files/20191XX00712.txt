Skriftlig fremsættelse (21. april 2020) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi og lov om naturgasforsyning (Bemyndigelse til midlertidig fravigelse af frister og andre betingelser som følge af covid-19) (Lovforslag nr.
L 172) Lovforslaget har til formål at tage højde for den ekstraordinære situation, som udbruddet af covid-19-epidemien har bragt med sig, og hvor bl.a. en række borgere og virksomheder, der er aktører på området for fremme af vedvarende energi, kan komme i klemme i forhold til opfyldelse af visse frister og betingelser, som kan være afgørende for deres virksomhed eller privatøkonomi.
 Med lovforslaget foreslås det, at klima-, energi- og forsyningsministeren bemyndiges til at fastsætte regler og til at træffe beslutning om fravigelse af frister og andre betingelser, som påhviler borgere og virksomheder i henhold til en række ordninger reguleret i lov om fremme af vedvarende energi, jf. lovbekendtgørelse nr. 125 af 7. februar 2020  (herefter benævnt VE-loven), samt til støtteordninger vedrørende opgraderet biogas til naturgasforsyningsnettet og renset biogas til bygasnet reguleret i kapitel 6 a i lov om naturgasforsyning, jf. lovbekendtgørelse nr. 126 af 6. februar 2020. Den foreslåede bemyndigelse er betinget af, at det som direkte eller indirekte konsekvens af covid-19-epidemien må anses for umuligt eller uforholdsmæssigt vanskeligt for de pågældende borgere og virksomheder at opfylde disse frister eller betingelser.
Lovforslaget giver bl.a. mulighed for en generel udskydelse af lovbestemte frister, herunder af nært forestående ansøgnings- og nettilslutningsfrister, som er afgørende for retten til støtte, og for en efterfølgende generel forlængelse af fristerne afhængig af udviklingen i situationen som følge af covid-19-epidemien.
Lovændringen giver ligeledes mulighed for på baggrund af forsamlingsforbuddet og hensynet til særlige risikogrupper at udskyde fristen for afholdelse af borgermøder, der efter VE-lovens regler skal afholdes i forbindelse med opstilling af VE-anlæg for bl.a. at redegøre for opstillingens konsekvenser for de omkringliggende beboelsesejendomme og for bl.a. værditabsordningen.
Lovforslaget bemyndiger herudover klima-, energi- og forsyningsministeren til i konkrete sager og ligeledes som konsekvens af covid-19-epidemien undtagelsesvis at fravige disse frister og betingelser.
Det forventes, at lovforslaget har positive økonomiske konsekvenser for erhvervslivet, da de virksomheder, som i henhold til gældende ret ville risikere at miste retten til støtte som en direkte eller indirekte konsekvens af covid-19-epidemien, med lovforslagets mulighed for fristudsættelse vil blive sikret støtte.
På grund af lovforslagets hastende karakter har det ikke været muligt at kvalificere omfanget af mistet støtte nærmere i den situation, hvor disse frister ikke udskydes.
 Lovforslaget indeholder en solnedgangsklausul, der indebærer, at de foreslåede bestemmelser automatisk ophæves den 1. marts 2021, medmindre Folketinget forinden beslutter at forlænge deres gyldighedsperiode.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
Lovforslagets hastende karakter er også årsagen til, at lovforslaget ikke har været sendt i høring, og at det ikke har været muligt at sikre vedtagelse af lovforslaget senest 4 uger før den 1. januar eller den 1. juli.
 Lovforslaget foreslås at træde i kraft ved bekendtgørelsen i Lovtidende.
 I det jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til Folketingets velvillige behandling.
