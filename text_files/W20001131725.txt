Kendelse fra Pressenævnet i sag nr.  

 46/2000 [K] har klaget til Pressenævnet over en udsendelse  

 bragt på TV 2 den 13. marts 2000, idet han mener, at god presseskik er  

 tilsidesat.
 Det fremgår bl.a. af udsendelsen med titlen "Bag  

 lukkede døre", der blev bragt på TV 2 den 13. marts 2000,  

 at:
Betjent: "Kan du fortælle mig, hvordan H---  

 tissemand ser ud? Barn: Det kan jeg ikke huske.
Betjent: Det kan du ikke huske? Barn: Mmm hmm.
Betjent: Kan du huske, hvad farve den havde? Barn: Den havde nærmest hudfarve, skulle jeg  

 tro.
Betjent: Rørte hun ved jer? Det kunne  

 være, at hun havde vasket jer måske? Barn: Ja.
Betjent: Har hun vasket jer? Barn: Mmm fordi H--- og manden havde tisset  

 på os.
Stephen  J.  Ceci, professor i psykologi: Der er  

 ikke den ting, man ikke kan indpode i et barns hukommelse.
Også seksuel  

 misbrug.
Betjent: Hvad er der gør, at du kan huske  

 det med H--- tissemand? Barn: Fordi jeg ikke har glemt det endnu Betjent: Fordi du ikke har glemt det endnu? Barn: Ja, fordi min mor har fortalt mig .så  

 kunne jeg huske det endnu.
Speak: Værebroparken i Gladsaxe.
Her ligger  

 børnehaven Vadstrupgård, som var udgangspunkt for Danmarks  

 første store sag om seksuelle overgreb imod børn i en  

 børnehave.
Sagen begyndte i sommeren 1997. En 4-årig pige blev  

 afhørt af politiet, da pigens læge frygtede, at hun havde  

 været udsat for seksuelle overgreb.
Speak: Den danske sag begyndte ligesom de fleste  

 udenlandske sager som en mindre sag om blufærdighedskrænkelse.  

 Få måneder senere fremlagde anklagemyndigheden et anklageskrift,  

 hvor 23 børn fortalte om adskillige seksuelle overgreb begået af  

 pædagogmedhjælperen H.
Forældrene var chokerede over de  

 påståede seksuelle overgreb i deres børns  

 børnehave.
Her beskriver en far stemningen på det første  

 møde, hvor forældrene blev informeret om de påståede  

 begivenheder.
[K], far til "Barn nr.8": Der var alle reaktioner  

 simpelthen.
Der var gråd i hjørnerne, der var nogle der blev  

 meget vrede og aggressive.
Folk sad fuldstændig forstenede og  

 lamslåede.
Der var simpelthen noget for enhver smag i den forsamling  

 der.
 Speak: [K] er far til det barn, som i  

 anklageskriftet blev kaldt forhold nr. 8.
 [K]: Han har inderligt bedt mig om ikke at  

 stå frem med ansigt, fordi så ville han kunne genkendes i det  

 daglige, hvor han bevæger sig, og derfor har vi en belastning, og det  

 har jeg valgt at respektere.
 Speak: I dagene efter informationsmødet  

 begyndte forældrene at udspørge deres børn om, hvad der  

 var sket i børnehaven.
Er der ikke en risiko for, at man kommer til at  

 lægge nogle oplevelser nogle ord i munden på dem i den  

 proces? [K]: Det tror jeg ikke, der er.
Ikke den måde  

 vi har snakket med ham på.
Altså, der er vi ret sikre på,  

 at vi har ikke lagt noget i munden på ham, og vi ser ikke noget  

 formål med at gøre det.
Det har ikke for os været et  

 mål at få ham til at sige noget bestemt.
Det har været et  

 mål at få ud af ham, hvad der i virkeligheden er sket med  

 ham.
 Speak: I begyndelsen afviste drengen helt, at der  

 havde fundet overgreb sted.
[K]: Der går adskillige dage, og det er  

 faktisk først, da min kone tager ham med ned til Bagsværd  

 Sø og har en fortrolig samtale med ham.
Vi havde da af politiet  

 fået at vide, at pædofile ofte bruger nogle meget kraftige  

 trusler.
Min kone sagde så til ham, at hun godt kendte  

 pædagogmedhjælperens hemmelighed, og det gjorde, at det  

 løste lidt op, og han kunne så fortælle en lille bitte  

 smule, og det var nok til, at det for os stod klart, at han også havde  

 været misbrugt.
Speak: Men forældrene nøjedes ikke med  

 at udspørge deres børn, de indledte også deres egen  

 efterforskning.
Moderen til nr. 8 var således en af initiativtagerne,  

 da to forældre fik udleveret nøglen til kælderen under  

 Vadstrupgård.
Hun tog fire børn med på en rundvisning i  

 kælderen.
Ifølge børnenes forklaringer var kælderen  

 et meget anvendt gerningssted.
I kælderen fandt forældrene og  

 børnene bl.a. nogen pinde og en snor, som de senere gav til politiet  

 som bevismateriale.
[K]: Vores formål med det har været at  

 give børnene et ekstra indput som en slags reminder for, hvad de har  

 lavet.
For at give dem en bedre mulighed for at kunne huske, hvad det er, der  

 har foregået.
Og det føler vi lykkedes.
Speak: Forsvarsadvokat   Thomas  Rørdam er i  

 øjeblikket ved at gennemgå Vadstrupgårdsagen.
Han  

 overvejer, om han skal forsøge at få sagen genoptaget ved den  

 særlige klageret.  Thomas  Rørdam mener, at der kan være  

 en risiko ved forældrenes egen efterforskning i kælderen.
Speak: Der er flere eksempler på, at  

 forældrene har forsøgt at påvirke deres børns  

 vidneudsagn.
Under en videoafhøring af en 5-årig pige opstod der  

 en pause, hvor pigen og hendes mor var alene i afhøringslokalet, men  

 videobåndet kørte videre og optog følgende samtale, som  

 tog udgangspunkt i en huskeseddel.
Mor: Ved du hvad L---, den seddel som vi skulle  

 give (betjenten), ikke også.
Alle de ting, du kunne huske, som vi har  

 skrevet ned på sedlen, ikke også.
Hvis han nu spurgte dig om  

 nogen af de ting, ville du så ikke godt sige ja eller nej? Barn: Jo.
Mor: I stedet for bare at sige nej hele tiden? Barn: Jeg sagde også nogen gange ja.
Mor: Det er ikke lige de rigtige tidspunkter,  

 vel? Speak: Den samme mor skrev også en helt anden  

 huskeseddel, der pludselig dukkede op i sagsakterne i landsretten.
En  

 huskeseddel, som var skrevet til et helt andet barn i sagen.
 "Huskeliste for M---.
 R---, J---, M---, C---, M---, A---, M---, L---, M--- var  

 nede i kælderen.
M--- og L--- listede sig væk og så, hvad H---  

 gjorde med de andre børn.
Han sagde, at de skulle tage bukserne af, og  

 H--- rørte ved deres tissemand/kone.
 H--- rørte ved dem med pinde, også i enden  

 på dem.
 H--- bandt hænderne på ryggen af dem, mens de  

 sad på en stol.
 H--- havde sin tissemand oppe i enden på dem.  

 (Også M---).
Legehuset blev også brugt." Speak: I den danske sag blev  

 pædagogmedhjælperen H dømt skyldig i foråret 1998.  

 Trods dommen fortsatte sagen, da børnene blev ved med at  

 fortælle om seksuelle overgreb.
Og så tog beretningerne en  

 dramatisk drejning.
 Dette er så den vej, som børnene  

 kørte til Lyngby med bussen.
Børnene fortalte nu, at  

 pædagogmedhjælperen havde taget dem med ud til forskellige  

 lokaliteter langt fra børnehaven, bl.a. til et hotel i Lyngby.
Her  

 blev de seksuelt mishandlet af flere voksne personer.
Disse historier  

 førte til, at man nu talte om en pædofilring.
Ifølge  

 børnene blev de bedøvet og voldtaget, der blev tisset på  

 dem, og de blev tvunget til at spise afføring.
Det var alt sammen  

 foregået i børnehavens åbningstid, uden at nogen havde  

 bemærket noget usædvanligt, og som i sagen fra Bjugn i Norge  

 begyndte forældrene nu at udveksle billeder.
Udfra billederne begyndte  

 børnene at udpege flere gerningsmænd, deriblandt flere personer,  

 der var i familie med pædagogmedhjælperen.
[K]: På et tidspunkt går der en  

 historie om, at pædagogmedhjælperen har en biologisk far, som  

 mistænkes for selv at være pædofil.
Og det giver  

 selvfølgelig anledning til, at man ønsker at få belyst,  

 hvorvidt han har deltaget i noget af det her.
Det var måske meget  

 nærliggende at tro.
Vi mødte tilfældigvis en, som kendte  

 ham, og som havde et billede liggende og fik så lejlighed til at se det  

 billede og fik også lejlighed til at vise det til vores dreng, men vi  

 måtte så erkende, at vores dreng kunne ikke sige, at det var  

 ham.
 Speak: Dette billede kom til at spille en helt  

 central rolle i Vadstrupgårdsagen, for nu begyndte børnene at  

 udpege meget uventede gerningsmænd.
[K]: På et tidspunkt kommer det frem, at der  

 også har været én med fra et cirkus.
Et bestemt cirkus som  

 vi ved, at pædagoger fra Gladsaxe deltager i - eller pædagogiske  

 medarbejdere deltager i.
Og faktisk begynder nogle børn meget hurtigt  

 at sætte en meget præsis og konkret beskrivelse på, hvem  

 det er.
Så konkret så man kan finde et billede frem og faktisk  

 udpege den pågældende på billedet ud fra den beskrivelse,  

 børnene kommer med.
Og det giver selvfølgelig anledning til, at  

 man viser billedet til børnene og selvfølgelig også  

 spørger dem, om der måske var andre der, som de kunne  

 genkende.
Speak: Cirkus Flora består af  

 pædagogisk personale og af ansatte i Gladsaxe kommune.
Et barn udpegede  

 seks personer på billedet som sexforbrydere.
Deriblandt en ledende  

 embedsmand i Gladsaxe kommune, som ifølge barnets forklaring deltog i  

 de seksuelle overgreb iført sit klovnekostume fra Cirkus Flora.
Speak: Hvordan har du det dybt i dit hjerte med, at  

 et barn fortæller, at en embedsmand fra Gladsaxe Kommune optræder  

 iklædt klovnekostume og voldtager børnene? [K]: Min fornuft siger mig, at det er jo bizart og  

 vanvittigt.
Men omvendt er der også en røst i mig, der siger,  

 med det jeg har oplevet, jamen så kan jeg næsten ikke afvise det  

 som pure opspind.
 Speak: Du tror stadigvæk, at det er  

 sandsynligt.
[K]: Jeg tror, det er muligt.
Om end måske  

 liden sandsynligt, men det er muligt.
Speak: Da børnene pegede på  

 politimesteren i Bjugn faldt den norske sag fuldstændig fra hinanden.  

 Men her syv år senere føler   Arne  With sig stadig ikke helt  

 renset.
Det nager ham stadig, at han blev varetægtsfængslet og  

 hængt ud som sex-overgriber, og han er stadig en mærket mand og  

 præget af en vis bitterhed.
Arne  With: Man skal være objektiv.
Man skal  

 først og fremmest gå væk fra den teori, som på en  

 måde lå til grund i Bjugn-sagen.
Nemlig at børn altid  

 taler sandt.
For det er ikke rigtigt.
Speak: I sagen om den danske pædofilring blev  

 seks personer sigtet, dog ikke embedsmanden fra Gladsaxe.
Sagen blev henlagt  

 i december sidste år, da det ikke var muligt at finde voksne vidner  

 eller tekniske beviser, som kunne underbygge børnenes forklaringer.  

 Nogle af børnene har hele tiden nægtet, at der er sket seksuelle  

 overgreb.
To børn, måske flere, har fået erstatning for de  

 seksuelle overgreb, de hele tiden har afvist.
 Men vi kan jo heller ikke komme uden om, at der var  

 faktisk mange af børnene, som også indgår i sagskomplekset  

 i dommene, som ikke har kunne bekræfte de her overgreb.
[K]: Det er korrekt.
Som sagt i starten kunne vores  

 dreng heller ikke bekræfte det.
Han sagde nej, da vi spurgte ham.
Og vi  

 har også været ude for, at der er børn, som skiftevis  

 siger ja og nej afhængig af, hvilken stemning de er i.
Igen skal man  

 huske på, at de her overgreb er så voldsomt belastende for  

 børnene at sige noget om.
Så at de siger nej er ikke så  

 meget et udtryk for, at det ikke er sket, men det er et udtryk for, at de er  

 blevet truet så voldsomt, til at skjule det her, så det er  

 så vanskeligt for dem at sige det.
Stephen  Ceci: Når jeg læser  

 udskrifterne af afhøringerne af de tre danske børn, så  

 ligner de meget afhøringer af børn i USA.
Det er det positive  

 ved det.
Det negative er så, at de amerikanske afhøringer tit er  

 meget dårlige.
Så disse afhøringer har en række  

 træk, som bekymrer mig.
Speak: Første eksempel er den  

 allerførste afhøring i sagen.
Det var den afhøring, hvor  

 barnet forklarede, at der intet var sket, og at hun bare lavede sjov.
 Barn: Der er ikke sket noget.
Betjent: Er der slet ikke sket noget? Barn: Jeg laver bare sjov.
Betjent: Laver du bare sjov med mig? Barn: Ja.
Stephen  Ceci: Det første barn her  

 benægtede over for intervieweren syv gange, har jeg talt det op til, at  

 der var sket noget.
Det skulle ikke være nødvendigt for barnet  

 at gøre det syv gange.
Intervieweren må på et tidspunkt  

 respektere det, barnet fortæller.
Barnet siger, det ikke er sket.  

 Så spørger man måske igen, bare for at være sikker.  

 Men syv gange bliver barnet ved med at sige: "Jeg kender ikke noget til det".  

 Det bekymrer mig, når en interviewer bliver ved, og jeg skal sige Dem  

 hvorfor.
Når man har med børn i førskolealderen at  

 gøre, er de uforholdsmæssigt meget mere tilbøjelige til  

 at ændre deres svar, når man gentager et  

 spørgsmål.
Speak: De fleste sager om påståede  

 seksuelle overgreb i børnehaver bliver frafaldet inden, de når  

 frem til domstolene.
Seks danske sager er foreløbig afgjort ved  

 domstolene.
Den første var Vadstrupgårdsagen, og siden er  

 yderligere to pædagogmedhjælpere fra andre institutioner blevet  

 dømt.
I tre andre sager blev de tiltalte frifundet.
To frifindelser  

 var begrundet med, at børnene var afhørt med alt for ledende  

 spørgsmål.
[K]: De situationer vi har fået beskrevet er  

 typisk brudstykker af situationer, som for barnet i sig selv ikke giver  

 mening.
Men for os som voksne giver det en voldsom mening, når man  

 sætter brudstykkerne sammen.
" Klageren har oplyst, at han deltog i udsendelsen som  

 forælder til et af de børn, der blev seksuelt misbrugt af en  

 pædagogmedhjælper i Vadstrupgård Børnehave.
Klageren har anført, at han gennem udsendelsens  

 tilrettelægger blev bibragt det indtryk, at programmet skulle have en  

 fornuftig balance, således at seerne kunne få et rimeligt  

 grundlag at vurdere problemstillingen omkring anvendelse af børns  

 vidneudsagn på, men at dette ikke er sket, hvorfor han har deltaget i  

 udsendelsen under falske forudsætninger.
Der var således ingen  

 balance i programmet, men ved manipulation og bevidst udeladelse af  

 oplysninger blev udsendelsens sigte i stedet at dokumentere tvivl om  

 børns vidneudsagn og at så tvivl om forældrenes hensigter,  

 samt at give det indtryk, at omfanget og karakteren af misbrugssager er  

 voldsomt overdrevet.
Klageren har endvidere anført, at indklagede havde  

 meddelt ham, at programmet ville indeholde ekspertudtalelser til  

 understøttelse af synspunkter både for og imod anvendelsen af  

 børns vidneudsagn, herunder at psykolog  Kirsten  Moesgaard skulle  

 deltage i udsendelsen, men at klagerens udsagn i udsendelsen står alene  

 over for en lang række eksperters udsagn.
Klageren mener derfor ikke,  

 at det havde noget sagligt formål, at han deltog i udsendelsen, og  

 klageren føler, at han er blevet latterliggjort, samt at udsendelsen  

 havde været bedre tjent med, at han ikke havde deltaget.
Udsendelsens  

 tilrettelægger skulle derfor have givet klageren mulighed for at  

 trække sit tilsagn om deltagelse tilbage.
Det er korrekt, at klageren  

 ikke havde betinget sin deltagelse af, at  Kirsten  Moesgaard deltog, hvilket  

 han ikke fandt var nødvendigt, for udsendelsens tilrettelægger  

 havde i en e-mail informeret ham om, at hun skulle deltage.
Klageren har tillige anført, at på trods af  

 rettens forbud mod offentliggørelse, så bringes der i programmet  

 i anonymiseret form udskrifter af lydsiden fra børnenes vidneudsagn i  

 Vadstrupgårdsagen.
Da retten i sin afgørelse også ser  

 på børnenes kropssprog m.v., er det en urimelig manipulation,  

 når indklagede kun præsenterer seerne for udvalgte udskrifter af  

 lydsiden, herunder de udvalgte dele, som giver anledning til tvivl.
Endvidere  

 er der tale om, at en speaker har læst op fra udskrifterne af lydsiden,  

 og materialet ligger derfor meget langt fra det, som by og landsretten har  

 truffet afgørelse på grundlag af.
Klageren gør  

 gældende, at han, som far til det barn, der har udtalt sig, og hvis  

 vidneudsagn gengives i anonymiseret form, er klageberettiget  

 vedrørende disse udskrifter.
Klageren har herudover anført, at der i programmet  

 præsenteres en huskeseddel, og at det antydes, at sedlen er skrevet med  

 det formål at instruere en anden forælder forud for rettens  

 behandling af sagen.
Baggrunden for huskesedlen var imidlertid, at et barnet  

 havde betroet sig til en anden voksen end sine forældre, og at denne  

 voksne havde nedskrevet en seddel til barnets forældre, der talte  

 dårligt dansk.
 Klageren anfører endvidere, at det kunne have givet  

 en mere nuanceret udsendelse, hvis den svenske Örebro-sag havde  

 været omtalt, eller hvis udsendelsen, i forbindelse med oplysningen om  

 at nogle børn fortsat nægter at have været udsat for  

 overgreb i Vadstrupgårdsagen, havde oplyst om, at børn i  

 misbrugssager ofte nægter, at misbruget har fundet sted samt bragt  

 eksempler herpå.
Indklagede har oplyst, at programmet satte fokus på  

 anvendelse af børns vidneforklaringer som bevis i sager om seksuelt  

 misbrug af børn.
Formålet hermed var at undersøge og  

 diskutere troværdigheden af børns vidneforklaringer, herunder  

 forældrenes mulighed for at påvirke børnene og betydningen  

 af måden, hvorpå børnene bliver afhørt, hvilket er  

 et følsomt og alvorligt emne, som af retssikkerhedsmæssige  

 hensyn også er af væsentlig samfundsmæssig interesse.
Indklagede har anført, at der tilkommer indklagede  

 en redaktionel frihed til at vælge den indgangsvinkel til behandling af  

 en problemstilling, som findes relevant, når de presseetiske regler i  

 øvrigt overholdes, og at der således ikke består en  

 forpligtelse til, at synspunkter henholdsvis for og imod en problemstilling  

 repræsenteres ligeligt.
Det eneste afgørende er således,  

 om klageren var orienteret om programmets tema, som var at påpege, at  

 det kan være problematisk at lægge børns vidneudsagn til  

 grund, hvilket klageren var informeret om via diverse e-mails fra programmets  

 tilrettelægger.
Ved e-mail af 17.december 1999 skrev udsendelsens  

 tilrettelægger således til klageren, at man havde kontakt til den  

 svenske psykolog  Lena  Sjögren, som er meget kritisk over for  

 børns vidneudsagn i pædofilisager, og ved e-mail af 3. januar  

 2000 skrev udsendelsens tilrettelægger til klageren, at han  

 håbede, at en fra forældregruppen ville deltage i udsendelsen,  

 der ellers ville få en urimelig slagside.
Hermed var klageren  

 også informeret om, at det var vanskeligt at finde tilhængere af  

 at bruge børn som vidner, som samtidig var villige til at deltage i  

 programmet, og klageren var dermed også informeret om, at der ikke  

 ville være en ligelig balance i programmet for så vidt  

 angår repræsentation af synspunkter fra begge sider af sagen.  

 Herudover mener indklagede, at programmet rent faktisk var nuanceret, idet  

 både klageren og to personer fra Gladsaxe politi talte for, at  

 børns vidneforklaringer kan lægges til grund.
Efter indklagedes  

 opfattelse fremstod klagerens udtalelser og vurderinger med samme vægt  

 som de øvrige medvirkendes, ligesom hans medvirken var relevant og  

 sagligt begrundet, da han netop som forælder til et misbrugt barn kan  

 forholde sig til troværdigheden af børns forklaringer.
Indklagede har endvidere anført, at klageren ikke  

 var garanteret, at psykolog  Kirsten  Moesgaard  ville medvirke i programmet  

 som en fortaler for, at børns vidneforklaringer anvendes, ligesom  

 klageren ikke havde betinget sig, at  Kirsten  Moesgaards medvirken var en  

 forudsætning for hans deltagelse i programmet.
Baggrunden for at  

  Kirsten  Moesgaard ikke deltog var, at hun, umiddelbart før  

 programmet skulle udsendes, trak sit samtykke til at medvirke tilbage,  

 hvilket man respekterede.
 Indklagede har endvidere anført, at man over for  

 klageren i diverse e-mails havde givet udtryk for nogle forhold, som kunne  

 så tvivl omkring vidneforklaringerne, og at man derfor ville forholde  

 sig kritisk til en række punkter i sagsforløbet i  

 Vadstrupgårdsagen.
Indklagede har tillige anført, at man på  

 forhånd havde gjort klageren bekendt med, hvad man ville spørge  

 ham om.
Samlet set finder indklagede således ikke, at klageren har  

 medvirket i udsendelsen under falske forudsætninger, eller at  

 udsendelsen fremstiller børnene fra Vadstrupgård og deres  

 forældre som løgnagtige og manipulerende, og indklagede finder  

 ikke, at klageren, efter at programmet var færdigt, skulle have haft  

 mulighed for at trække sit tilsagn om at medvirke tilbage.
 Indklagede har tillige anført, at det ikke kan  

 anses for kritisabelt, at udsendelsen ikke bringer klagerens forklaring  

 på "huskesedlen", for klageren havde ikke udarbejdet huskesedlen og var  

 ikke forbundet hermed.
Indklagede anfører herudover, at klageren ikke er  

 klageberettiget for så vidt angår udsendelsen brug af uddrag fra  

 lydsiden af børnenes vidneudsagn, idet de afhørte børn  

 alle er anonymiseret i programmet, hvorfor klagerens barn ikke er  

 identificeret, som et af disse børn.
Endvidere er klageren ikke  

 klageberettiget i relation til den amerikanske professor  Stephen  Cesi's  

 fortolkning af en vidneforklaring i Vadstrupgårdsagen, idet dette  

 indslag ikke vedrørte klageren.
 I sagens behandling har følgende  

 nævnsmedlemmer deltaget: Per Sørensen, Finn Rowold, Tage Clausen  

 og Ole Askvig.
 Pressenævnet udtaler:
Efter medieansvarslovens § 43, stk.2, nr. 2, afvises  

 klager fra personer m.v., der er uden retlig interesse i det påklagede  

 forhold.
At have retlig interesse indebærer, at man selv skal  

 være omtalt, afbilledet eller på anden måde identificeret i  

 det indslag, man ønsker at klage over.
Udsendelsens indslag om en  

 "huskeseddel", interviewet med  Stephen  Ceci samt udsendelsens brug i  

 anonymiseret form af lydsiden fra børnenes vidneudsagn i  

 Vadstrupgårdsagen vedrører ikke klageren, hvorfor nævnet  

 finder, at han savner den nødvendige retlige interesse til at kunne  

 klage herover.
 Pressenævnet har ikke mulighed for at foretage en  

 bevismæssig vurdering af, hvad klageren og udsendelsens  

 tilrettelægger har aftalt om indholdet af udsendelsen, og om  

 udsendelsen er i overensstemmelse hermed.
Udsendelsen omtaler brugen af børns  

 vidneforklaringer som bevis i sager om seksuel misbrug af børn og  

 bringer i den forbindelse forskellige eksperters syn herpå.
Der  

 tilkommer udsendelsens tilrettelægger en almindelig ret til at redigere  

 udsendelsen, samt til at beslutte hvad udsendelsen skal indeholde.
Det  

 forhold, at klageren vurderer, at udsendelsen ikke har en fornuftig balance,  

 og at klageren dermed føler, at han har medvirket på et falsk  

 grundlag, giver ikke Pressenævnet anledning til at udtale kritik,  

 når det i øvrigt forholder sig således, at klageren har  

 været informeret om udsendelsens emne m.v.
Da klageren ikke havde  

 stillet det som en betingelse for sin egen medvirken, at psykolog  Kirsten  

  Moesgaard også skulle medvirke i udsendelsen, finder nævnet  

 heller ikke anledning til at kritisere indklagede i anledning af, at  

 indklagede ikke informerede klageren om, at hun alligevel ikke ville  

 medvirke.
 Afsagt den 21. juni 2000.
