 Udtalt, at ændrede regler om mulighederne for at gå på efterløn ikke  

 kunne begrunde, at en arbejdsløshedskasse registrerede oplysninger om  

 personer, som ikke er medlemmer af arbejdsløshedskassen (ikke-medlemmer).
Registertilsynet har tidligere udtalt, at arbejdsløshedskassers  

 registrering af oplysninger om ikke-medlemmer med henblik på udsendelse af  

 hvervemateriale må antages at stride mod lovens § 3, stk. 1, idet det ikke  

 kan antages at være i overensstemmelse med formålet med en  

 arbejdsløshedskasse at registrere sådanne oplysninger.
Der henvises til  

 årsberetning 1982, side 51-53, og 1989, side 56-57.
 Registertilsynet blev opmærksom på, at en arbejdsløshedskasse i strid med  

 en tidligere tilkendegivelse fra tilsynet fortsat registrerede oplysninger om  

 ikke-medlemmer med henblik på udsendelse af hvervemateriale.
 Registertilsynet anmodede herefter kassen om en redegørelse for baggrunden  

 herfor.
Arbejdsløshedskassen gjorde gældende, at en ændring af reglerne om  

 mulighederne for at gå på efterløn (bl.a. krav om 20 års medlemskab af en  

 arbejdsløshedskasse) kunne begrunde en registrering af oplysninger om  

 ikke-medlemmer.
Registreringsgrundlaget skulle således være en  

 informationspligt over for ikke-medlemmer, idet arbejdsløshedskassen bl.a.  

 anførte, at en folketingsbeslutning om at udsætte ikrafttræden af de ændrede  

 regler til udgangen af marts måned, var begrundet i at få så mange som muligt  

 til at indmelde sig i en A-kasse.
Registertilsynet indhentede herefter udtalelse fra  Arbejdsministeriet,  

 der oplyste, at baggrunden for, at fristen for indmeldelse blev fastsat til  

 udgangen af marts måned 1992, var et ønske om at give de personer, der måtte  

 ønske at indmelde sig i en arbejdsløshedskasse for at få mulighed for at gå  

 på efterløn, en rimelig frist hertil.
Det blev på intet tidspunkt under  

 forslagets behandling i Folketinget fremført, at formålet skulle være, at så  

 mange som muligt skulle melde sig ind.
 På baggrund heraf fastholdt Registertilsynet, at arbejdsløshedskassens  

 registrering af oplysninger om ikke-medlemmer med henblik på udsendelse af  

 hvervemateriale fortsat var i strid med § 3, stk. 1, og udtalte kritik af, at  

 kassen ensidigt havde tilsidesat tilsynets tidligere tilkendegivelse.
 Registertilsynet meddelte endvidere pålæg om, at registeret over  

 ikke-medlemmer skulle slettes.
 Arbejdsløshedskassen har efterfølgende meddelt, at pålægget er  

 efterkommet.
 (* 1) Registertilsynets Årsberetning 1992 side 73.
