Følgeskrivelse af 13. april 1999  

 vedrørende cirkulæreskrivelse om gennemførelse af  

 recto-vaginalundersøgelser af indsatte Til Kriminalforsorgens anstalter og arresthusene.
 Hermed sendes Justitsministeriet, Direktoratet for  

 Kriminalforsorgens cirkulæreskrivelse af 13. april 1999 om  

 gennemførelse af recto-vaginalundersøgelser af indsatte.
 Den nye cirkulæreskrivelse indebærer, at  

 7-dages fristen for anbringelse i enrum med vagt ophæves.
Baggrunden herfor er, at det efter Direktoratet for  

 Kriminalforsorgens opfattelse må antages, at 7-dages fristen i  

 adskillige tilfælde kan have virket som et incitament for indsatte til  

 i denne periode at modvirke afføring, f.eks. ved indtagelse af medicin  

 med hæmmende virkninger på de normale tarmfunktioner med heraf  

 følgende risiko for lækage fra container og dermed fare for den  

 indsattes helbred.
Det er direktoratets opfattelse, at ophævelse af  

 7-dages fristen generelt må antages at nedbringe varigheden af  

 enrumsanbringelser med vagt.
I forbindelse med ophævelse af 7-dages fristen skal  

 det understreges, at anbringelse i enrum med vagt må anses for psykisk  

 belastende for de indsatte.
Enrumsanbringelse med vagt kan derfor   ligesom  

 recto-vaginalundersøgelse   kun anvendes, hvis der foreligger en  

 konkret begrundet formodning om indsmugling.
 Det bemærkes, at selve enrumsanbringelsen sker med  

 hjemmel i § 2, stk. 2, nr. 3 i Justitsministeriet, Direktoratet for  

 Kriminalforsorgens cirkulærer af 13. september 1978 og 14. september  

 1978 om adgangen til at anbringe henholdsvis varetægtsarrestanter og  

 indsatte i enrum, samt at de øvrige regler i disse cirkulærer  

 tillige finder anvendelse på enrumsanbringelse med vagt.
 Som det fremgår af cirkulæreskrivelsens pkt.  

 3, er det fastsat som et udtrykkeligt krav, at proportionalitetsbetragtninger  

 løbende skal inddrages i vurderingen af om anbringelse i enrum med  

 vagt skal opretholdes.
Med henblik på at følge området  

 nærmere, skal direktoratet anmode om fortsat at modtage kopi af  

 rapporter vedrørende recto-vaginalundersøgelser og  

 enrumsanbringelser med vagt, jf. direktoratets skrivelse af 7. marts 1996.  

 Der skal dog ikke fremover indsendes kopi af rapporter vedrørende  

 almindelige enrumsanbringelser efter enrumscirkulæret § 2, stk. 2, nr.  

 3, pga. mistanke om indsmugling af narkotika.
Direktoratet vil efter 6  

 måneder evaluere ordningen.
 Det bedes sikret, at der i forbindelse med indsendelse af  

 rapporter om recto-vaginalundersøgelser fremgår oplysninger om  

 den pågældendes cpr.nr., hvorvidt der har været tale om  

 rectal- og/eller vaginalundersøgelse, dato og klokkeslæt for  

 undersøgelsen, mængde og art af eventuelle fund, samt om den  

 pågældende efter recto-vaginalundersøgelsen er  

 overgået til anbringelse i enrum med vagt.
For så vidt angår rapporter om  

 enrumsanbringelse med vagt bedes det sikret, at der i forbindelse med  

 indsendelsen fremgår oplysninger om den pågældendes  

 cpr.nr., anbringelsestidspunktet og tidspunktet for enrumsanbringelsens  

 ophør (dato og klokkeslæt), samt mængde og art af  

 eventuelle fund.
Såfremt der ikke i forbindelse med enrumsanbringelsen  

 er fundet ulovlige effekter bedes det sikret, at der fremgår  

 nærmere oplysninger om årsagen til enrumsanbringelses  

 ophør.
