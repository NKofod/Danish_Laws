Nr BTL 147 Betænkning over Forslag til lov om ændring af lov om folkeskolen (Indsats  

 for tosprogede børn, regelsanering m.v.)   

 Nr L 147 1995-96, 1. samling Afgivet af Uddannelsesudvalget Afgivet: 19960423 Udvalget har behandlet lovforslaget i nogle møder og har herunder stillet spørgsmål til undervisningsministeren og socialministeren, som disse har besvaret skriftligt.
Nogle af udvalgets spørgsmål og undervisningsministerens svar herpå er optrykt som bilag til betænkningen.
 Endvidere har udvalget modtaget skriftlige og mundtlige henvendelser fra:
Brøndby Kommune, Børne- og Ungdomspædagogernes Landsforbund, Høje-Taastrup Kommune, Ishøj Kommune, byrådet, og SOS Mod Racisme.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
Et flertal inden for flertallet (Socialdemokratiets, Venstres,  

 Socialistisk Folkepartis, Det Radikale Venstres, Centrum-Demokraternes og  

 Dansk Folkepartis medlemmer af udvalget) bemærker, at man støtter  

 lovforslaget, men ønsker at understrege, at terminologien »dansk som  

 andetsprog« intet har at gøre med vægtning af den danskundervisning for  

 de tosprogede, som lovforslaget lægger op til.
Undervisningsministeren har  

 oplyst, at med betegnelsen »dansk som andetsprog« er der alene tale  

 om en teknisk betegnelse i overensstemmelse med international terminologi,  

 således som det også fremgår af undervisningsministerens svar på udvalgets  

 spørgsmål 4 og 6 (optrykt som bilag). Hovedintentionen med lovforslaget er at  

 forbedre de tosprogede børns muligheder for at lære dansk.
 Undervisningsministeren har tilkendegivet, at han vil uddybe den anvendte  

 terminologi i den vejledning, som udsendes til kommunerne efter lovens  

 vedtagelse.
 Det nævnte flertal forudsætter, at tilbudet tilrettelægges således, at  

 børnene gennem leg og samvær og ved pædagogisk målrettede aktiviteter får  

 stimuleret deres sproglige udvikling.
I den vejledning, som vil blive udarbejdet af Undervisningsministeriet i  

 samarbejde med Socialministeriet, bør der lægges stor vægt på  

 vejledningsindsatsen over for forældre til tosprogede børn, herunder om de  

 almindelige daginstitutionstilbud.
De hidtidige positive erfaringer med  

 integrering af tosprogede førskolebørn i daginstitutionerne bør inddrages i  

 vejledningen.
 Det er flertallets opfattelse, at kommunerne med lovforslagets  

 bestemmelser får gode muligheder for at styrke tosprogede børns tilegnelse af  

 dansk før skolestart.
 Et mindretal inden for flertallet (Det Konservative Folkepartis medlemmer  

 af udvalget) støtter lovforslaget, selv om Det Konservative Folkeparti finder  

 den anvendte terminologi: »tosprogede elever« samt »dansk som  

 andetsprog«, uantagelig.
Mindretallet finder, at det er misvisende og forvirrende, når man fremover  

 vil betegne fremmedsprogede elever i Danmark som »tosprogede«.
Det  

 er muligt, at det er i overensstemmelse med den vedtagne internationale  

 terminologi, men uanset dette er man naturligvis ikke tosproget, når man kun  

 kan et sprog.
Tosproget bliver man først, når man rent faktisk kan tale og forstå to  

 sprog.
En stor del af problemerne omkring de fremmedsprogede børn i Danmark  

 ligger netop i, at de ikke kan dansk ordentligt og derfor ikke er tosprogede.  

 Mindretallet forbeholder sig ret til fortsat at betegne en fremmedsproget som  

 en fremmedsproget og finder, at de, der opfatter betegnelsen  

 »fremmedsproget« som negativ, er ofre for deres egne fordomme.
Mindretallet finder det ligeledes uantageligt, at man vil indføre en  

 terminologi, hvor dansk i Danmark betegnes som et »andetsprog«.
I  

 Danmark er dansk naturligvis førstesproget for alle, som uddanner sig her med  

 henblik på en tilværelse i Danmark.
Mindretallet finder, at det har en  

 særdeles uheldig signalværdi at betegne dansk som et »andetsprog« i  

 Danmark.
 Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Udvalgsbehandlingen har understreget de problemer, som Enhedslisten lagde  

 vægt på under 1. behandling.
For det første er isolation af tosprogede  

 småbørn i særskilte tilbud en dårlig løsning, når det gælder en samlet  

 sproglig, social og kulturel integration.
For det andet sikrer forslaget ikke  

 tilbudets kvalitet, herunder at førskolebørnene undervises af pædagoger i et  

 småbørnspædagogisk miljø (børnehave eller lignende). For det tredje frygter  

 Enhedslisten, at 3-timers-tilbudet vil betyde, at færre tosprogede børn  

 kommer i almindelig børnehave, dels fordi kommunerne kan henvise børnene til  

 3-timers-tilbudet i stedet for at tildele pædagogiske fripladser, dels fordi  

 indvandrerforældre med små indkomster vil fravælge de dyre  

 daginstitutionspladser.
Enhedslisten mener, at man i stedet for  

 3-timers-tilbudene burde fremme tosprogede børns udvikling gennem bedre  

 muligheder for at opnå pladser i børnhaverne og en opkvalificering af  

 børnehavernes tilbud til denne gruppe børn, bl.a. gennem en  

 uddannelsesindsats for det pædagogiske personale.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Lis Greibe (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Hanne Severinsen (V) fmd.
Henning Urup (V) Ulla Tørnæs  

 (V) Frank Dahlgaard (KF) Thomas Torp Andersen (KF) John Vinther (KF) Poul  

 Nødgaard (DF) Fremskridtspartiet havde ikke medlemmer i udvalget.
Bilag Nogle af udvalgets spørgsmål til undervisningsministeren samt dennes svar  

 herpå Spørgsmål 4:
»Hvori består logikken i at betegne indvandrerbørn, der kun kan et  

 sprog, nemlig deres eget modersmål, som »tosprogede«?» Svar:
 Den foreslåede bestemmelse under § 4 a, stk. 2, lyder således: »Ved  

 tosprogede børn forstås børn, der har et andet modersmål end dansk, og som  

 først ved kontakt med det omgivende samfund, evt. gennem skolens  

 undervisning, lærer dansk.« Betegnelsen omfatter således både børn, der  

 har tilegnet sig dansk, og børn, der endnu ikke har lært det.
Den hidtidige betegnelse »fremmedsprogede« er efter min mening  

 misvisende, når den anvendes på elever, der har tilegnet sig dansk.
Ordet kan  

 desuden virke distancerende og bør derfor ændres.
Begrundelsen for at vælge »tosproget« er, at ordet anvendes i  

 international terminologi.
Ordet indicerer, at det er målsætningen, at  

 børnene lærer dansk, jf. det anførte i afsnittet om ændret terminologi i  

 bemærkningerne til lovforslaget.
 Spørgsmål 5:
»Vil en dansker, der rejser til Tyrkiet for at leve og arbejde der,  

 efter den af ministeren foreslåede terminologi blive betegnet som  

 »tosproget«, selv om den pågældende ikke kan tale og forstå andet  

 end dansk?» Svar:
Nej.
Anvendelse af ordet »tosproget« forudsætter, at den  

 pågældende er omfattet af foranstaltninger vedrørende undervisning i  

 værtslandets sprog.
 Spørgsmål 6:
»Synes ministeren, at det er naturligt at betegne dansk som et  

 »andetsprog« i Danmark?» Svar:
Hovedintentionen med lovforslaget er at forbedre de tosprogede børns  

 muligheder for at lære dansk.
Forslaget om at anvende terminologien  

 »dansk som andetsprog« i folkeskoleloven har intet at gøre med  

 vægtningen af dansk i undervisningen, men markerer, at skolen bl.a. gennem  

 etablering af særlig støtte må forholde sig til, at børnene har et andet  

 modersmål end dansk.
At danskundervisningen har karakter af en undervisning i  

 »andetsprog«, indebærer desuden, at denne undervisning går længere  

 end folkeskolens undervisning i fremmedsprog.
Der henvises til svaret på  

 spørgsmål 10.
 Spørgsmål 12:
»Kan tilbudene til tosprogede førskolebørn integreres  

 funktionsmæssigt i en børnehave?» Svar:
Ja, tilbudene vil kunne integreres funktionsmæssigt i børnehaven, når det  

 skønnes hensigtsmæssigt.
Dette vil som oftest være tilfældet, hvis der med  

 hjemmel i forslagets nr. 1 etableres en målrettet indsats for tosprogede  

 børn, der er optaget i børnehave.
Hvis kommunalbestyrelsen beslutter, at tilbud for børn, der ikke er  

 optaget i daginstitutioner, henlægges til en børnehaves lokaler, kan den  

 tillige bestemme, at aktiviteterne skal integreres funktionsmæssigt i  

 institutionens virksomhed.
De særlige tilbud kan dog ikke have karakter af  

 pasningsordninger.
 Der vil i alle tilfælde være behov for et lokalt samarbejde mellem  

 institutionsområdet og skolemyndighederne vedr. etablering af de særlige  

 tilbud.
 Spørgsmål 13:
»Er tilbudene til førskolebørn omfattet af folkeskolens § 15, således  

 at tilbudet kun kan gives 200 dage om året og i øvrigt følger  

 skoleåret?» Svar:
 Tilbudene er ikke ifølge lovforslaget omfattet af den nævnte bestemmelse.  

 Afgørelsen vedr. den tidsmæssige placering træffes af kommunalbestyrelsen,  

 idet tilbudene dog højst kan omfatte 15 ugentlige timer.
 Det vil i mange tilfælde være naturligt at placere aktiviteterne inden for  

 de 200 skoledage, jf. folkeskolelovens § 15. Ved tilbud, der er integreret  

 funktionsmæssigt i en børnehave, jf. spørgsmål 12, vil kommunen have mulighed  

 for at fastsætte en åbningstid på samme dage, som er gældende for  

 daginstitutioner.
 Spørgsmål 14:
»Agter ministeren at udvide kapaciteten på det særlige  

 introduktionsår for tosprogede til pædagoguddannelsen?» Svar:
I henhold til aktstykke nr. 301 af 25. maj 1994 blev der i  

 undervisningsåret 1994-95 oprettet et særligt etårigt  

 »forberedelseskursus for indvandrere og flygtninge« ved 4  

 pædagogseminarier og 4 lærerseminarier fordelt over hele landet med en samlet  

 optagelseskapacitet på ca. 200 kursister.
I år er kursuset igen udbudt ved de  

 samme seminarier, dog med to undtagelser på grund af manglende søgning.
Ministeriet er netop i gang med at indsamle data om - antal af optagne de to år, - hvor mange, der gennemførte uddannelsen det første år, - hvor mange af dem, der gennemførte uddannelsen, der fortsatte på enten  

 pædagog- eller læreruddannelsen, - det hidtidige frafald, respektive forventet gennemførelse, på  

 uddannelsen i indeværende undervisningsår og - institutionernes holdning til fortsat at udbyde uddannelsen.
 På baggrund af de indsamlede oplysninger vil ministeriet derefter tage  

 stilling til udbudet til næste år.
 Spørgsmål 15:
»Skal tosprogede førskolebørn, som modtager tilbud efter  

 lovforslagets nr. 1, indskrives og optages i folkeskolen?» Svar:
Tilmelding til de nævnte tilbud indebærer ikke, at barnet indskrives og  

 optages i en folkeskole på samme måde som elever i folkeskolens klasser.
Det  

 samme gælder for børn, der modtager specialpædagogisk bistand i medfør af  

 folkeskolelovens § 4, stk. 1.
 Spørgsmål 16:
»Vil forældre til tosprogede førskolebørn, som modtager tilbud efter  

 lovforslagets nr. 1, være valgberettigede og valgbare til  

 skolebestyrelsen?» Svar:
 Da børnene, der modtager tilbudene, ikke indskrives som elever i en  

 folkeskole, jf. ovenstående svar på spørgsmål 15, deltager forældrene ikke i  

 skolebestyrelsesvalgene.
