Bilag 1 Bekendtgørelse om ændring af bekendtgørelse om uddannelserne i den erhvervsfaglige fællesindgang produktion og udvikling § 1 I bekendtgørelse nr. 151 af 4. marts 2008 om uddannelserne i den erhvervsfaglige fællesindgang produktion og udvikling foretages følgende ændringer:
 1. Bilag 10, afsnit 6, ophæves, og i stedet indsættes som nyt afsnit 6 bilag 1 til denne bekendtgørelse.
§ 2 Bekendtgørelsen træder i kraft den 1. juli 2008.
Undervisningsministeriet, den 19. juni 2008 P.M.V.Søren HansenAfdelingschef / Jannie Eriksen Bilag 1 6. Bedømmelse og beviser mv.
6.1. Uddannelsens enkelte trin afsluttes med en prøve med eksterne censorer.
Prøven efter et trin, som ikke er uddannelsens sidste trin, skal aflægges af alle elever.
6.2. Som del af den sidste skoleperiode i laboratorietandteknikeruddannelsen, trin 1, basistandtekniker, afholder skolen en afsluttende prøve.
Prøven udgør en svendeprøve.
Reglerne i bekendtgørelse om prøver og eksamen i erhvervsrettede uddannelser anvendelse.
6.2.1. Prøven består af en skriftlig prøve og en praktisk prøve.
Bedømmelsen foretages af en lærer udpeget af skolen og to censorer udpeget af det faglige udvalg.
Opgaverne stilles af skolen i samråd med det lokale uddannelsesudvalg.
Den skriftlige prøve består af opgaver inden for områdefag.
6.2.2. Den praktiske prøve består af to fremstillingsopgaver, trukket blandt de i undervisningen gennemførte områdefag.
Skuemestrene er til stede alene ved skuening af det endelige produkt, dog udpeges én skuemester blandt skuemestreholdet, der har til opgave, at være til stede på skolen en dag under afholdelsen af svendeprøven.
6.2.3. Skuemesteren har til opgave at foretage observationer af eksaminandernes holdning til faget dvs. hvordan eksaminanderne håndterer arbejdsmiljøet, både det fysiske, kemiske og det personlige, det vil sige håndterer værktøj, redskaber og materialer, om nødvendigt anvender personlige værnemidler, bruger ergonomisk hensigtsmæssigt arbejdsstillinger.
Endvidere observerer skuemesteren prøveforløbet generelt.
6.2.4. De skriftlige opgaver jf. afsnit 6.2.1., løses inden for 3 klokketimer.
Alle hjælpemidler er tilladt.
Den praktiske prøve løses over en periode af 4 dages varighed i et samlet forløb.
6.3. Som del af den sidste skoleperiode i laboratorietandteknikeruddannelsen, trin 2, afholder skolen en afsluttende prøve.
Prøven udgør en svendeprøve.
6.3.1. Prøven består af en skriftlig og en praktisk prøve.
Bedømmelsen foretages af en lærer udpeget af skolen og to censorer udpeget af det faglige udvalg.
Opgaverne stilles af skolen i samråd med det lokale uddannelsesudvalg.
Den skriftlige prøve består af opgaver inden for de valgte specialefag.
Den praktiske prøve består af to fremstillingsopgaver, trukket blandt de 4 valgte specialefag.
Skuemestrene er til stede alene ved skuening af det endelige produkt, dog udpeges én skuemester blandt skuemestreholdet, der har til opgave, at være til stede på skolen en dag under afholdelsen af svendeprøven.
6.3.2. Skuemesteren har til opgave at foretage observationer af eksaminandernes holdning til faget det vil sige hvordan eksaminanderne håndterer arbejdsmiljøet, både det fysiske, kemiske og det personlige såsom håndtering af værktøj, redskaber og materialer, om nødvendigt anvender personlige værnemidler, bruger ergonomisk hensigtsmæssigt arbejdsstillinger.
Endvidere observerer skuemesteren prøveforløbet generelt.
I øvrigt finder reglerne i bekendtgørelse om prøver og eksamen i erhvervsrettede uddannelser anvendelse.
6.3.3. De skriftlige opgaver, jf. afsnit 6.3.1., løses inden for 3 klokketimer.
Alle hjælpemidler er tilladt.
Den praktiske prøve løses over en periode af 4 dages varighed i et samlet forløb.
6.4. For at der kan udstedes skolebevis, skal eleven have opnået beståkarakter som gennemsnit af alle karaktererne for samtlige grund- og områdefag i hovedforløbet.
Der skal i øvrigt være opnået beståkarakter i hvert enkelt specialefag.
Eventuelle fag, hvor der ikke gives karakter, skal være gennemført efter reglerne om faget.
Eleven skal have besvaret de skriftlige opgaver, der er nævnt i afsnit 5.2., og opgavebesvarelserne skal være godkendt af skolen.
 6.5. For elever, der afslutter uddannelsen med trin 1, basistandtekniker, skal prøven være bestået.
 6.6. For elever, der afslutter uddannelsen med trin 2, laboratorietandtekniker, skal prøven være bestået.
 6.7. Ved uddannelsens afslutning, herunder afslutning med trin 1, udsteder det faglige udvalg et uddannelsesbevis til eleven som dokumentation for, at eleven har opnået kompetence inden for uddannelsen.
