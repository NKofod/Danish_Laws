Erstatningsansvarslovens § 26 - Tortgodtgørelse i sager vedrørende forbrydelser mod kønssædeligheden, nævnets j.nr. 13-520-02374 Ansøger var gift med skadevolder og gjorde det efter et skænderi nytårsaften forbi med ham.
Hun vågnede dagen efter ved, at skadevolder forsøgte at have samleje med hende, hvilket hun dog nægtede.
Skadevolder udsatte hende herefter for vold og voldtægt, idet han slog hende hårdt på brysterne, fastholdt hende og gennemførte samleje med hende mod hendes vilje.
Han lagde sig efterfølgende til at sove.
Ansøger forsøgte at stikke af flere gange, men han vågnede og forhindrede hende heri.
Da hun forsøgte at stikke af den sidste gang, voldtog skadevolder hende igen og tildelte hende herefter et knytnæveslag i ansigtet.
 Ansøger og skadevolder spiste herefter morgenmad med ansøgers bror, der havde sovet i samme hus, dog i en anden afdeling og under indtagelse af sovemedicin.
 Politiet fandt i forbindelse med den efterfølgende efterforskning store totter af ansøgers hår på sengen og iturevet undertøj, ligesom der blev konstateret skader på ansøger, herunder rødme, blødninger, hudafskrabninger og hævelser på store dele af kroppen og i ansigtet.
Statsadvokaten besluttede at rejse tiltale mod skadevolder, men da han var udrejst af landet, blev den ikke forkyndt i tide, hvorfor politiets påtaleopgivelse var gyldig.
Nævnet besluttede at lade forholdet være omfattet af offererstatningsloven, idet det måtte lægges til grund, at ansøger var blevet udsat for overgreb som forklaret.
Ansøgers advokat havde blandt andet ansøgt om tortgodtgørelse på 60.000 kr., hvilket nævnet imødekom.
