 På en række vilkår meddelt tilladelse til, at Ugeskrift for Retsvæsen  

 bliver udgivet på CD-ROM, idet en edb-læsbar version af ugeskriftet må  

 betragtes som et retsinformationssystem, og delvist undtages fra  

 bestemmelserne i lov om private registre.
 Registertilsynet modtog i beretningsåret ansøgning om tilladelse til, i  

 medfør af § 2, stk. 5, i lov om private registre, at udgive en edb-læsbar  

 version af domssamlingen til Ugeskrift for Retsvæsen (UfR).
 Det fremgik af sagen, at Ugeskrift for Retsvæsen som Danmarks eneste  

 generelle domssamling hovedsageligt varetager 2 funktioner dels en  

 nyhedsformidlende, dels en dokumenterende, ligesom det anførtes,  

 at Ugeskrift  for Retsvæsen udover at tjene en ren og skær arkivfunktion i  

 vid udstrækning anvendes til søgning af præjudikater i forbindelse med  

 konkret sagsbehandling.
 For at tilgodese dette sidste formål er Ugeskrift for Retsvæsen udstyret  

 med en række registre:
 1. En indholdsfortegnelse.
 2. Et hovedregister med tilhørende systematisk emneregister, som  

 understøttes af et nøgleordsregister.
 3. Et navneregister.
 4. Et lovregister.
 Søgning i ovennævnte registre kan afføde en del manuelt besvær, idet det  

 ofte vil være nødvendigt at søge under forskellige rubriceringer, foretage  

 supplerende opslag osv.
 Det fremgik, at forlaget ønskede at eliminere disse vanskeligheder ved at  

 indlægge domssamlingen i Ugeskrift for Retsvæsen på et elektronisk medium,  

 nærmere betegnet på en CD-ROM (Compact Disc Read Only Memory), hvorved der  

 etableredes en database med et samlet index, i hvilken følgende  

 søgemuligheder ville være tilstede:
- søgning via lovregisteret, - søgning via emneregisteret, - fritekstsøgning.
Det blev anført, at det i forbindelse med udgivelse af Ugeskrift for   

 Retsvæsen på CD-ROM var tanken, i det omfang person- og stednavne ikke i  

 medfør af Ugeskrift for Retsvæsens almindelige retningslinier herom var  

 anonymiseret, at gøre disse usøgbare ved indsættelse af en spærrekode.
Udover  

 at omfatte parter skulle dette også være tilfældet for vidner, syns- og  

 skønsmænd, hvorimod man ikke fra forlagets side ønskede at gøre juridiske  

 personer (herunder myndigheder, selskaber, eller organisationer), advokater,  

 dommere, voldgiftsmænd og offentlige ansatte, der optrådte i domsbasen i  

 kraft af deres embede eller hverv, og forfatternavne, hvortil der henvistes,  

 usøgbare.
 Om begrundelsen for alene at gøre parter, vidner, syns- og skønsmænds  

 navne og gadenavne usøgbare, og således ikke foretage en fuldstændig  

 anonymisering, blev det anført, at dette ud over at sprænge de økonomiske  

 rammer, ville indebære en vanskelig skønsudøvelse og fjerne en betydelig  

 retsinformatorisk funktion ved ugeskriftets gengivelse af dommen, hvilket for  

 det sidste forholds vedkommende ligeledes var begrundelsen for ikke at gøre  

 oplysninger om juridiske personer og navne på advokater, dommere,  

 voldgiftsmænd, offentligt ansatte og forfattere usøgbare.
 Generelt blev det oplyst, at søgespærring ville blive etableret som en  

 kode, der var knyttet til det enkelte navn i basen, og som registreredes af  

 søgesystemet, ligesom de lagrede oplysninger ville blive komprimeret og  

 krypteret, hvilket medfører, at det ikke umiddelbart vil være muligt via  

 styresystemets sædvanlige kopieringskommandoer at hente data ud af  

 lagermediet, og dermed gennembryde de spærreanordninger, der gør visse navne  

 usøgbare.
 Det oplystes, at opdatering skulle ske hver 3. måned, og at forlaget, idet  

 en »næsten-opdateret« CD-ROM ville repræsentere en vis værdi, ville  

 tilstræbe at tilrettelægge ordningen, således at der i videst muligt omfang  

 skete tilbagelevering.
 Sagen blev behandlet på et møde i Registerrådet.
 Registertilsynet udtalte i den anledning, at man var af den opfattelse, at  

 en edb-læsbar version af Ugeskrift for Retsvæsen bestående af afgørelser  

 eller uddrag heraf fra højesteret,  landsretterne og Sø- og Handelsretten i  

 København suppleret med en række registre, var at anse for et  

 retsinformationssystem som var omfattet af lov om private registre § 2, stk.  

 5.
 Registertilsynet fandt endvidere, at anonymiseringskravene i cirkulære nr.  

 85 af 8. juli 1988 om indlæggelse af afgørelser i Det statslige  

 retsinformationsystem, måtte anses for tilgodeset, ligesom man fandt, at det  

 forhold, at forlaget agtede at træffe foranstaltninger med henblik på at gøre  

 de efter anonymiseringen tilbageværende navne på parter, vidner, syns- og  

 skønsmænd og gader usøgbare, var i overensstemmelse med kravet i § 2, stk. 7,  

 i nævnte cirkulære.
 Med hensyn til anvendelsen af det edb-læsbare medie CD-ROM, fandt  

 Registertilsynet under hensyn til, at det ikke var muligt at tilføje data til  

 eller manipulere med de på CD-eren lagrede data, og henset til, at en såkaldt  

 notefunktion var baseret på en særskilt opkobling, at der ikke ved  

 distributionen af CD-erne etableredes selvstændige registre, men at CD-erne  

 måtte betragtes som kopier.
På denne baggrund meddelte Registertilsynet i henhold til lov om private  

 registre § 2, stk. 5, 1. pkt., tilladelse til, at  Ugeskrift for Retsvæsen,  

 delvis undtoges fra bestemmelserne i lov om private registre.
Tilladelsen  

 hertil, jf. lov om private registre § 2, stk. 5, 2. pkt., meddeltes på  

 følgende betingelser:1. Forlaget skal følge de bestemmelser vedrørende  

 anonymisering og søgning, der er indeholdt i cirkulære nr. 85 af 8. juli 1988  

 om indlæggelse af afgørelser i Retsinformation, hvilket vil sige, at der skal  

 ske anonymisering efter de af  Ugeskrift for Retsvæsen hidtil anvendte  

 fremgangsmåder, og at navne på parter, vidner, syns- og skønsmænd og gader  

 gøres usøgbare.
 2. Oplysninger om juridiske personer, når bortses fra enkeltmandsejede  

 firmaer og lignende, kan gøres søgbare, ligesom oplysninger om advokater,  

 dommere, voldgiftsmænd, offentligt ansatte og andre, hvis navne optræder i  

 domsbasen i kraft af deres embede eller hverv, kan gøres søgbare, under  

 forudsætning af, at der ikke i øvrigt indgår personoplysninger om de  

 pågældende.
 3. Oplysning om navn på juridiske forfattere i forbindelse med omtale af  

 en lærebog kan gøres søgbare.
 4. Ved videregivelse af Ugeskrift for Retsvæsen på det edblæsbare medie  

 CD-ROM skal der etableres sikkerhed for, at det ikke er muligt at ophæve  

 indlagte spærrekoder, hvilket skal ske gennem materialets komprimering og  

 kryptering.
 5. Ved anvendelse af det edb-læsbare medie CD-ROM må der ikke kunne  

 tilføjes data eller manipuleres med de på CD-erne lagrede data.
 6. Lov om private registre § 5 om berigtigelsesprocedurer, § 6, stk. 2-4,  

 om ajourføring, kontrol m.v. til sikring af oplysningernes rigtighed og  

 sikkerhedsforanstaltninger, samt § 7 ae vedrørende registrerede personers  

 adgang til oplysninger om sig selv med hertil knyttet klageadgang skal  

 iagttages.
Registertilsynet forudsatte desuden, at forlaget tilrettelagde  

 distributionsordningen, således at man fra forlagets side havde mulighed for  

 at berigtige fejl og mangler.
Dette hensyn fandt Registertilsynet bedst  

 varetoges ved etablering af en abonnementsordning med obligatorisk  

 tilbagelevering.
 (* 1) Registertilsynets Årsberetning 1991 side 96.
