Skriftlig fremsættelse (15. marts 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om kapitalmarkeder og forslag til lov om ændring af lov om finansiel virksomhed, lov om finansielle rådgivere og boligkreditformidlere og forskellige andre love (Gennemførelse af direktiv om markeder for finansielle instrumenter (MiFID II) og ændringer som følge af forordning om markeder for finansielle instrumenter (MiFIR) m.v.) (Lovforslag nr.
L 155 og L 156) Den finansielle krise har afsløret svagheder i de finansielle markeders virkemåde og gennemsigtighed, samtidig med, at udviklingen på de finansielle markeder har gjort det klart, at der er behov for at styrke reguleringen af markederne for finansielle instrumenter.
Desuden har den teknologiske udvikling medført et behov for en revision af reglerne for handel med finansielle instrumenter.
Der er derfor fundet behov for at lave en gennemgribende modernisering og opstramning af reglerne om markedspladser og handel med værdipapirer m.v.
Formålet er at sikre velfungerende og effektive kapitalmarkeder til gavn for den finansielle stabilitet og kapitalfremskaffelsen samt øge investorbeskyttelsen og gennemsigtigheden.
Det skal sikre, at tilliden til kapitalmarkederne bevares.
Markedet for udstedelse og handel med finansielle instrumenter er central i et bredere samfundsmæssigt perspektiv, og samfundet har en særlig interesse i, at kapitalmarkedet fungerer på en ordentlig måde, hvor der er tillid hertil.
Dette sikres blandt andet gennem en tidsvarende regulering, herunder tilsyn, med markedspladser og aktører.
 Der er tale om det mest betydningsfulde reguleringsinitiativ inden for kapitalmarkedsområdet siden gennemførelsen af Børsreform II, der dannede grundlag for udarbejdelsen af lov om værdipapirhandel m.v. i 1995.
 Sammenfattende indebærer lovforslagene en øget gennemsigtighed på kapitalmarkederne til gavn for investorernes tillid til disse markeder, en stærkere regulering af markedsaktørerne med henblik på ordentlige og velfungerende markeder, samt en øget konkurrence mellem aktører på kapitalmarkederne.
 Med disse bemærkninger, og idet jeg i øvrigt henviser til lovforslagene og de bemærkninger, der ledsager dem, skal jeg anbefale forslagene til Tingets velvillige behandling.
