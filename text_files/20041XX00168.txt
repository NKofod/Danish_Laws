Skriftlig fremsættelse (8. december 2004) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov om  

 ændring af lov om almene boliger samt støttede private andelsboliger m.v. og  

 lov om kommunal anvisningsret (Indsats mod ghettoisering) (Lovforslag nr.
L 135).
 Forslaget indgår som et led i udmøntningen af regeringens  

 strategi mod ghettoisering, som blev fremlagt i maj 2004.
Ghettoisering er karakteriseret ved, at der i en række  

 boligområder i stigende omfang sker en koncentration af personer, der ikke i  

 kraft af arbejde eller uddannelse har kontakt til det omgivende samfund.  

 Tilflytning af ressourcesvage grupper og fraflytning af ressourcestærke er  

 kernen i ghettoiseringsprocessen.
Det afgørende for en vellykket indsats er  

 derfor at forhindre, at flere ressourcesvage borgere flytter ind i de  

 problemramte boligområder.
Samtidig skal mere ressourcestærke tiltrækkes.
 Det foreslås på den baggrund at ændre de 2 love.
 Forslaget består af nye udlejningsregler i problemramte områder  

 med alment boligbyggeri og bedre anvisningsmulighed i privat  

 udlejningsbyggeri.
 Forslaget indeholder følgende hovedpunkter:
Kommunalbestyrelsen kan beslutte, at boligorganisationen ved  

 udlejning af almene familieboliger i afdelinger i almene boligområder med en  

 høj andel af personer udenfor arbejdsmarkedet skal afvise boligsøgende på  

 ventelisten, der i en længerevarende periode har modtaget kontanthjælp,  

 starthjælp  

 eller introduktionsydelse.
Kan boligen ikke lejes ud til andre boligsøgende  

 på  

 ventelisten, lejes den dog ud til de nævnte boligsøgende.
 Afviste boligsøgende på ventelisten skal af kommunalbestyrelsen  

 så vidt muligt inden for 6 måneder have anvist en anden passende bolig.
 For at imødekomme det heraf følgende anvisningsbehov kan socialministeren  

 godkende, at kommunens anvisningsret til kommunens øvrige almene  

 boligafdelinger forhøjes.
 Kommunalbestyrelsen kan også beslutte, at boligorganisationen  

 skal stille indtil 100 pct. af de ledige boliger i afdelingerne til rådighed  

 for kommunalbestyrelsen med henblik på styrkelse af beboersammensætningen.
 Lov om kommunal anvisningsret kan fremover kun anvendes i de  

 kommuner, hvori der ligger almene afdelinger, hvor kommunalbestyrelsen har  

 besluttet kombineret udlejning.
En aftale om kommunal anvisningsret kan enten - som nu - vedrøre  

 højst hver fjerde ledige lejlighed eller bestemte boliger i ejendommen.
De  

 private udlejere får herved mulighed for at udvælge, hvilke bestemte boliger  

 som bedst vil kunne indgå i aftalen.
Den maksimale godtgørelse for anvisningen, som kommunerne kan få  

 refunderet fra staten, forhøjes til 30.000 kr.
Fremover opereres alene med ét  

 beløb på 30.000 kr. pr. anvist bolig uafhængigt af boligens størrelse.
Forslaget om kombineret anvisning forudsættes at ville komme til  

 at omfatte 20-25 almene boligområder med i alt 30-35.000 boliger.
Det  

 skønnes,  

 at der i disse afdelinger årligt vil blive afvist omkring 600  

 kontanthjælpsmodtagere m.v.
Det skønnes, at 2/3 af de afviste  

 kontanthjælpsmodtagere m.v. vil tage imod den anviste erstatningsbolig.  

 Kommunen betaler efter allerede gældende regler lejen for de anviste boliger  

 i  

 perioden fra boligen stilles til rådighed for kommunalbestyrelsen til boligen  

 udlejes til den anviste boligsøgende.
Derudover garanterer kommunen for  

 lejerens  

 opfyldelse af kontraktmæssige forpligtelser til at istandsætte boligen ved  

 fraflytning.
Med den kombinerede udlejning gives der de omfattede kommuner et  

 redskab til at løse opgaver, der allerede henhører under kommunerne.
Der er  

 tale om en frivillig mulighed for kommunerne, og der er ikke hermed tilsigtet  

 kommunale merudgifter.
 Forslaget om forbedring af kommunernes muligheder for at indgå  

 aftaler om kommunal anvisningsret i privat udlejningsbyggeri har ingen  

 økonomiske konsekvenser for det offentlige, idet udgifterne til ordningen  

 holdes inden for de eksisterende rammer.
 De kommunaløkonomiske konsekvenser skal forhandles med de  

 kommunale parter.
 Forslaget vil ikke have administrative konsekvenser for stat og  

 amter, for kommunerne vil der blive tale om en mindre administrativ  

 merbelastning.
 Det foreslås, at loven træder i kraft 1. april 2005.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til Tingets velvillige  

 behandling.
