 Provisionsindtægter for en salgsagent inden for møbelbranchen, der  

 ikke havde nogen skriftlig aftale med agenturgiverne, blev anset for  

 erhvervet i skattemæssig henseende ved agenturgiverens fakturering til  

 køberen.
 A klagede for indkomståret 1983 over, at amtsligningsrådet havde overført  

 provisionsindtægter på 258.162 kr. til beskatning hos ham fra et  

 anpartsselskab, B, hvori han var hovedanpartshaver.
 Det var oplyst, at klageren pr. 1. januar 1982 havde påbegyndt selvstændig  

 virksomhed som salgsagent inden for møbelbranchen på det amerikanske og  

 canadiske marked, og at virksomheden pr. 1. juli 1983 var omdannet til  

 anpartsselskabet B.
 Amtsligningsrådet havde anset provisionsindtægterne på 258.162 kr. for at  

 være indtjent af klageren før virksomhedsomdannelsen og dermed skattepligtigt  

 for ham.
Klageren havde godkendt, at et beløb på 109.013 kr. af nævnte  

 provisionsindtægter blev henført til beskatning hos ham.
Dette beløb vedrørte  

 ordrer, hvor agenturgiverne - danske og tyske møbelfabrikker - havde modtaget  

 betalingen fra kunden før den 30. juni 1983. Klageren var indforstået med, at  

 beløbet måtte anses for endeligt erhvervet af ham inden den 1. juli 1983,  

 uanset afregningen først havde fundet sted efter nævnte dato.
 Med hensyn til den resterende del af forhøjelsen, 149.149 kr., havde  

 klageren anført, at disse provisionsindtægter vedrørte ordrer optaget inden  

 den 1. juli 1983, men hvor kunden først havde afregnet efter denne dato.
Det var oplyst, at klageren, når han modtog en ordre, udstedte en  

 ordrebekræftelse, som sendtes til kunden og den danske eller tyske  

 møbelfabrik.
Når møblerne blev afsendt, sendte møbelfabrikken en faktura til  

 kunden med kopi til klageren.
Klageren modtog senere provision fra  

 møbelfabrikken for de månedlige salg og kontrollerede denne ved at  

 sammenholde ordrebekræftelse og fakturakopier.
Det var amtsligningsrådets opfattelse, at fabrikken på  

 faktureringstidspunktet havde accepteret ordren, og at annullation fra  

 køberens side eller lignende forhold, der indebar, at ordren ikke blev  

 effektueret, som altovervejende hovedregel ville være indtrådt på et  

 tidligere tidspunkt.
Rådet havde herefter antaget, at provisionsindtægten var  

 erhvervet på faktureringstidspunktet.
Rådet havde endvidere henvist til, at  

 en af fabrikkerne afregnede provisionen på dette tidspunkt.
Klageren oplyste, at hans forhold til de fabrikker, som han  

 repræsenterede, i overensstemmelse med kutymen i branchen ikke havde været  

 kontraktligt reguleret i de omhandlede år.
Han henviste til bestemmelserne i  

 § 68 og § 69 i kommissionsloven, hvorefter agenten kun er berettiget til  

 provision, når aftalen opfyldes.
Klageren henviste endvidere til  

 bestemmelserne om eksportgaranti, hvorefter garantien ikke omfatter  

 agentprovision og lignende udgifter, der bortfalder som følge af de  

 begivenheder, som garantien dækker.
 Efter det oplyste om proceduren for ordreoptagelse og salg, og henset til,  

 at klageren ikke havde haft nærmere skriftlige aftaler derom med sine  

 agenturgivere, fandt Landsskatteretten, at det måtte anses for berettiget, at  

 faktureringstidspunktet var lagt til grund som indtægtskriterium for  

 klagerens provisionsindtægter forud for virksomhedsomdannelsen til selskab.  

 Den påklagede ansættelse blev herefter stadfæstet.
 LV 1987, D 1.3.
