 Skattedepartementet har tiltrådt, at bortfaldet pr. 7. juli 1987 af  

 den resterende del af § 42-lån, som var ydet til igangværende og afsluttede  

 uddannelser til en fritids-, børnehave- eller socialpædagog, ikke medfører  

 skattepligt eller reduktion af skattefradraget.
I april måned 1986 traf Den Sociale Ankestyrelse en afgørelse, udsendt som SM 0-31-86, den 7. juli 1986, hvorefter uddannelsen til daginstitutionspædagog ikke kunne anses for at være en sådan højere uddannelse, at støtte efter bistandslovens § 42 skulle ydes dels som tilskud, dels som lån.
Støtte til uddannelsen skal derfor ydes som fuldt tilskud.
Afgørelsen, som betød en ændring af hidtidig praksis i de fleste kommuner, medførte, at Socialministeriet i sin vejledning af 24.
juli 1986 om ændring af praksis ved støtte efter bistandslovens § 42 til uddannelse til fritids-, børnehave- eller socialpædagog meddelte, at tilbagebetalingskrav skulle frafaldes ved igangværende og afsluttede uddannelser for den del af et lån, som resterede pr. 7. juli 1986, jf. nu pkt. 49 i Socialministeriets vejledning af 26. juni 1987 om hjælp efter bistandslovens § 42.
Socialministeriet anmodede Skattedepartementet om at tage stilling til, om opgivelsen af tilbagebetalingskravet ville medføre skattemæssige konsekvenser for tilskudsmodtagere.
Skattedepartementet har nu tiltrådt, at den skete ændring af praksis ikke medfører skattepligt eller efter omstændighederne reduktion af personfradrag i medfør af kildeskattelovens § 37 c.
