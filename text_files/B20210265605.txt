Bekendtgørelse om energieffektiviseringsordning for overskudsvarme1) I medfør af § 23 o, stk. 3, 24 a, stk. 4, § 25 a, stk. 1, § 25 b, stk. 2, og § 34, stk. 2, i lov om varmeforsyning, jf. lovbekendtgørelse nr. 2068 af 16. november 2021, som ændret ved lov nr. 2606 af 28. december 2021, fastsættes efter bemyndigelse:
 Anvendelsesområde m.v.
 § 1. Denne bekendtgørelse finder anvendelse for virksomheder, der ønsker at indgå i en energieffektiviseringsordning for ekstern overskudsvarme.
Ansøgning om tilmelding til energieffektiviseringsordningen § 2. Virksomheder, der er registreret efter momsloven, kan ansøge Energistyrelsen om at indgå i en energieffektiviseringsordning for ekstern overskudsvarme.
Ansøgningen skal indsendes digitalt.
 Stk. 2. Virksomheden skal udarbejde en energigennemgang efter ISO 50001:2018 med fokus på den del af virksomhedens overskudsvarme, som er produceret på overskudsvarmeafgiftsbelagte brændsler, herunder virksomhedens processer og anlæg, der genererer, opgraderer og transporterer overskudsvarmen til den ønskede fjernvarmetemperatur.
 Stk. 3. Energigennemgangen skal omfatte en repræsentativ periode relateret til virksomhedens overskudsvarme.
 Stk. 4. Energigennemgangen skal identificere mulige energieffektiviseringer, herunder energieffektiviseringstiltag, jf. § 5, stk. 1, relateret til virksomhedens overskudsvarme.
 Stk. 5. Energigennemgangen skal være verificeret af en ekstern uvildig ekspert eller et certificeringsorgan, jf. § 7.
 Stk. 6. Gennemsyn af ISO 50001:2018 kan ske hos Energistyrelsen.
 § 3. Sammen med ansøgningen skal virksomheden indsende en erklæring på tro- og love fra et medlem af virksomhedens direktion om, at alle oplysningerne i ansøgningen er korrekte.
Afgørelse om tilmelding til ordningen § 4. Energistyrelsen kan efter ansøgning træffe afgørelse om, at en virksomhed kan blive tilmeldt ordningen.
 Stk. 2. Efter ansøgning fra virksomheden, kan Energistyrelsen træffe afgørelse om, at et eller flere af virksomhedens anlæg ikke er omfattet af ordningen, såfremt det pågældende anlægs overskudsvarmeproduktion kan måles og aflæses adskilt fra den overskudsvarmeproduktion, som vil blive omfattet af ordningen.
 Stk. 3. Såfremt ansøgningen, jf. § 2, stk. 1-6, vurderes at være mangelfuld, meddeler Energistyrelsen påbud om, at virksomheden skal eftersende de manglende dokumenter eller informationer inden for 60 dage.
 Stk. 4. Energistyrelsen kan meddele en fristforlængelse, jf. stk. 3, såfremt særlige omstændigheder tilsiger dette.
 Stk. 5. I afgørelsen fastsættes eventuelle vilkår om energieffektiviseringstiltag, jf. § 5, stk. 1.
 Stk. 6. Afgørelsen, jf. stk.1, kan gøres betinget af gennemførelse af energieffektiviseringstiltag, jf. § 5, stk. 1.
Energieffektiviseringstiltag § 5. Såfremt energigennemgangen, jf. § 2, stk. 2, identificerer energieffektiviseringstiltag relateret til overskudsvarme, er virksomheden forpligtet til at gennemføre disse, hvis tilbagebetalingstiden er på op til 5 år, jf. bilag 1.
 Stk. 2. Energieffektiviseringstiltag skal gennemføres inden for 12 måneder fra seneste verifikation af energiforholdene.
 Stk. 3. Energistyrelsen kan dispensere fra fristen i stk. 2, såfremt behovet for udskydelse skyldes naturlige produktionsstop, ekstraordinære udefrakommende begivenheder eller lignende.
 Stk. 4. Gennemførsel af energieffektiviseringstiltag skal efterfølgende dokumenteres ved indsendelse af regnskabsbilag m.v. over for Energistyrelsen, og verificeres af en uvildig ekstern ekspert eller certificeringsorgan, jf. § 7 i forbindelse med næstkommende eftersyn, jf. § 8.
 § 6. Energistyrelsen kan godkende, at energieffektiviseringstiltag, jf. § 5, stk. 1, kan undtages fra gennemførelse, når:
1) levetiden af det anlæg, hvori der skal gennemføres et energieffektiviseringstiltag, er mindre end 5 år, 2) det viser sig, at energieffektiviseringstiltaget er teknisk umuligt at gennemføre, 3) gennemførelse af energieffektiviseringstiltaget kan give væsentlige uønskede bivirkninger for virksomhedens produktion, eller 4) virksomheden har truffet beslutning om ændringer i produktionen, der gør gennemførelsen af energieffektiviseringstiltaget irrelevant.
 Stk. 2. Undtagelser efter stk. 1 skal verificeres af en uvildig eksterne ekspert eller et certificeringsorgan, jf. § 7, og forelægges skriftligt for Energistyrelsen.
Løbende forpligtelser og ekstern verifikation § 7. Verifikation af energigennemgange, jf. § 2, stk. 2, § 8 eller § 9, og energieffektiviseringstiltag, jf. § 5 eller § 9, stk. 4, skal foretages af:
1) en uvildig ekstern ekspert, der er godkendt efter § 10, stk. 1, eller 2) af et certificeringsorgan, der er akkrediteret efter ISO/IEC 17021-1 til certificering i henhold til ISO 50001 og denne bekendtgørelse.
Akkrediteringen skal være foretaget af DANAK Den Danske Akkrediteringsfond eller et tilsvarende akkrediteringsorgan, som er medunderskriver af EA´s (European co-operation for Accreditation) multilaterale aftale om gensidig anerkendelse med hensyn til certificering af ledelsessystemer eller for certificeringsorganer udenfor EAs område af et akkrediteringsorgan, der er medunderskriver af den relevante multilaterale aftale om gensidig anerkendelse under IAFs (International Accreditation Forum).
 Stk. 2. Der må ikke foretages verifikation af arbejde, som er udført af enten verifikatoren selv eller den virksomhed, som verifikatoren er ansat i.
 § 8. Virksomheden skal senest 12 måneder efter seneste udarbejdede energigennemgang udføre et eftersyn af energigennemgangen, der skal være verificeret, jf. § 7. Alle oplysninger vedrørende eftersynet skal sendes ind til Energistyrelsen inden for 4 uger.
 Stk. 2. Verifikationen af eftersynet i stk. 1 skal gennemføres, således at virksomheden ved verifikationsbesøget har tilgængelige, opdaterede data for energiforholdene og overskudsvarmeleverancen, og skal indeholde følgende:
 1) Kontrol af, at energieffektiviteten i de processer og anlæg som producerer overskudsvarmen opretholdes, i overensstemmelse med vilkår og regler i ordningen, herunder at verificere, at de fundne besparelsespotentialer, jf. § 5, med en tilbagebetalingstid på f.eks. op til 5 år er realiseret som aftalt.
 2) Kontrol af, at eventuelle ændringer i leverancen af overskudsvarme er sket, uden at energieffektiviteten af processer og anlæg er forringet.
 3) Kontrol af, at vurderingen af tidligere identificerede energieffektiviseringspotentialer i relevante processer og anlæg er opdateret i forhold til aktuelle energipriser og produktionsvolumen m.m.
 4) Vurdering af, om der er sket ændringer i virksomhedens drift, energiforhold og overskudsvarmeleverance af et omfang der tilsiger, at energigennemgangen skal opdateres.
 5) Vurdering af, om der er planlagt ændringer i virksomhedens forhold, som fremadrettet vil påvirke størrelsen af overskudsvarmeleverancen.
 Stk. 3. Energistyrelsen kan dispensere fra fristen i stk. 1, såfremt behovet for udskydelse skyldes ekstraordinære udefrakommende begivenheder eller lignende.
 § 9. Er der sket væsentlige ændringer i virksomhedens energiforhold relateret til overskudsvarme, skal virksomheden foretage en ny energigennemgang, jf. § 2, stk. 2. Alle oplysninger vedrørende energigennemgangen skal umiddelbart herefter sendes til Energistyrelsen.
Stk. 2. Virksomheden skal foretage en ny energigennemgang, jf. § 2, stk. 2, når der er gået 36 måneder siden sidste energigennemgang.
Alle oplysninger vedrørende eftersynet skal sendes ind til Energistyrelsen inden for 4 uger.
 Stk. 3. Energistyrelsen kan efter ansøgning tillade, at virksomheder, der er omfattet af kravet om obligatorisk energisyn for store virksomheder, kan få fristen i stk. 2 forlænget til 48 måneder.
 Stk. 4. Energigennemgange efter stk. 1-3 skal være verificeret, jf. § 7.
 Stk. 5. Virksomheden skal gennemføre energieffektiviseringsprojekter, jf. § 5, såfremt der i forbindelse med energigennemgangen identificeres energieffektiviseringstiltag med en tilbagebetalingstid på op til 5 år.
Kompetencekrav til uvildig ekstern ekspert § 10. Energistyrelsen kan efter ansøgning godkende uvildige eksterne eksperter.
Godkendelsen er gyldig i 4 år.
 Stk. 2. Godkendelse efter stk. 1 forudsætter, at ansøgeren har følgende:
1) en teknisk uddannelse på master eller bachelorniveau som civilingeniør, diplomingeniør, maskinmester eller lignende, som er relevant i forhold til energiforbrug og energibesparelser i erhvervsvirksomheder, 2) mindst tre års erhvervserfaring inden for sit felt, 3) har arbejdet med energieffektivisering i industrivirksomheder i mindst 2.000 timer inden for de seneste fem år med relevant erfaring, jf. stk. 3, og 4) har gennemført et kursus om ekstern verifikation, som udbydes af Energistyrelsen.
Kursets formål er at sikre, at uvildige eksterne eksperter får indgående forståelse for ordningen, med særligt fokus på den tekniske del af verifikationen af virksomhederne i ordningen.
Nærmere oplysninger om kurset kan findes på Energistyrelsens hjemmeside www.ens.dk.
 Stk. 3. Relevant erfaring fra industrivirksomheder anses for at være opnået, såfremt kompetencer kan påvises inden for følgende områder:
 1) Teknisk-økonomisk vurdering af energieffektiviseringsmuligheder, samt præsentation og rapportering heraf, samt kendskab til energistyring og energiledelse.
 2) Indgående kendskab til analyse af produktionsudstyr, energiforsyning og energiforbrug, herunder forbrug af el, rumvarme og procesvarme.
 3) Erfaring med energieffektivisering af energitunge processer.
 4) Erfaring med varmegenvinding og varmepumpeanlæg.
 5) Opdateret viden om markedets mest energieffektive procesudstyr i økonomisk og driftsmæssig sammenhæng.
 6) Solidt kendskab til den lovgivning, der regulerer processer og aktiviteter, som har væsentlig betydning for energiforhold eller energiforbrug inden for det specifikke brancheområde.
 Stk. 4. Relevant erfaring, jf. stk. 3, dokumenteres ved rapporter, referencelister eller tilsvarende.
 Stk. 5. Adgangen til godkendelse som uvildig ekstern ekspert baseres på gennemsigtige og ikke-diskriminerende kriterier.
 Stk. 6. En allerede godkendt uvildig ekstern ekspert vil kunne få sin godkendelse forlænget til en ny periode, såfremt vedkommende har udført mindst 10 energigennemgange eller verifikationer efter denne ordning, eller mindst 4 energigennemgange eller verifikationer efter denne ordning og enten have udført 6 audits i forbindelse med ISO 50001 eller og arbejdet mindst 1.000 timer med energieffektiviseringer i industrien i løbet af de seneste 4 år, som skal dokumenteres ligesom i stk. 4.
 Stk. 7. Såfremt den uvildige eksterne ekspert ikke opfylder kravene i stk. 6, vil vedkommende skulle ansøge igen efter stk. 2 for at kunne blive godkendt til en ny periode.
 Stk. 8. Energistyrelsen kan tilbagekalde godkendelse efter stk. 1, såfremt der i forbindelse med tilsyn af godkendte virksomheder i ordningen konstateres, at den uvildige eksterne ekspert ikke har udvist tilstrækkeligt omhu i forbindelse med udførslen af den eksterne verifikation.
Udmelding § 11. Energistyrelsen kan træffe afgørelse om udmelding af energieffektiviseringsordningen, når:
1) et eller flere energieffektiviseringstiltag, jf. § 5 eller § 9, stk. 4, ikke gennemføres rettidigt, 2) en eller flere energigennemgange, jf. § 2, stk. 2, § 8 eller § 9, eller eftersyn, jf. § 8, ikke gennemføres rettidigt, 3) virksomheden ikke opfylder vilkår eller krav for deltagelse i ordningen, 4) virksomheden nægter eller modsætter sig udførelse af kontrol, jf. § 24 a, stk. 2 og 3, i lov om varmeforsyning, eller 5) virksomheden har afgivet urigtige eller vildledende oplysninger eller har fortiet oplysninger af betydning for ansøgningen om tilmelding af ordningen.
 Stk. 2. Udmeldelsen sker fra det tidspunkt, som virksomheden senest har dokumenteret opfyldelse af regler og vilkår i ordningen og har gennemført påkrævede energieffektiviseringstiltag, jf. § 5, stk. 1.
 § 12. Såfremt virksomheden selv melder sig ud af energieffektiviseringsordningen, skal virksomheden fremlægge dokumentation for opfyldelse af vilkårene i ordningen frem til udmeldelsestidspunktet.
 Stk. 2. Energistyrelsen træffer afgørelse med virkning fra udmeldelsestidspunktet, såfremt dokumentationen, jf. stk. 1, vurderes tilstrækkelig.
 Stk. 3. Vurderer Energistyrelsen, at dokumentationen, jf. stk. 1, er utilstrækkelig, sker udmeldelsen fra det seneste tidspunkt, som virksomheden har dokumenteret opfyldelse af regler og vilkår i ordningen og har gennemført påkrævede energieffektiviseringstiltag, jf. § 5, stk. 1.
Påbud og straf § 13. Energistyrelsen kan udstede påbud om efterlevelse af vilkår eller regler i ordningen, såfremt virksomheden ikke lever op til følgende krav:
1) dokumentationskrav vedrørende gennemførelse af forudsatte energigennemgange, 2) dokumentation vedrørende gennemførelse af energieffektiviseringstiltag, eller 3) regler i ordningen eller vilkår i afgørelsen.
 § 14. Medmindre højere straf er forskyldt efter anden lovgivning, straffes med bøde den der afgiver urigtig erklæring, jf. § 4, afgiver urigtige eller vildledende oplysninger, jf. § 2, stk. 2-5, § 8, stk. 1, eller § 9, stk. 1 og 2, eller undlader at efterkomme påbud, jf. § 13.
 Stk. 2. Der kan straffes med bøde for ikke at yde fornøden vejledning og hjælp ved kontrollens gennemførelse i overensstemmelse med § 24 a, stk. 2 og stk. 3 i lov om varmeforsyning.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelse § 15. Bekendtgørelsen træder i kraft den 1. januar 2022.
Energistyrelsen, den 28. december 2021 Stine Leth Rasmussen / Rasmus Tengvad Bilag 1 Beregning af tilbagebetalingstid, jf. § 5, stk. 1 Ved beregning af tilbagebetalingstider anvendes virksomhedens faktiske energipriser, dvs. en pris, som er summen af virksomhedens indkøbspris for energien med tillæg af elektricitetsafgift, kuldioxidafgift, energiafgift, NOx-afgift og svovlafgift fratrukket evt. afgiftsgodtgørelse.
 Virksomhedens evt. tab som følge af reduceret overskudsvarmesalg skal ikke medtages i beregning af tilbagebetalingstider, men en gevinst ved øget salg af overskudsvarme medregnes.
 Formel:
Tilbagebetalingstid (år) = 1) Bekendtgørelsen gennemfører dele af Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked, EU-Tidende 2006, nr.
L 376, side 36.
