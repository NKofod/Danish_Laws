 Et aktieselskab, der havde købt aktier i et andet selskab for at  

 bevare en leverance af cement, kunne ikke fradrage tab på disse aktier,  

 hverken efter næringsreglerne i aktieavancebeskatningsloven eller som tab på  

 debitorer, idet nævnte lov måtte antages at give en udtømmende angivelse af  

 fradragstilfældene.
 Aktieselskabet A klagede over, at amtsligningsrådet ikke havde godkendt et  

 af selskabet i indkomstopgørelsen for skatteåret 1986/87 fradraget tab på  

 aktier med 132.333 kr.
 Det fremgik af sagens oplysninger, at selskabet havde ejet for nominelt  

 150.000 kr. aktier i X Beton A/S, hvoraf nominelt 60.000 kr. var tegnet før  

 1976 til kurs pari, nominelt 25.000 kr. var købt i 1976/77 for 7.333 kr.,  

 medens nominelt 65.000 kr. var erhvervet ved konvertering af gæld til kurs  

 pari ligeledes i 1976/77.
Det var endvidere oplyst, at selskabet, der er medlem af Foreningen af  

 cementforhandlere øst for Storebælt, havde erhvervet aktierne for at opnå  

 leverancen af cement fra Aalborg Portland til X Beton A/S, der ikke havde  

 mulighed for at købe cementen direkte fra Aalborg Portland.
Selskabet havde  

 beregnet sig en avance på 5% for at fakturere cementen videre til X Beton  

 A/S, og den årlige omsætning af cement havde udgjort ca. 8-900.000 kr.
 I forbindelse med, at X Beton A/S var gået konkurs, havde selskabet lidt  

 det forannævnte tab på aktierne på 132.222 kr.
 Amtsligningsrådet havde ved nægtelsen af fradrag for tabet anført, at man  

 ikke havde anset aktierne for at være næringsaktier i  

 aktieavancebeskatningslovens forstand, idet selskabet ikke som et normalt led  

 i sin virksomhed handlede med aktier.
 Selskabets revisor gjorde bl.a. gældende, at aktierne var erhvervet alene  

 med det formål at opnå, respektive bevare leverancerne af cement til X Beton  

 A/S, hvorfor aktierne ifølge revisoren måtte anses for erhvervet som led i  

 selskabets næringsvej.
Revisoren henviste til ligningsvejledningen og Skattedepartementets  

 cirkulære af 2. januar 1984 til aktieavancebeskatningsloven.
Det fremgår  

 heraf, at der til næringsaktier ikke alene henregnes aktier tilhørende  

 skatteydere, der har det som erhverv at handle med sådanne værdipapirer, men  

 også aktier, som i øvrigt måtte anses for erhvervet som led i aktionærens  

 næringsvej.
 Subsidiært gjorde revisoren gældende, at tabet på de aktier, der var  

 erhvervet ved konvertering af gæld, nominelt 65.000 kr., måtte anses for  

 fradragsberettiget som et tab på tilgodehavende for vareleverancer.
Efter det oplyste - hvorefter selskabet ikke havde det som erhverv at  

 handle med aktier, ligesom erhvervelse og salg af aktier ikke i øvrigt indgik  

 som led i virksomhedens drift - måtte Landsskatteretten være enig med  

 amtsligningsrådet i, at de omhandlede enkeltstående aktieerhvervelser ikke i  

 relation til aktieavancebeskatningslovens § 3 kunne anses for at være sket  

 som led i selskabets næringsvej.
Da retten endvidere ikke fandt, at der kunne  

 indrømmes delvis fradrag som tab på debitorer i henhold til statsskattelovens  

 § 6 a, idet reglerne i aktieavancebeskatningsloven måtte antages at være en  

 udtømmende angivelse af fradragstilfældene, blev den påklagede ansættelse  

 stadfæstet.
