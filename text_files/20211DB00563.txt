Betænkning afgivet af Sundhedsudvalget den 22. februar 2022 Betænkning over Forslag til folketingsbeslutning om at sikre alle danskere en familielæge [af Per Larsen (KF) og Søren Pape Poulsen (KF)]:
1. Indstillinger Et flertal i udvalget (S, SF, RV, EL og FG) indstiller beslutningsforslaget til forkastelse.
 Et mindretal i udvalget (V, DF, KF, Karina Adsbøl (UFG) og Liselott Blixt (UFG) indstiller beslutningsforslaget til vedtagelse uændret.
 Et andet mindretal i udvalget (NB) vil redegøre for sin stilling til beslutningsforslaget ved 2. behandling.
 Et tredje mindretal i udvalget (LA) vil redegøre for sin stilling til beslutningsforslaget ved 2. behandling.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Socialistisk Folkeparti, Radikale Venstre, Enhedslisten og Frie Grønne Et flertal i udvalget (S, SF, RV, EL og FG) ønsker at styrke lægedækningen, herunder i områder med lægedækningsudfordringer.
 Ifølge hovedscenariet i Sundhedsstyrelsens »Lægeprognose 2018-2040. Udbuddet af læger og speciallæger« forventes der en stigning på 51 pct. i antallet af speciallæger i almen medicin i perioden 2018-2040. På den kortere bane forventes en stigning i antallet af speciallæger i almen medicin på ca. 8 pct. i perioden 2018-2025.
 Antallet af hoveduddannelsesforløb i almen medicin er løftet ad flere omgange gennem de seneste år:
 - I Aftale om regionernes økonomi for 2020 har regeringen og Danske Regioner aftalt at etablere 100 ekstra hoveduddannelsesforløb i almen medicin fordelt med 50 i 2020 og 50 i 2021.
 - På baggrund af »En læge tæt på dig« blev antallet af hoveduddannelsesforløb øget med 30 i 2019 og 2020 under den daværende VLAK-regering.
 Samlet betyder det, at der i 2020 og 2021 er dimensioneret med 350 hoveduddannelsesforløb i almen medicin årligt.
 I Sundhedsstyrelsens dimensioneringsplan for speciallægeuddannelsen 2022-2023 er der ligeledes dimensioneret med 350 hoveduddannelsesforløb i almen medicin årligt.
 Med hensyn til introduktionsstillinger i almen medicin øges minimumsfaktoren for introduktionsratioen i almen medicin fra 1,3 i 2021 til 1,5 i 2022-2023. Det betyder, at der i år og næste år kan opslås mellem 525 og 700 introduktionsstillinger i almen medicin mod det tidligere niveau på 455-700.
Flertallet noterer sig samtidig, at regeringen i »Tættere på II.
Sundhed, uddannelse og lokal udvikling« har fremlagt en række forslag, der skal bidrage til bedre lægedækning, herunder praksispligt, styrket fordeling af uddannelsesforløb og en målrettet indsats i områder med lægemangel.
Initiativerne skal bidrage til at styrke både kapaciteten og fordelingen af læger i almen praksis.
Regeringen vil fremlægge et samlet sundhedsudspil med yderligere initiativer.
 Endelig noterer flertallet sig, at der vurderes at være væsentlige økonomiske omkostninger forbundet med forslaget, og at der ikke afsat finansiering hertil.
 På den baggrund kan flertallet ikke støtte forslaget.
3. Udvalgsarbejdet Beslutningsforslaget blev fremsat den 9. november 2021 og var til 1. behandling den 20. januar 2022. Beslutningsforslaget blev efter 1. behandling henvist til behandling i Sundhedsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 3 bilag på beslutningsforslaget.
Annette Lind (S) Birgitte Vind (S) Brian Bressendorff (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Kirsten Normann Andersen (SF) Trine Torp (SF) Stinus Lindgreen (RV) Christina Thorholm (RV) Peder Hvelplund (EL) Pernille Skipper (EL) Susanne Zimmer (FG) Jane Heitmann (V) fmd.
Anne Honoré Østergaard (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (UFG) Karina Adsbøl (UFG) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
