Bekendtgørelse om boligsparekontrakter med pengeinstitutter I medfør af § 9 i lov om boligsparekontrakter, jf. lovbekendtgørelse nr. 26 af 12. januar 2005, fastsættes:
 § 1. Indestående på en boligsparekonto kan frit overføres fra et pengeinstitut til et andet pengeinstitut.
 Stk. 2. Det indbetalte beløb eller mindst 1.000 kr. kan udbetales på ethvert tidspunkt.
 Stk. 3. Årets tilskrevne renter kan hæves.
§ 2. Af de beløb, der er opsparet på boligsparekontrakten inkl. tilskrevne renter den 31. december 1993, beregnes en præmie på 4 pct. p.a. (simpel rente). Herefter beregnes ikke præmie.
Det beløb, hvoraf præmien beregnes kan ikke overstige en egenindbetaling på 10.000 kr. pr. år med tillæg af renter tilskrevet før 1. januar 1994.
Stk. 2. Præmien udbetales, når opsparingen udbetales til et af de i lovens § 1 nævnte formål.
Ved delvis udbetaling af opsparingen udbetales en forholdsmæssig andel af præmien.
Forholdet mellem denne andel og det samlede præmiebeløb skal svare til forholdet mellem det til præmieberettigede formål udbetalte beløb og saldoen på kontoen den 31. december 1993.
 Stk. 3. Udbetaling Danmark kan efter retningslinjer fra Transport-, Bygnings- og Boligministeriet fastsætte nærmere regler for præmieberegningen.
 § 3. Pengeinstitutter, der har oprettet boligsparekonti, foretager præmieudbetaling, når betingelserne for udbetaling af præmie er tilstede, efter anvisning fra Transport-, Bygnings- og Boligministeriet.
§ 4. Udbetaling af opsparingsbeløb, hvortil der ydes præmie, er betinget af, at kontohaveren over for pengeinstituttet dokumenterer, at beløbet skal anvendes til dækning af et af de i loven nævnte formål.
Med henblik på det offentliges tilsyn med ordningen opbevares dokumentationen i pengeinstituttet i mindst 2 år, efter at præmieudbetalingen har fundet sted.
§ 5. Pengeinstitutterne indberetter senest den 1. februar til SKAT en status pr. ultimo foregående år for hver boligsparekontrakt.
Indberetningen skal indeholde oplysning om:
 1) CPR-nummer for kontohaver.
 2) Ordningen art.
 3) Registreringsnummer for pengeinstitut.
 4) Kontonummer for kontohaver.
 5) Dato for oprettelse af kontrakt.
 6) Saldo pr. 31. december.
 7) Tilskrevet rente i årets løb.
 8) I alt optjent præmie pr. 31. december 1993.
 Stk. 2. Pengeinstitutterne indberetter i forbindelse med hver præmieudbetaling følgende oplysninger til Nationalbanken:
 1) Kontonummer for kontohaver.
 2) CPR-nummer for kontohaver.
 3) Registreringsnummer for pengeinstitut.
 4) Præmiebeløb.
 5) Angivelse af om præmieudbetalingen vedrører slutudbetaling eller deludbetaling.
 § 6. Pengeinstituttets eksterne revision afgiver årligt inden 1. juni oplysning til Udbetaling Danmark om det samlede beløb for pengeinstituttets præmietilskrivning i det foregående kalenderår angivet for hvert enkelt registreringsnummer.
 Stk. 2. Revisionen afgiver samtidig en erklæring om, at den finder, at de udbetalte præmiebeløb er beregnet i overensstemmelse med reglerne herom, og at disse præmiebeløb svarer til de præmiebeløb, pengeinstituttet har trukket til formålet på Udbetaling Danmarks konto i Danmarks Nationalbank.
 § 7. Udbetaling Danmark varetager følgende opgaver i forbindelse med administrationen af ordningen:
1) påser, at der kun er oprettet een boligsparekontrakt for hver kontohaver, sidste gang i forbindelse med indrapporteringen for kalenderåret 1993, 2) afstemmer det direkte præmietræk i Danmarks Nationalbank med pengeinstitutternes eksterne revisionserklæringer, 3) fastsætter regler for afregningen mellem pengeinstitutter og staten, og 4) afgør tvivlsspørgsmål om ordningen.
Stk. 2. Udbetaling Danmark kan efter retningslinjer fra Transport-, Bygnings- og Boligministeriet fastsætte nærmere regler for pengeinstitutternes indberetningers indhold og form.
Indberetningerne baseres på administrative edb-systemer.
 § 8. Bekendtgørelsen træder i kraft den 1. januar 2017.
 Stk. 2. Bekendtgørelse nr. 73 af 27. januar 1994 om boligsparekontrakter med pengeinstitutter ophæves.
