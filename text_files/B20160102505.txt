Bekendtgørelse om ekstraordinært tilskud til apotekere I medfør af § 51, stk. 2, i lov om apoteksvirksomhed, jf. lovbekendtgørelse nr. 1040 af 3. september 2014, fastsættes:
Kapitel 1 Anvendelsesområde § 1. I medfør af apotekerlovens § 51, stk.1, kan en apoteker, når ganske særlige forhold taler for det, modtage et tilskud (ekstraordinært tilskud). Reglerne i denne bekendtgørelse retter sig mod apotekere, som driver apotek med et lavt omsætningsgrundlag og ønsker at ansøge om tilskud til flytning eller ombygning, eller som løser et særligt forsyningsmæssigt behov, jf. § 2, stk. 2.
Kapitel 2 Kriterier for tilskud § 2. Lægemiddelstyrelsen kan, når ganske særlige forhold taler for det, bevilge en apoteker tilskud, jf. apotekerlovens § 51, stk. 1.
Stk. 2. En apoteker kan komme i betragtning til et ekstraordinært tilskud, hvis apotekeren driver en apoteksvirksomhed med et lavt omsætningsrundlag, og 1) apotekeren løser særlige lægemiddelforsyningsmæssige behov, eller 2) det er nødvendigt at foretage flytning eller ombygning af apotek eller ombygning af apoteksfilial eller apoteksudsalg for at kunne drive det på en hensigtsmæssig og tidssvarende måde, og at hvor flytning eller ombygning ikke allerede er igangsat.
 Stk. 3. I vurderingen af, om apotekeren driver en apoteksvirksomhed med et lav omsætningsgrundlag, anses et omsætningsgrundlag nær ved eller under beløbsgrænsen i udligningsordningen, jf. § 3, stk. 1, i bekendtgørelse om beregning af afgift og ydelse af tilskud til apotekere m.v. som et lavt omsætningsgrundlag.
 Stk. 4. I vurderingen af, om apotekeren løser særlige lægemiddelforsyningsmæssige behov, vil der blive lagt vægt på, om apotekeren driver apotek i et tyndtbefolket område, og om apotekeren driver apoteksfilialer eller apoteksudsalg, som er påbudt oprettet eller opretholdt efter apotekerlovens § 7, stk. 1 og 2. For regnskabsårene 2015 og 2016 vil der i vurderingen af, om apotekeren løser særlige lægemiddelforsyningsmæssige behov, blive lagt vægt på, om apotekeren driver apotek i et tyndtbefolket område, og om apotekeren driver apoteksfilialer eller apoteksudsalg, som er oprettet før 1. juli 2015, og som ikke efterfølgende er flyttet eller omdannet.
 Stk. 5. I vurderingen af, om der er tale om nødvendig flytning eller ombygning, vil der blive lagt vægt på adgangsforhold for borgere med handicap, bedre mulighed for diskretion ved udlevering af lægemidler og lignende forhold.
Kapitel 3 Ansøgningsprocedure, ydelse af tilskud og opfølgning § 3. Lægemiddelstyrelsen indkalder hvert år i juni måned ansøgninger fra apotekere om ydelse af ekstraordinært tilskud i henhold til apotekerlovens § 51. Indkaldelse sker ved opslag på styrelsens netsted med en frist for ansøgning på minimum 4 uger.
Stk. 2. Apotekere kan indsende ansøgning om ekstraordinære tilskud ud over det årlige opslag efter stk. 1. Lægemiddelstyrelsens behandling af ansøgningen vil afhænge af apotekerens økonomiske situation.
Vurderes apotekerens økonomiske situation ikke som truende, vil ansøgning blive behandlet som led i den førstkommende ansøgningsfrist efter stk. 1.
§ 4. Apotekerens ansøgning om ekstraordinært tilskud efter § 2 skal indeholde oplysninger om 1) den apoteksvirksomhed, herunder ved angivelse af apoteksnummer, som der søges om tilskud til, og 2) begrundelse for ansøgningen, herunder specificerede forventede udgifter forbundet med flytning eller ombygning samt en tidsplan herfor.
 Stk. 2. Lægemiddelstyrelsen anvender det seneste årsregnskab og oplysninger om afregning efter kapitel 2 i bekendtgørelse om beregning af afgift og ydelse af tilskud til apotekere m.v. til at vurdere omsætningsgrundlaget.
 Stk. 3. Lægemiddelstyrelsen kan anmode om yderligere oplysninger fra den ansøgende apoteker med en frist for fremsendelse af oplysninger inden for 2 uger.
 § 5. Imødekommes apotekerens ansøgning om tilskud helt eller delvist, udbetales tilskuddet i forbindelse med førstkommende afregning af tilskud og afgifter i henhold til § 26 i bekendtgørelse om beregning af afgift og ydelse af tilskud til apotekere m.v.
 § 6. Imødekommes apotekerens ansøgning om tilskud helt eller delvist, skal apotekeren indsende dokumentation for gennemført flytning og ombygning i form af en oversigt over afholdte udgifter i forlængelse af den indsendte ansøgning, jf. § 4, stk. 1. Dokumentation for gennemført flytning og ombygning sendes til Lægemiddelsstyrelsen senest 1 år efter tilskuddets bevilling.
 Stk. 2. Lægemiddelstyrelsen kan, såfremt tilskuddet ikke anvendes i overensstemmelse med ansøgningen, kræve tilskuddet helt eller delvist tilbagebetalt.
Kapitel 4 Ikrafttræden og overgangsbestemmelse § 7. Bekendtgørelsen træder i kraft den 2. juli 2016, jf. dog stk. 2.
 Stk. 2. Bekendtgørelsen finder anvendelse for tilskud efter apotekerlovens § 51 fra regnskabsåret 2015, og apotekere kan ansøge om tilskud til allerede gennemført flytning eller ombygning og afholdte udgifter hertil i 2015.
