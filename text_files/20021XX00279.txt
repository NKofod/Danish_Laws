Skriftlig fremsættelse (26. februar  

 2003) Justitsministeren Herved tillader jeg mig for Folketinget at  

 fremsætte:
Forslag til lov om ændring af lov om hunde  

 (Indgreb over for farlige hunde, forbud mod hundekampe m.v.) (Lovforslag nr.
L 164).
 Lovforslaget har særligt til formål at udvide  

 politiets muligheder for at gribe ind over for farlige hunde uanset race,  

 herunder hunde, der ved deres adfærd har virket truende og skabt frygt.
Efter forslaget skal politiet bl.a. kunne træffe  

 afgørelse om at lade en hund aflive, allerede inden den forvolder  

 skade, såfremt hunden har sådanne egenskaber, at den er eller kan  

 være farlig for sine omgivelser.
Til brug for afgørelsen af den  

 pågældende hunds farlighed, skal politiet ifølge  

 lovforslaget som noget nyt kunne kræve, at hundens besidder medvirker  

 ved en sagkyndig undersøgelse af hundens adfærd i samspil med  

 denne.
For at undgå at en hund forvolder skade eller gemmes  

 af vejen, mens politiet undersøger, om der er grundlag for at  

 træffe en sådan afgørelse, foreslås det, at politiet  

 skal kunne beslutte at anbringe hunden i pension.
Hunden vil i givet fald  

 kunne forblive anbragt, indtil politiet har truffet afgørelse, og hvis  

 der træffes afgørelse om aflivning, indtil denne kan  

 effektueres.
Det foreslås endvidere, at politiet skal kunne lade  

 hunde, der i strid med reglerne ikke er mærkede og registrerede, og som  

 af den grund ikke kan identificeres, mærke og registrere for  

 besidderens regning.
Herved forbedres politiets mulighed for at  

 fastslå, om den samme hund gentagne gange f.eks. viser sig bidsk,  

 således at politiet kan gribe ind over for den pågældende  

 hund og dens ejer.
 Herudover indeholder lovforslaget et udtrykkeligt forbud  

 mod afholdelse af hundekampe.
Endelig indeholder lovforslaget en bestemmelse om, at en  

 person, der har anvendt en hund til angreb på eller som trussel mod  

 mennesker eller dyr, ved dom for et strafbart forhold skal kunne frakendes  

 retten til at beskæftige sig personligt med hunde.
Det samme  

 gælder den, der har undladt at holde sin hund tilbage, da vedkommende  

 bemærkede, at hunden overfaldt mennesker eller dyr, og den, der har  

 ladet en hund deltage i en hundekamp eller har afholdt hundekampe.  

 Overtrædelse af forbudet straffes med bøde eller fængsel i  

 indtil 6 måneder.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til Det  

 Høje Tings velvillige behandling.
