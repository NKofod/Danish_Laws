Skriftlig fremsættelse (27. februar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov ændring af straffeloven,  

 retsplejeloven, lov om konkurrence- og forbrugerforhold på telemarkedet  

 og lov om international fuldbyrdelse af straf mv. (Gennemførelse af  

 EU-retshjælpskonventionen, den 2. tillægsprotokol til  

 Europarådets retshjælpskonvention og EU-rammeafgørelse om  

 fælles efterforskningshold).
(Lovforslag nr.
L 141).
 Formålet med lovforslaget er at gennemføre de  

 ændringer i straffeloven, retsplejeloven, lov om konkurrence- og  

 forbrugerforhold på telemarkedet og lov om international fuldbyrdelse  

 af straf m.v., der er nødvendige for, at man i Danmark kan anvende  

 konventionen af 29. maj 2000 udarbejdet af Rådet i henhold til artikel  

 34 i traktaten om Den Europæiske Union om gensidig retshjælp i  

 straffesager mellem Den Europæiske Unions medlemsstater  

 (EU-retshjælpskonventionen) og Europarådets 2.  

 tillægsprotokol af 8. november 2001 til den europæiske konvention  

 af 20. april 1959 om gensidig retshjælp i straffesager  

 (2001-tillægsprotokollen) samt et forslag til en  

 EU-rammeafgørelse om fælles efterforskningshold, som der blev  

 opnået politisk enighed om i Rådet den 6. december 2001.
Med vedtagelse af lovforslaget giver Folketinget samtidig  

 efter grundlovens § 19 samtykke til, at Danmark ratificerer  

 EU-retshjælpskonventionen og 2001-tillægsprotokollen.
Samtidig  

 gives der samtykke til, at Danmark kan tilslutte sig en kommende vedtagelse  

 af det forslag til EU-rammeafgørelse om fælles  

 efterforskningshold, som der blev opnået politisk enighed om i  

 Rådet den 6. december 2001.
 I forbindelse med ratifikationen vil regeringen afgive de  

 erklæringer m.v. til EU-retshjælpskonventionen og  

 2001-tillægsprotokollen, der er nævnt i lovforslaget.
 EU-retshjælpskonventionen har først og  

 fremmest til formål at forbedre det retlige samarbejde mellem  

 EU-landene ved at videreudvikle og ajourføre de gældende  

 bestemmelser om gensidig retshjælp i straffesager, hovedsagelig ved at  

 udvide det sagsområde, hvor der kan anmodes om gensidig  

 retshjælp, og ved at få retshjælpen til at fungere lettere,  

 så den bliver hurtigere og mere effektiv.
EU-retshjælpskonventionen har endvidere til  

 formål at tage hensyn til de væsentlige ændringer, der i de  

 senere år er sket på det politiske og det samfundsmæssige  

 område.
Med afskaffelsen af grænsekontrollen mellem  

 medlemsstaterne og som følge af den fri bevægelighed for  

 personer i EU har det været nødvendigt at indføre  

 passende regler, som gør det muligt for politiet og andre judicielle  

 myndigheder at styrke bekæmpelsen af international kriminalitet.  

 Konventionen har derfor også til formål at lette og udvikle  

 efterforskning på tværs af grænserne.
EU-retshjælpskonventionen har herudover til  

 formål at tage hensyn til de væsentlige ændringer, der i de  

 senere år er sket på det teknologiske område.
I visse  

 henseender bidrager denne udvikling til at lette den gensidige  

 retshjælp, idet den bl.a. giver mulighed for video- og  

 telefonkonferencer.
I andre henseender, herunder for så vidt  

 angår aflytning af telekommunikation, kan denne udvikling gøre  

 den gensidige retshjælp vanskelig at gennemføre, medmindre der  

 træffes passende foranstaltninger.
Bestemmelserne i konventionen skal  

 bidrage hertil.
Anmodninger om gensidig retshjælp i straffesager  

 mellem Europarådets medlemslande fremsættes i dag hovedsageligt  

 på grundlag af 1959-konventionen.
Parallelt med arbejdet i EU har  

 Europarådet udarbejdet en 2. tillægsprotokol til  

 1959-konventionen (2001-tillægsprotokollen). Protokollen blev  

 åbnet for undertegnelse den 8. november 2001, hvor den bl.a. blev  

 undertegnet af Danmark. 2001-tillægsprotokollen svarer i det  

 væsentlige til EU-retshjælpskonventionen, og dens bestemmelser er  

 i vidt omfang identiske med bestemmelser i EU-retshjælpskonventionen.
 EU-rammeafgørelsen om fælles  

 efterforskningshold har til formål at sikre, at de bestemmelser, der er  

 indeholdt i artikel 13 i EU-retshjælpskonventionen om fælles  

 efterforskningshold, kan bringes i anvendelse væsentligt hurtigere end  

 ved at afvente den relativt langvarige proces, der er forbundet med  

 ratifikation af EU-retshjælpskonventionen i alle medlemslande.  

 Bestemmelserne i forslaget til rammeafgørelsen er   med enkelte  

 sproglige forskelle   identiske med de tilsvarende bestemmelser i  

 EU-retshjælpskonventionen om fælles efterforskningshold.  

 Rammeafgørelsen har altså alene til formål at sætte  

 bestemmelserne i kraft mellem EU-landene så hurtigt som muligt.
 Lovforslaget indeholder et forslag til ændring af  

 straffelovens § 158, stk. 1. Forslaget har til formål at sikre, at  

 personer, der her i landet afgiver forklaring som vidne for en udenlandsk ret  

 i tilfælde, hvor afhøringen foregår ved hjælp af  

 telekommunikation med billede (dvs. videokonference som omfattet af artikel  

 10 i EU-retshjælpskonventionen og artikel 9 i  

 2001-tillægsprotokollen) eller telekommunikation uden billede (dvs.  

 telefonkonference som omfattet af artikel 11 i  

 EU-retshjælpskonventionen og artikel 10 i  

 2001-tillægsprotokollen), kan straffes for falsk forklaring.
Lovforslaget indeholder endvidere et forslag til en ny  

 affattelse af retsplejelovens § 190. Forslaget har til formål at skabe  

 klar hjemmel til, at danske domstole kan imødekomme anmodninger fra  

 udenlandske myndigheder om afhøring af et vidne her i landet ved  

 hjælp af telekommunikation.
Dette gælder, hvad enten der er tale  

 om telekommunikation med billede eller uden billede.
Lovforslaget regulerer  

 derimod ikke spørgsmålet om, hvorvidt og under hvilke  

 betingelser det skal være muligt i forbindelse med behandling af  

 straffesager her i landet at foretage afhøring af vidner ved  

 hjælp af telekommunikation   heller ikke selvom vidnet befinder sig i  

 udlandet.
Dette spørgsmål behandles af Retsplejerådet i  

 betænkning 1401/2001 om reform af den civile retspleje I, som er sendt  

 til høring i en bred kreds af myndigheder og organisationer.  

 Retsplejerådet foreslår bl.a., at der indsættes regler i  

 retsplejeloven om afhøring af vidner og sagkyndige via  

 videoforbindelse samt i visse begrænsede tilfælde via  

 telefonforbindelse.
Regeringen er grundlæggende positivt indstillet  

 overfor forslaget, der imidlertid har sammenhæng med  

 betænkningens øvrige forslag og med forslaget om færre og  

 større retskredse i betænkning 1398/2001 fra Domstolenes  

 Strukturkommission, herunder navnlig for så vidt angår  

 lovforslagets udgiftsmæssige konsekvenser.
Regeringens stillingtagen  

 til forslaget afventer på den baggrund en samlet stillingtagen til de  

 to betænkninger, hvilket tidligst kan ske, når der også har  

 været lejlighed til at foretage en bred høring over  

 Politikommissionens forslag om ændret politikredsinddeling, som er  

 afgivet den 21. februar 2002.
Lovforslaget indeholder endvidere et forslag til en  

 ændret formulering af retsplejelovens § 191, stk. 1. Forslaget har til  

 formål at sikre, at personer, der er frihedsberøvet i udlandet,  

 og som har meddelt samtykke hertil, kan overføres til Danmark med  

 henblik på at afgive forklaring eller medvirke ved andet  

 efterforskningsskridt til brug for en straffesag i udlandet.
Efter den  

 gældende formulering er der alene mulighed for overførsel til  

 Danmark med henblik på at afgive forklaring eller medvirke ved  

 konfrontation i en straffesag her i landet.
Forslaget har til formål at  

 gennemføre artikel 9 i EU-retshjælpskonventionen og artikel 13 i  

 2001-tillægsprotokollen.
Lovforslaget indeholder endvidere et forslag til et nyt  

 stk. 4 i retsplejelovens § 783. Forslaget indfører procedurer for den  

 situation, at Danmark i medfør af EU-retshjælpskonventionens  

 artikel 20 modtager underretning om, at andre medlemsstater   uden bistand  

 fra danske myndigheder   ønsker at foretage eller er i færd med  

 at foretage aflytning af telekommunikation foretaget af personer, der  

 befinder sig her i landet.
I sådanne tilfælde skal sagen efter  

 den foreslåede bestemmelse forelægges af politiet for domstolene  

 med henblik på godkendelse efter bestemmelserne i retsplejelovens  

 kapitel 71.
 Lovforslaget indeholder endvidere et forslag til en  

 bestemmelse, der skal sikre, at straffelovens kapitel 14 om forbrydelser mod  

 den offentlige myndighed m.v. og kapitel 16 om forbrydelser i offentlig  

 tjeneste eller hverv m.v. også finder anvendelse, når forholdet  

 er begået mod eller af embedsmænd fra en anden medlemsstat under  

 udførelse af opgaver i Danmark efter EU-retshjælpskonventionens  

 artikel 12 (om kontrollerede leverancer) og 13 (om fælles  

 efterforskningshold) samt tilsvarende bestemmelser i andre EU-retsakter eller  

 2001-tillægsprotokollens artikel 18 (om kontrollerede leverancer) og 20  

 (om fælles efterforskningshold). Bestemmelsen skal endvidere sikre, at  

 hvis en embedsmand fra en anden medlemsstat forvolder skade under  

 udførelse af opgaver i Danmark efter de nævnte bestemmelser, som  

 efter dansk ret medfører erstatningspligt, så udbetales  

 erstatning af justitsministeren.
 Lovforslaget indeholder endvidere forslag til  

 ændringer af lov om konkurrence- og forbrugerforhold på  

 telemarkedet.
Forslaget har til formål at sikre, at udenlandske  

 myndigheder, der efterforsker en lovovertrædelse, kan få adgang  

 til den mistænktes telekommunikation på deres eget område,  

 selv om kommunikationen ekspederes via en dansk udbyder.
Bestemmelserne, der  

 forudsætter en henvendelse til dansk politi, finder alene anvendelse,  

 når aflytningen vedrører en person, der ikke befinder sig i  

 Danmark, og der er tale om aflytning og øjeblikkelig overførsel  

 af telekommunikation til den udenlandske efterforskende myndighed.
Forslaget sikrer endvidere, at såkaldte  

 gateway-stationer (dvs. jordbaserede stationer, der benyttes til  

 satellit-baseret telekommunikation), som måtte blive etableret her i  

 landet, skal være indrettet således, at eventuelle  

 tjenesteudbydere i udlandet har direkte adgang til gateway-stationen,  

 så det gennem tjenesteudbyderen er muligt at foretage direkte aflytning  

 af telekommunikation på gateway-stationen vedrørende personer,  

 der befinder sig i det pågældende land.
Hvis udenlandske  

 myndigheder efterforsker en straffesag mod en person, der befinder sig i det  

 pågældende land, og gennem en tjenesteudbyder i det  

 pågældende land foretager satellit-baseret telekommunikation via  

 en gateway-station her i landet, skal de udenlandske myndigheder kunne  

 foretage aflytning af telekommunikationen hos den nationale tjenesteudbyder  

 uden at involvere de danske myndigheder.
Det betyder, at den udenlandske  

 tjenesteudbyder i sådanne tilfælde skal have direkte adgang til  

 gateway-stationen her i landet.
Forslaget skal også dække den omvendte  

 situation, hvor en tjenesteudbyder her i landet udbyder satellit-baseret  

 telekommunikation via en gateway-station i en anden medlemsstat.
I  

 sådanne tilfælde skal tjenesteudbyderen sikre, at dansk politi  

 har mulighed for gennem tjenesteudbyderen at foretage aflytning af  

 telekommunikation vedrørende personer, der befinder sig her i landet.  

 Aflytning skal ske i overensstemmelse med retsplejelovens regler.
For at  

 muliggøre dette skal tjenesteudbyderen her i landet i sådanne  

 tilfælde have direkte adgang til gateway-stationen i den anden  

 medlemsstat.
De foreslåede bestemmelser i lov om konkurrence- og  

 forbrugerforhold på telemarkedet har bl.a. til formål at  

 gennemføre EU-retshjælpskonventionens artikel 18 og 19. De  

 foreslåede ændringer supplerer de allerede gældende regler  

 i § 15 i lov om konkurrence- og forbrugerforhold på telemarkedet om  

 teleselskabernes pligt til at indrette centralerne, så indgreb i  

 meddelelseshemmeligheden efter retsplejelovens kapitel 71 er mulig.
Med  

 lovforslaget udvides den eksisterende pligt for teleudbydere af offentlige  

 telenet og teletjenester til at indrette centralerne i overensstemmelse med  

 kravene i § 15 til også at omfatte udbydere af ikke-offentlige telenet  

 og teletjenester.
Samtidig indsættes en bemyndigelsesadgang for  

 ministeren for videnskab, teknologi og udvikling til efter forhandling med  

 justitsministeren i særlige tilfælde at undtage fra kravene i §  

 15, hvor tekniske eller praktiske hensyn nødvendiggør  

 dette.
Lovforslaget indeholder endelig et forslag til en ny  

 bestemmelse (§ 12 a) i lov om international fuldbyrdelse af straf m.v.  

 Forslaget skal sikre, at en person, der er frihedsberøvet i udlandet  

 som led i fuldbyrdelse af en straf m.v., som er idømt her i landet,  

 kan overføres til Danmark for at være til stede ved en eventuel  

 fornyet behandling af straffesagen her i landet   f.eks. hvis sagen  

 genoptages ekstraordinært.
Bestemmelsen har til formål at  

 gennemføre artikel 14 i 2001-tillægsprotokollen.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
