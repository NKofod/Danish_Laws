Landsskatteretskendelse Travtræner - løbsbøder - fradrag Reference:
 SL § 6, stk. 1, litra a.
 A klagede for indkomstårene 1996 og 1997 over, at  

 skatteankenævnet ikke havde godkendt fradrag for  

 løbsbøder.
Det var oplyst, at klageren drev virksomhed som  

 travtræner hjemmehørende ved en væddeløbsbane.  

 Virksomheden omfattede hestepension, træning af travheste samt  

 deltagelse i løb.
Omsætningen havde for 1996 udgjort 984.000 kr.  

 og for 1997 981.000 kr.
Det var endvidere oplyst, at der indenfor travsporten var  

 udviklet et regelsæt, som deltagerne skulle overholde i forbindelse med  

 afvikling af travløb.
Reglerne var fælles for samtlige landets  

 travbaner og var i praksis administreret af løbsdommerne på de  

 enkelte travbaner.
Reglerne omhandlede forhold før, under og efter  

 løbene, samt forhold vedrørende såvel kusk som hest.  

 Overtrædelse af reglementet medførte sanktioner i form af  

 advarsel, bøde eller udelukkelse fra løb i kortere eller  

 længere tid.
Bødernes størrelse var ydermere fastsat ud  

 fra et internt regelsæt, som administreredes af løbsdommerne ud  

 fra en konkret vurdering af begivenhederne.
På en bødeseddel var  

 optegnet ca. 100 ansvarspådragende forhold, der strakte sig fra  

 ureglementeret påklædning til doping af hest og uforsvarlig  

 kørsel.
 Klageren havde fradraget udgifter til bøder med  

 13.410 kr. i 1996 og med 11.830 kr. i 1997.
Skatteankenævnet havde ikke godkendt fradrag for de  

 omhandlede udgifter til løbsbøder, idet udgifterne ikke var  

 anset for at være udslag af en med driften af klagerens virksomhed  

 naturligt forbundet risiko, hvorfor der ikke kunne være tale om  

 fradragsberettigede driftsudgifter.
Skatteankenævnet havde herved  

 henvist til de offentliggjorte afgørelser: LSR 1959.049, LSR 1961.044,  

 LSR 1971.051, LSR 1975.161 og LSR 1982.123.
Klagerens revisor havde over for Landsskatteretten nedlagt  

 påstand om, at der blev godkendt fradrag for de af klageren afholdte  

 udgifter til løbsbøder.
Revisoren havde til støtte for  

 sin påstand anført, at der var tale om en type  

 bøde, der ofte blev idømt i forbindelse med opløb og  

 lignende, hvor der var kamp om placeringerne, og hvor der nemt kunne ske  

 uheld som følge af sammenkørsel m.v., at alle  

 kørte for at vinde for dermed at opnå så stor indtjening  

 som muligt, ligesom de professionelle trænere måtte kalkulere med  

 denne risiko for bøder, at der desuden var tale om en helt  

 uundgåelig udgift for en travtræner/kusk, idet en hest  

 opførsel ikke altid var forudberegnelig, at der var tale om en  

 udgift, der hidtil var blevet betragtet som en driftsudgift, hvilket tillige  

 støttedes af, at andre kommuner behandlede udgiften som sådan,  

at ingen af de af skatteankenævnet påberåbte  

 afgørelser var fuldt ud sammenlignelige med nærværende  

 sag, at der herunder ikke var tale om en bøde pålignet af  

 det offentlige, samt at det ikke kunne være af afgørende  

 betydning, at udgiften var benævnt "bøde", idet der ligeså  

 kunne have været tale om en bod eller et gebyr m.v.
 Landsskatteretten udtalte:
Udgifter, der i årets løb var medgået  

 til at erhverve, sikre eller vedligeholde indkomsten, kunne fradrages i  

 medfør af statsskattelovens § 6, stk. 1, litra a.
Der skulle  

 således foreligge en direkte og umiddelbar forbindelse mellem  

 afholdelsen af udgiften og erhvervelsen af indkomsten Dette krævede,  

 dels at udgiftsafholdelsen lå inden for de naturlige rammer af  

 virksomheden, dels at udgiften ikke kunne karakteriseres som en privatudgift,  

 der var indkomstopgørelsen uvedkommende.
Uafhængigt af  

 almindelige omkostningsbetragtninger var der dog efter praksis udgifter, der  

 efter deres art ikke kunne fradrages, uanset at disse var nært eller  

 direkte forbundet med indkomsterhvervelsen.
Dette gjaldt for eksempel som  

 hovedregel i relation til udgifter til bøder.
Landsskatteretten fandt, at der ikke kunne godkendes  

 fradrag for de af klagerens afholdte udgifter til løbsbøder,  

 der vedrørte kategorierne D og E i travsportens interne reglement for  

 afvikling af travløb, idet udgifterne hertil måtte siges at have  

 haft en pønal karakter, hvorfor de havde savnet den fornødne,  

 naturlige tilknytning til klagerens virksomhed som travtræner.
Retten  

 fandt imidlertid, at der kunne godkendes fradrag for den resterende andel af  

 udgifterne til løbsbøder, idet disse udgifter var udsprunget af  

 en for klagerens virksomhed normal driftsrisiko.
 Den påklagede afgørelse blev nedsat i  

 overensstemmelse hermed, idet de stedlige skattemyndigheder skulle  

 foranledige den nærmere talmæssige opgørelse heraf  

 fastsat.
