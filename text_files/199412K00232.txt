Nr LSF 232 Forslag til Lov om ændring af lov om folkeskolen (Betaling for ophold i  

 skolefritidsordning) Fremsat af Villy Søvndal (SF) Anne Baastrup (SF) Steen Gade (SF) Jes Lunde  

 (SF) den 21. april 1995 § 1 I lov om folkeskolen, jf. lovbekendtgørelse nr. 55 af 17. januar 1995,  

 foretages følgende ændring:
 § 50 affattes således:
 »§ 50. Kommunalbestyrelsen kan kræve betaling af:
 1) Forældre til elever, som deltager i undervisning i fritiden efter § 3,  

 stk. 3.
 2) Voksne, som deltager i folkeskolens undervisning efter § 3, stk. 5.
 3) Deltagere i kulturcenteraktiviteter efter § 3, stk. 6.
 Stk. 2. Børnenes forældre betaler for ophold efter § 3, stk. 4,  

 med et beløb, der svarer til 30 pct. af udgifterne ved ophold i  

 skolefritidsordningen, bortset fra ejendomsudgifter, herunder husleje og  

 vedligeholdelse, jf. dog stk. 3. Kommunalbestyrelsen afgør, om betalingen  

 skal beregnes på grundlag af udgifterne ved driften af den enkelte  

 skolefritidsordning eller på grundlag af de gennemsnitlige udgifter ved  

 driften af alle skolefritidsordninger i kommunen.
 Stk. 3. Socialministerens regler om betaling for ophold i  

 dagtilbud for børn og unge finder anvendelse ved ydelse af søskendemoderation  

 til familier med mere end et barn i skolefritidsordninger, daginstitutioner  

 m.v. og i tilfælde af, at en kommune beslutter at yde hel eller delvis  

 friplads under hensyn til forældrenes økonomiske forhold, eller hvor sociale  

 eller pædagogiske forhold gør sig gældende.
 Stk. 4. Særlige indtægter for skolefritidsordninger anvendes til  

 nedbringelse af forældrebetalingen.
 Stk. 5. Betalingen fastsættes for et regnskabsår ad gangen på  

 grundlag af skolefritidsordningens budgetter.
 Stk. 6. Betaling efter stk. 1 og stk. 2 kan inddrives efter  

 reglerne om inddrivelse af personlige skatter.
 Stk. 7. Har en person, der modtager kontanthjælp i henhold til lov  

 om social bistand, undladt at betale for skolefritidsordning, jf. § 3, stk.  

 4, kan kommunalbestyrelsen tilbageholde den fremtidige månedlige betaling i  

 den fremtidige kontanthjælp.
Stk. 8. Restancer vedrørende betaling for skolefritidsordning kan  

 inddrives ved modregning i børnefamilieydelsen efter regler fastsat i lov om  

 en børnefamilieydelse.« § 2 Loven træder i kraft den 1. august 1995.
Bemærkninger til lovforslaget Almindelige bemærkninger Dagpasning af skolebørn foregår i dag i skolefritidsordninger og i  

 pasningstilbud efter bistandsloven (fritidshjem og aldersintegrerede  

 institutioner for større børn). For pasningstilbud efter bistandsloven må  

 forældrebetalingens andel af driftsudgifterne maksimalt udgøre 30 pct., mens  

 der for skolefritidsordninger kun er en henstilling om, at betalingen  

 fastsættes, så den ikke overstiger betalingen i en tilsvarende plads i en  

 daginstitution efter bistandsloven, jf.
Undervisningsministeriets vejledning  

 nr. 157 af 15. august 1994.
Forældre til børn i kommuner med skolefritidsordninger betaler derfor i  

 dag en højere andel af skolefritidsordningens driftsudgifter end forældre i  

 kommuner med fritidshjem.
Ifølge BUPL, Forbundet for pædagoger og klubfolk,  

 ligger den gennemsnitlige forældrebetalingsandel for skolefritidsordninger i  

 1995 på 34,1 pct., mens den for fritidshjem er på 28,2 pct.
 Tilsvarende skal kommunerne for dagpasning efter bistandsloven i dag give  

 hel eller delvis friplads under hensyntagen til forældrenes økonomiske  

 forhold, eller hvor sociale eller pædagogiske forhold gør sig gældende, mens  

 der for skolefritidsordninger kun er en henstilling om at anvende  

 fripladsreglerne.
 Formålet med lovforslaget er at sidestille betalingsreglerne for  

 skolefritidsordninger med betalingsreglerne for fritidshjem og øvrige tilbud  

 efter bistandsloven, så reglerne om en maksimal forældrebetalingsandel på 30  

 pct. og fripladsreglerne gælder for begge tilbud.
Økonomiske konsekvenser En del kommuner har allerede overført bistandslovens regler til også at  

 gælde for skolefritidsordninger.
Ifølge BUPL har 33 pct. af kommuner med  

 skolefritidsordninger en forældrebetalingsandel på 30 pct. eller derunder,  

 mens 85 pct. af kommuner med skolefritidsordning har obligatorisk  

 fripladsordning.
Skønsmæssigt vil nettoudgiften for kommunerne være på i alt 111 mio. kr.  

 Det drejer sig om 105 mio. kr. til indførelse af en maksimal  

 forældrebetalingsandel på 30 pct., 22 mio. kr. til obligatorisk  

 fripladsordning og endelig ca. 16 mio. kr i besparelse på kommunernes  

 udgifter til søskenderabat.
De endelige økonomiske konsekvenser af  

 lovforslaget må inddrages i forhandlingerne mellem regeringen og kommunerne  

 om kommunernes økonomi i foråret 1995.
Bemærkninger til lovforslagets enkelte dele Til § 1 § 50, stk. 1, videreføres uændret.
Bestemmelsen i stk. 2, som er ny, indebærer, at forældrebetalingen i  

 skolefritidsordninger maksimalt må udgøre 30 pct. af en skolefritidsordnings  

 driftsudgifter.
Bestemmelsen indebærer, at betalingsreglerne for  

 skolefritidsordninger sidestilles med bistandslovens bestemmelser om en  

 maksimal forældrebetalingsandel på 30 pct. i daginstitutioner efter  

 bistandsloven, herunder fritidshjem.
I dag indeholder betalingsreglerne for  

 skolefritidsordninger kun en henstilling om at fastsætte betalingen for  

 skolefritidsordninger på linje med betalingen for fritidshjem.
 Bestemmelsen i stk. 3 svarer til det tidligere stk. 2. Dog er første  

 punktum udgået, da reglerne for betaling nu er indeholdt i stk. 2.
 Bestemmelsen i stk. 3 indebærer endvidere, at kommunerne fremover skal  

 følge socialministerens regler om ydelse af hel eller delvis friplads under  

 hensyntagen til forældrenes økonomiske forhold, eller hvor sociale eller  

 pædagogiske forhold gør sig gældende, for børn i skolefritidsordninger.
 Bestemmelsen i stk. 4 og 5, som er nye, svarer til de tilsvarende  

 bestemmelser i betalingsreglerne for daginstitutioner efter bistandsloven.
 Stk. 6-8 er en uændret videreførelse af de hidtidige stk. 3-5.
Til § 2 Det foreslås, at loven træder i kraft i forbindelse med det nye  

 folkeskoleår.
Efter 2. behandling den 30. maj 1995 § 1 I lov om folkeskolen, jf. lovbekendtgørelse nr. 55 af 17. januar 1995,  

 foretages følgende ændring:
 § 50 affattes således:
 »§ 50. Kommunalbestyrelsen kan kræve betaling af:
 1) Forældre til elever, som deltager i undervisning i fritiden efter § 3,  

 stk. 3.
 2) Voksne, som deltager i folkeskolens undervisning efter § 3, stk. 5.
 3) Deltagere i kulturcenteraktiviteter efter § 3, stk. 6.
 Stk. 2. Børnenes forældre betaler for ophold efter § 3, stk. 4,  

 med et beløb, der svarer til 30 pct. af udgifterne ved ophold i  

 skolefritidsordningen, bortset fra ejendomsudgifter, herunder husleje og  

 vedligeholdelse, jf. dog stk. 3. Kommunalbestyrelsen afgør, om betalingen  

 skal beregnes på grundlag af udgifterne ved driften af den enkelte  

 skolefritidsordning eller på grundlag af de gennemsnitlige udgifter ved  

 driften af alle skolefritidsordninger i kommunen.
 Stk. 3. Socialministerens regler om betaling for ophold i  

 dagtilbud for børn og unge finder anvendelse ved ydelse af søskendemoderation  

 til familier med mere end et barn i skolefritidsordninger, daginstitutioner  

 m.v. og i tilfælde af, at en kommune beslutter at yde hel eller delvis  

 friplads under hensyn til forældrenes økonomiske forhold, eller hvor sociale  

 eller pædagogiske forhold gør sig gældende.
 Stk. 4. Særlige indtægter for skolefritidsordninger anvendes til  

 nedbringelse af forældrebetalingen.
 Stk. 5. Betalingen fastsættes for et regnskabsår ad gangen på  

 grundlag af skolefritidsordningens budgetter.
Stk. 6. Betaling efter stk. 1 og 2 kan inddrives efter reglerne om  

 inddrivelse af personlige skatter.« § 2 Loven træder i kraft den 1. august 1995.
