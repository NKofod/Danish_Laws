 Bekendtgørelse om stamdataregistret for elproducerende anlæg m.v.
 I medfør af § 84, stk. 4, § 85 a, § 88, stk. 1, § 90 og § 92 i lov om elforsyning, jf. lovbekendtgørelse nr. 1009 af 27. juni 2018 og § 30 i lov om fremme af vedvarende energi, jf. lovbekendtgørelse nr. 1194 af 28. september 2018, fastsættes efter bemyndigelse i henhold til § 4, stk. 1, i bekendtgørelse nr. 1512 af 15. december 2017 om Energistyrelsens opgaver og beføjelser:
Kapitel 1 Anvendelsesområde og definitioner § 1. Denne bekendtgørelse omhandler registrering af stamdata for elproducerende anlæg mv. tilsluttet det kollektive elforsyningsnet til brug for 1) Energistyrelsens udbetaling af pristillæg efter lov om elforsyning, lov om fremme af vedvarende energi og lov om pilotudbud af pristillæg for elektricitet fremstillet på solcelleanlæg samt regler fastsat i medfør af disse love, 2) Energistyrelsens drift af stamdataregistret, 3) Sikring af data til brug for Energistyrelsens og Energinets analyser, herunder analyser af elforsyningssikkerheden og opfølgning af energi- og miljøpolitiske målsætninger.
 § 2. I denne bekendtgørelse forstås ved følgende:
 1) Stamdataregistret: En it-platform, der drives af Energistyrelsen, og som håndterer stamdata nødvendige for administration af pristillæg og for analyseformål, herunder af hensyn til elforsyningssikkerheden og energi- og miljøpolitiske målsætninger.
 2) Anlægsejer: Ejer af elproducerende anlæg eller ejer af anlæg, som ikke betaler beløb til dækning af omkostninger til offentlige forpligtelser efter § 9 a i elforsyningsloven.
Kapitel 2 Stamdataregistret § 3. Registrering af stamdata i stamdataregisteret omfatter følgende anlæg:
 1) Elproducerende anlæg tilsluttet det kollektive elforsyningsnet.
 2) Anlæg tilsluttet det kollektive elforsyningsnet som ikke betaler beløb til dækning af omkostninger til offentlige forpligtelser efter § 9 a i elforsyningsloven.
§ 4. Stamdataregistret skal indeholde oplysninger om anlæggets 1) ejerforhold, 2) placering, nettilslutning, kapacitet og tekniske forhold i øvrigt, 3) produktion, brændselsform, -mængder og lignende, og 4) andre forhold af betydning for administrationen af lov om pilotudbud af pristillæg for elektricitet fremstillet på solcelleanlæg, lov om elforsyning og lov om fremme af vedvarende energi, herunder miljøforhold og elforsyningssikkerhed.
 Stk. 2. Energistyrelsen offentliggør yderligere information om oplysningernes omfang på Energistyrelsens hjemmeside www.ens.dk.
 § 5. Energistyrelsen varetager den løbende drift af stamdataregistret og ajourfører de i § 4 nævnte oplysninger om elproduktionsanlæg og elforbrugsanlæg i det sammenhængende elforsyningssystem.
 § 6. Netvirksomheder og Energinet skal indhente stamdata, som nævnt i § 4 på alle anlæg, jf. § 3, som er omfattet af deres respektive måleansvar i medfør af elforsyningsloven.
Stk. 2. Netvirksomheder og Energinet skal oprette og opdatere fornødne oplysninger i stamdataregistret.
Ved kendskab til ændringer i oplysningerne nævnt i § 4, er netvirksomhederne og Energinet ansvarlige for at indberette disse til stamdataregistret.
 Stk. 3. Netvirksomheder og Energinet skal på anmodning fra Energistyrelsen meddele de fornødne oplysninger nævnt i § 4.
 § 7. Netvirksomheder og Energinet kan bestemme, at anlægsejere skal give nødvendige oplysninger til brug for Energistyrelsens drift og ajourføring af stamdataregistret, jf. § 5.
 Stk. 2. Netvirksomheder og Energinet kan bestemme, at anlægsejere inden for en fastsat frist skal ajourføre en tilsendt udskrift af oplysninger i stamdataregistret om deres anlæg.
 § 8. Netvirksomheder og Energinet skal foretage verifikation af overensstemmelsen mellem stamdata i stamdataregistret og stamdata i egne systemer, såfremt data i egne systemer er tilgængelige.
 Stk. 2. Verifikation efter stk. 1 foretages første gang inden den 30. juni 2019. Fra og med den 1. juli 2019 foretages verifikation en gang årligt.
 Stk. 3. Netvirksomheder og Energinet skal på anmodning fra Energistyrelsen redegøre for, og i nødvendigt omfang dokumentere egenkontrollen som nævnt i stk. 1.
Kapitel 3 Måling § 9. Hvis en anlægsejer har flere elproduktionsanlæg, som anvender forskellige brændsler, skal elproduktionen måles på hvert anlæg, således at produktionen kan opdeles i andele svarende til de andele, hvortil der kan ydes pristillæg, og eventuelt den andel, som kan sælges uden pristillæg.
 Stk. 2. Hvis en anlægsejer anvender forskellige brændsler i samme elproduktionsanlæg, skal forbruget af hvert brændsel måles eller beregnes på særskilt måde, således at elproduktionen kan opdeles forholdsmæssigt i andele svarende til de andele, hvortil der kan ydes pristillæg, og eventuelt den andel, som kan sælges uden pristillæg.
Stk. 3. Elproduktion ved flere brændsler fordeles forholdsvis efter brændværdi og under hensyntagen til eventuelle ændringer i anlæggets elvirkningsgrad på grund af anvendelsen af flere brændsler.
Energistyrelsen fastsætter en standardberegning af brændværdier og offentliggør beregningen på hjemmesiden www.ens.dk.
 Stk. 4. Energistyrelsen kan efter anmodning fra en anlægsejer godkende en anden brændværdi end nævnt i stk. 3 for et nærmere angivet brændsel, hvis anlægsejer dokumenterer, at brændværdien afviger fra den værdi, der følger af standardberegningen.
 Stk. 5. Netvirksomheder og Energinet kan bestemme, at anlægsejere skal indsende nærmere angivet dokumentation for rigtigheden af målerudstyr, der har betydning for opgørelse af brændselsanvendelse og lignende i elproduktionsanlæg.
 § 10. Anlægsejeren afholder omkostninger til måling, herunder til opsætning af måler, dokumentation af måleudstyr, udførelse af målinger og nødvendige administrative omkostninger herved.
Kapitel 4 Energinets adgang og brug af stamdata § 11. Energinet har adgang til stamdataregistret og kan indhente stamdata til følgende formål:
1) Til brug for estimeringer i plansystemet og SCADA-systemet.
Kontrolcenter-El indhenter et begrænset udtræk af tekniske stamdata, som anvendes til identifikation af anlæg, type, installeret effekt og tilslutningspunkt i det kollektive elforsyningsnet.
 2) Til brug for Energinets netplanlægning udtrækkes der ved behov et begrænset udtræk af tekniske stamdata til energianalyse og prognosebrug.
 3) Til validering af afgiftsforhold på målepunkter, er der etableret kontroller mellem stamdataregisteret og dataHub.
 4) Til brug for Energinets udarbejdelse af miljørapporten.
 5) Til brug for Energinets udstedelse af oprindelsesgarantier efter bekendtgørelse om oprindelsesgaranti for VE-elektricitet.
Kapitel 5 Klage- og straffebestemmelser § 12. Energistyrelsens afgørelser efter denne bekendtgørelse kan ikke påklages til anden administrativ myndighed.
§ 13. Med mindre højere straf er forskyldt efter anden lovgivning, straffes med bøde den, der 1) afgiver urigtige oplysninger om forhold, hvorom vedkommende er forpligtet til at give oplysning efter bestemmelserne i denne bekendtgørelse, eller undlader at afgive sådanne oplysninger, eller 2) overtræder bestemmelserne i § 10 om kontrol af rigtigheden af elmålere.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttrædelse § 14. Bekendtgørelsen træder i kraft den 1. januar 2019.
 Stk. 2. Bekendtgørelse nr. 1729 af 26. december 2017 om kontrol og tilsyn med udbetalinger til visse elproduktioner og elproduktionsanlæg m.v. ophæves.
