Skriftlig fremsættelse (9. oktober 2003) Finansministeren  

  

 (Thor Pedersen):
 Herved tillader jeg mig for Folketinget at fremsætte:
 Forslag til  

 folketingsbeslutning om en ændring af artikel 10.2 i Statutten for Det  

 Europæiske System af Centralbanker og Den Europæiske Centralbank.
(Beslutningsforslag nr.
B 9).
 Vedtagelsen af denne folketingsbeslutning vil gøre det  

 muligt for Danmark at ratificere rådsafgørelsen af 21. marts 2003 om en  

 ændring  

 af artikel 10.2 i Statutten for Det Europæiske System af Centralbanker og Den  

 Europæiske Centralbank.
Rådsafgørelsen tilpasser afstemningsreglerne for Den  

 Europæiske Centralbanks Styrelsesråd for at fastholde dets evne til at træffe  

 effektive og rettidige afgørelser i et udvidet euroområde.
Af den igennem  

 Nice-traktaten tilføjede bemyndigelsesklausul (artikel 10.6 i  

 Statutten for  

 Det Europæiske System af Centralbanker og Den Europæiske Centralbank)  

 fremgår,  

 at en ændring af artikel 10.2 skal godkendes af samtlige 15 nuværende  

 medlemslande ved enstemmighed.
 I henhold til de gældende institutionelle ordninger består  

 Styrelsesrådet af de seks medlemmer af ECBs direktion og de nationale  

 centralbankdirektører fra eurolandene (p.t. 12). For så vidt angår  

 beslutninger  

 om blandt andet officielle rentesatser, som beskrevet i artikel 10.2 i  

 Statutten for Det Europæiske System af Centralbanker og Den Europæiske  

 Centralbank, har hvert medlem af Styrelsesrådet en stemme og afgørelse  

 træffes  

 med simpelt flertal.
 Med rådsafgørelsen indføres der et rotationssystem for  

 stemmerettighederne blandt de nationale centralbankdirektører i Den  

 Europæiske  

 Centralbanks Styrelsesråd fra det tidspunkt, hvor der er mere end 15  

 eurolande  

 og dermed mere end 15 nationale centralbankdirektører i Styrelsesrådet.
 Dvs. at så længe der er 21 eller færre medlemmer af  

 Styrelsesrådet (dvs. 15 eller færre nationale centralbankdirektører i  

 Styrelsesrådet) fortsættes de gældende institutionelle ordninger og hvert  

 medlem af Styrelsesrådet har således en stemme.
 Fra det tidspunkt, hvor antallet af medlemmer i  

 Styrelsesrådet overstiger 21 (dvs. antallet af nationale  

 centralbankdirektører  

 i Styrelsesrådet overstiger 15), har hvert medlem af Den Europæiske  

 Centralbanks direktion fortsat en stemme hver, mens antallet af nationale  

 centralbankdirektører med stemmeret udgør 15, selv om der er mere end 15  

 nationale centralbankdirektører i Styrelsesrådet.
De 15 stemmerettigheder fordeles på de nationale  

 centralbankdirektører efter et rotationssystem, hvor de nationale  

 centralbankdirektører bliver inddelt i grupper, som er forskellige med hensyn  

 til, hvor hyppigt medlemmerne af grupperne kan udøve stemmeretten.  

 Inddelingen  

 af centralbankdirektører i grupper foretages i henhold til en fordeling efter  

 størrelse af deres respektive hjemlandes økonomier baseret på andelen af det  

 aggregerede bruttonationalprodukt i markedspriser, og andelen af den samlede  

 aggregerede balance for de monetære finansielle institutioner.
Fordelingen i  

 grupper indebærer, at centralbankdirektører fra lande med forholdsvis store  

 økonomier kan have hyppigere stemmeret end centralbankdirektører fra lande  

 med  

 forholdsvis mindre økonomier.
Alle Styrelsesrådets medlemmer vil som hidtil  

 deltage i dets møder som personlige og uafhængige medlemmer, uanset om de har  

 stemmeret eller ikke.
For de medlemmer, der har stemmeret, gælder fortsat  

 princippet om et medlem - en stemme.
 Styrelsesrådet kan dog beslutte at udskyde starten af  

 rotationssystemet, indtil antallet af nationale centralbankdirektører  

 overstiger 18.
Under drøftelserne i Rådet er Folketingets Europaudvalg  

 blevet løbende inddraget.
Regeringen forelagde således den 14. februar 2003  

 forhandlingsoplæg, som der ikke var flertal imod.
Rådsafgørelsen skal nu ratificeres i de enkelte  

 medlemslande, så de ændrede afstemningsregler i ECBs Styrelsesråd kan  

 træde i  

 kraft.
Fra dansk side lagde vi vægt på, at alle institutionelle forhold i  

 forbindelse med udvidelsen afklares hurtigst muligt og på mest hensigtsmæssig  

 vis.
Vi lagde naturligvis også vægt på, at den nye ordning indebærer en  

 passende balance mellem mindre og større eurolande, samtidig med at det  

 sikres,  

 at centralbankdirektører med stemmeret er repræsentative for hele  

 euroområdet.
Herudover skal jeg i øvrigt henvise til forslaget til  

 folketingsbeslutning og de ledsagende bemærkninger.
Samtidig skal jeg hermed  

 anbefale forslaget til det høje Tings velvillige behandling.
