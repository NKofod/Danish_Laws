Intern meddelelse om behandling af skatte- og  

 afgiftssager Retssikkerhedsudvalget, der nu er sammenlagt med  

 Skattelovrådet til et nyt, permanent rådgivende organ,  

 Skatteretsrådet, er i sin sidste redegørelse af juni 1997  

 fremkommet med nogle anbefalinger vedrørende behandlingen af skatte-  

 og afgiftsstraffesager.
 I den anledning skal Told- og Skattestyrelsen give  

 følgende foreløbige retningslinier for de omtalte anbefalinger.  

 De anbefalinger der ikke er omtalt nedenfor er under overvejelse med hensyn  

 til hvordan de nærmere skal føres ud i livet.
 1. Retssikkerhedsudvalget har anbefalet at der sker  

 en offentliggørelse af de retningslinier som gælder for  

 udmåling af administrative bøder på hele skatte- og  

 afgiftsområdet.
Told- og Skattestyrelsen arbejder på en vejledning  

 om ansvarssager.
I denne vejledning, der forudsættes offentliggjort,  

 vil blive omtalt alle gældende bødesatser m.v.
 Indtil denne vejledning foreligger anmodes regionerne om i  

 påkommende tilfælde, herunder hvis regionen anmodes om det, at  

 udlevere kopi af de pågældende bødeberegningsregler  

 således som disse er beskrevet i cirkulærer, vejledninger og  

 reglementer m.v.
 2. Retssikkerhedsudvalget har anbefalet at der  

 fastsættes nærmere retningslinier for skattemyndighedernes  

 forpligtelse til at gøre skatteyderen og tredjemand bekendt med en  

 sigtelse og retten til at nægte at udtale sig.
Som indledning til en ansvarsforhandling skal skatteyderen  

 (igen, jf. nedenfor under 4) gøres bekendt med sigtelsen.
Endvidere  

 med at han som sigtet ikke har pligt til at udtale sig, jf. retsplejelovens §  

 752, stk. 1.
 Hvis en rådgiver (revisor, advokat) er sigtet for et  

 forhold vedrørende en kunde skal ansvarsforhandlingen med ham  

 principielt foregå uden deltagelse af skatteyder - uden hensyn til om  

 også skatteyder er sigtet eller dette ikke er tilfældet.
Hvis der under en forhandling med en skatteyder der er  

 sigtet og skatteyders revisor der ikke er sigtet opstår bestyrket  

 mistanke om at revisor har begået et strafbart forhold, skal  

 ansvarsforhandlingen afbrydes og revisor sigtes.
Ansvarsforhandlinger  

 gennemføres herefter principielt med skatteyder og revisor hver for  

 sig, jf. ovenfor.
 Der henvises i øvrigt til Nils Hansens artikel  

 "Revisors rolle i skattestraffesager" i Foreningen af Registrerede Revisorers  

 blad Stafetten nr. 435, januar 1997, der tidligere er tilsendt regionerne.  

 Endvidere henvises til det nedenfor under 4 anførte.
 3. Retssikkerhedsudvalget har anbefalet at der  

 fastsættes nærmere retningslinier for skattemyndighedernes brug  

 af skattekontrollovens kontrolbeføjelser og oplysningsmidler,  

 når det står klart for myndighederne at der er grundlag for at  

 rejse sigtelse.
 En forudsætning for at kunne afslutte en række  

 skattestraffesager administrativt, jf. skattekontrollovens § 20, er i et vist  

 omfang anvendelse af oplysninger, der er fremskaffet på grundlag af  

 skattekontrollovens kontrolbeføjelser og oplysningsmidler.
 Kontrolbeføjelserne og oplysningsmidlerne kan  

 derfor anvendes til fremskaffelse af oplysninger, der senere viser sig at  

 kunne danne grundlag for en straffesag.
Imidlertid bør kontrolbeføjelserne og  

 oplysningsmidlerne ikke anvendes over for eller i konfrontation med  

 skatteyder.
Dvs. at de ikke må anvendes fra det øjeblik det  

 står klart, at der er grundlag for at sigte skatteyderen for et  

 strafbart forhold.
Efterforskningsskridt over for en sigtet må ske  

 på et andet grundlag end kontrolbeføjelserne og  

 oplysningsmidlerne, eventuelt må politiet inddrages med henblik  

 på iværksættelse af straffeprocessuelle tvangsmidler,  

 f.eks. ransagning, jf. skattekontrollovens § 22. Derimod vil der også  

 efter, at der er konstateret grundlag for at rejse sigtelse mod skatteyderen  

 kunne indhentes oplysninger fra trediemand på grundlag af  

 bestemmelserne herom i skattekontrollovens afsnit II samt på grundlag  

 af bestemmelser i dobbeltbeskatningsoverenskomster.
Der er ikke i dansk ret almindelige regler om  

 hvornår en person skal anses for sigtet.
Dette må vurderes helt  

 konkret med udgangspunkt i de foreliggende beviser i den enkelte sag.
 4. Retssikkerhedsudvalget har anbefalet at  

 skatteyderen allerede i indkaldelsesskrivelsen til ansvarsforhandlingen  

 gøres bekendt med sigtelsen og retten til at nægte at udtale  

 sig.
Når skatteyderen tilskrives om ansvarsforhandlingen  

 skal det derfor i indkaldelsesskrivelsen anføres at han er sigtet,  

 idet det så præcist som det er muligt på det  

 pågældende tidspunkt beskrives hvad han sigtes for.
Dvs. at det  

 skal anføres hvilken overtrædelse (med angivelse af lov og  

 paragrafnummer), hvilke indkomstår, indkomstdifferencer og unddragne  

 skatter der er tale om samt en beskrivelse af overtrædelsen (f.eks.  

 undladelse af at have medregnet hele sin omsætning ved den af ham  

 drevne virksomhed). Det skal endvidere tilkendegives skatteyderen at han som  

 sigtet ikke har pligt til at udtale sig, jf. retsplejelovens § 752, stk.  

 1.
 Konsekvensen ved at indkaldelsesskrivelsen (også)  

 indeholder en egentlig sigtelse er, at påtaleforældelsen  

 afbrydes, hvis sagen kan afgøres med en bøde, jf. straffelovens  

 § 94, stk. 4, 3. punktum.
 5. Retssikkerhedsudvalget har anbefalet at  

 kommunerne normalt bør undlade at orientere skatteyderen om at der  

 findes grundlag for at sagen indberettes til told- og skatteregionen, idet  

 den strafbare vurdering i forhold til skatteyderen normalt bør  

 overlades til regionen.
 Told- og Skattestyrelsen har derfor ved brev af dags dato  

 anmodet kommunerne om at ophøre med skriftligt, dvs. i  

 agterskrivelser, kendelser m.v., at medtage en passus om at sagen vil blive  

 sendt til regionen med henblik på vurdering af et eventuelt  

 ansvarsspørgsmål.
 Told- og skatteregionerne anmodes om at påse at  

 styrelsens anmodning efterleves af kommunerne.
 6. Retssikkerhedsudvalget har anbefalet at de  

 centrale myndigheder indskærper vigtigheden af en hurtig sagsbehandling  

 samt fører løbende tilsyn med at der træffes  

 afgørelse om strafspørgsmål inden for rimelig tid.
 Af hensyn til bl.a. den belastning en straffesag er for  

 den pågældende anmodes told- og skatteregionerne derfor om at  

 afslutte skattestraffesager så hurtigt som muligt.
