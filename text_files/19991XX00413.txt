Skriftlig fremsættelse (30. marts 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om rådgivning på  

 voksenuddannelsesområdet.
(Lovforslag nr.
L 255).
 Dette lovforslag etablerer to nye råd.
Voksenuddannelsesrådet, der afløser  

 VEU-rådet (formandsforsamlingen), Rådet om Åben Uddannelse  

 og Voksenuddannelsesrådet (om uddannelsesstøtte), oprettes for  

 at forenkle den overordnede tværgående rådsstruktur  

 på voksen- og efteruddannelsesområdet.
Rådet skal  

 rådgive undervisningsministeren, arbejdsministeren og  

 erhvervsministeren om uddannelsesbehov inden for voksen- og  

 efteruddannelsesområdet.
Det skal endvidere rådgive  

 undervisningsministeren om tværgående spørgsmål om  

 videreuddannelsessystemet for voksne og om åben uddannelse samt om  

 statens voksenuddannelsesstøtte, og det skal rådgive  

 undervisningsministeren og arbejdsministeren om samspillet mellem statens  

 voksenuddannelsesstøtte og godtgørelse ved deltagelse i  

 erhvervsrettet voksen- og efteruddannelse på arbejdsministerens  

 område.
Rådet om almen voksenundervisning på  

 grundlæggende niveau skal rådgive undervisningsministeren om  

 uddannelsesbehov inden for almen voksenundervisning på  

 grundlæggende niveau og om sammenhængen i uddannelsestilbudene:  

 Forberedende voksenundervisning, almen voksenuddannelse, undervisning  

 på daghøjskoler, undervisning i dansk som andet-sprog for voksne  

 udlændinge og specialundervisning for voksne.
Rådet skal  

 rådgive om sammenhængen til øvrige voksenuddannelser og er  

 i øvrigt rådgivende for undervisningsministeren.
Dette  

 uddannelsesområde er ikke omfattet af nogen eksisterende  

 rådgivning.
 Lovforslaget er et led i opfølgningen på  

 aftalen om Finansloven for 2000 om en voksen- og efteruddannelsesreform,  

 indgået i november 1999 mellem regeringen, Socialistisk Folkeparti,  

 Centrum Demokraterne samt med tilslutning fra Enhedslisten.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til Tingets  

 hurtige og velvillige behandling.
