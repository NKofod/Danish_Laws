Ministeriet finder ikke at kunne kritisere, at en stiftsøvrighed ved  

 sin godkendelse af kirkegårdsvedtægter lægger til grund, at der skal  

 fastsættes samme takster i samtlige kirkegårdsvedtægter i ligningsområdet Kirkeministeriets skrivelse af 11. juli 1989 til Folketingets Ombudsmand.
 I skrivelse af 11. maj 1989 (j.nr. 1989-423-72) har ombudsmanden udbedt  

 sig en udtalelse fra ministeriet i anledning af, at Refsvindinge sogns  

 menighedsråd i skrivelse af 3. maj 1989 har klaget over en af ministeriet i  

 skrivelse af 28. oktober 1988 truffet afgørelse vedrørende takstbestemmelser  

 for Refsvindinge kirkegård i Nyborg provsti, Fyens stift.
 I denne anledning skal man hoslagt fremsende kopier af sagens akter,  

 herunder kopi af den i sagen omtalte skrivelse herfra af 12. marts 1929,  

 således som den er gengivet i »Love og Ekspeditioner vedkommende Kirke-  

 og Skolevæsen«, 1929-30, s. 71-72.
 Ministeriet kan henholde sig til det i sin skrivelse af 28. oktober 1988  

 anførte og skal i tilslutning hertil udtale følgende:
Ifølge lov nr. 268 af 22. maj 1986 om folkekirkens kirkebygninger og  

 kirkegårde § 12, stk. 1, skal der ved enhver kirkegård være en af  

 stiftsøvrigheden godkendt vedtægt for orden på kirkegården og dennes  

 benyttelse.
Vedtægten skal, jf. § 12, stk. 2, blandt andet indeholde  

 takstbestemmelser vedrørende erhvervelse, fornyelse og vedligeholdelse af  

 gravsteder.
De nævnte bestemmelser svarer til bl.a. § 23, stk. 1, 1. og 2.  

 punktum, i den tidligere lov om vedligeholdelse af kirker og kirkegårde m.v.  

 (lovbekendtgørelse nr. 455 af 23. september 1947). Der henvises herved til  

 bemærkningerne til § 12 i det for Folketinget fremsatte lovforslag, hvoraf  

 særtryk vedlægges.
I de almindelige bemærkninger til lovforslaget er det  

 anført, at når »det i bemærkningerne til de enkelte bestemmelser  

 anføres, at den foreslåede bestemmelse »svarer til« en bestemmelse  

 i den nugældende lov, betyder dette - hvor intet andet er anført - at den  

 hidtidige retstilstand foreslås opretholdt'. Når en kirkegårdsvedtægt med  

 takstregulativ ifølge § 12 i lov om folkekirkens kirkebygninger og kirkegårde  

 skal godkendes af stiftsøvrigheden indebærer dette således ikke nogen  

 indholdsmæssig ændring i forhold til de ophævede bestemmelser i lov om  

 vedligeholdelse af kirker og kirkegårde m.v., § 23, stk. 1, 1. og 2. punktum,  

 hvorefter stiftsøvrigheden efter forslag fra kirkens bestyrelse fastsætter en  

 vedtægt for orden på kirkegården og dennes benyttelse og i denne forbindelse  

 fastsætter bestemmelser om betaling for gravsteder m.v.
Retstilstanden har  

 været og er fremdeles denne, at det tilkommer den enkelte  

 kirkegårdsbestyrelse at fremsætte forslag til kirkegårdsvedtægt og  

 takstregulativ, der skal forelægges stiftsøvrigheden til godkendelse.  

 Ministeriet finder det af ligningsmæssige grund naturligt, at  

 takstregulativerne inden for et fællesligningsområde - i dette tilfælde Ørbæk  

 kommune - søges koordineret, således at samme princip i videst muligt omfang  

 lægges til grund for taksternes fastsættelse inden for det pågældende  

 ligningsområde.
 I stiftsøvrighedens godkendelsesbeføjelse ligger bl.a., at kun takster,  

 der er godkendt af stiftsøvrigheden, kan bringes i anvendelse.
 Kirkeministeriet finder i overensstemmelse hermed ikke at kunne kritisere,  

 at Fyens stiftsøvrighed ved sin godkendelse af kirkegårdsvedtægter lægger til  

 grund, at der, medmindre ganske særlige forhold gør sig gældende, skal  

 fastsættes samme takster i samtlige kirkegårdsvedtægter i ligningsområdet,  

 jf. stiftsøvrighedens skrivelse af 10. maj 1988 til Refsvindinge sogns  

 menighedsråd.
