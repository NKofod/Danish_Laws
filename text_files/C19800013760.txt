INDHOLDSFORTEGNELSE 1. Indledning Kapitel 4 (§§ 13-15) i lov nr. 294 af 8. juni 1978 om offentlige  

 myndigheders registre regulerer den registreredes adgang til at få kendskab  

 til de oplysninger, der er registreret om den pågældende.
Hovedreglen (§ 13,  

 stk. 1) er, at der tilkommer den registrerede en sådan ret til  

 registerindsigt eller egen-acces.
Retten til registerindsigt er dog  

 undergivet begrænsninger på flere punkter, blandt andet på linje med  

 indskrænkningerne i parters adgang til aktindsigt efter offentlighedsloven.  

 Bestemmelserne i lovens kapitel 4 træder i stedet for offentlighedslovens  

 regler om partsoffentlighed for så vidt angår de registre, der er omfattet af  

 registerloven.
For ethvert register, der er omfattet af loven om offentlige myndigheders  

 registre, skal der være fastsat forskrifter om det pågældende registers  

 opbygning og drift, jf. registerlovens § 4, stk. 2, § 6, stk. 2, og § 7, stk.  

 1, om oprettelse af henholdsvis statslige-, enkeltkommunale- og  

 fælleskommunale registre.
Forskrifterne for et register skal opfylde  

 bestemmelserne i lovens kapitel 3-6, herunder reglerne i kapitel 4 om  

 registrerede personers adgang til oplysninger om sig selv.
Lovens kapitel 3-6  

 har karakter af maximums-regler, dvs. de angiver de videste rammer for et  

 registers opbygning og drift.
I praksis vil de enkelte registerforskrifter  

 indeholde regler, der har et mere snævert indhold og en mere konkret  

 udformning end lovens regler, der har karakter af rammebestemmelser.
Dette  

 gælder også forskrifternes bestemmelser om registerindsigt.
I de fleste  

 tilfælde er f. eks. reglen i lovens § 13, stk. 4, om begrænsninger i retten  

 til egen-acces som følge af hensynet til offentlige og private interesser  

 således ikke medtaget i forskrifterne.
Dette betyder, at lovens regler på  

 dette punkt ikke gælder for det pågældende register.
Det er således  

 registerforskrifternes indhold, der er afgørende for, hvilke regler der  

 gælder for et bestemt registers opbygning og drift.
 Det vil derfor konkret fremgå af forskrifterne for et register, i hvilket  

 omfang de begrænsninger i retten til registerindsigt, som findes i loven,  

 også gælder for et bestemt register.
 Vejledningen er navnlig rettet til de registeransvarlige myndigheder, men  

 den indeholder også praktiske anvisninger på en række spørgsmål, som både  

 borgere og myndigheder kan have vedrørende den praktiske gennemførelse af  

 reglerne om registerindsigt.
 Lovens kapitel 4 om registerindsigt er optrykt som bilag til vejledningen.
2. Særlige krav til begæringen om registerindsigt Hovedreglen om registerindsigt er efter lovens § 13, stk. 1, at enhver  

 registreret person, som fremsætter begæring herom, har ret til at få  

 meddelelse om, hvilke oplysninger der er registreret om den pågældende  

 person.
Efter bestemmelsen kan der ikke stilles særlige krav til en begæring  

 om egen-acces eller registerindsigt.
Begæringen er således som udgangspunkt  

 formløs, men der vil alligevel kunne opstå en række spørgsmål om begæringen  

 og dennes indhold.
Disse spørgsmål omtales nedenfor i dette afsnit.
2.1. Krav om identifikation af det register, som en begæring retter sig  

 imod Begæring om registerindsigt skal rettes til den registeransvarlige  

 myndighed.
Denne myndighed er angivet i forskrifterne for vedkommende  

 register.
Man kan rejse spørgsmål om, hvorvidt den registrerede skal kunne  

 navngive eller i øvrigt give en præcis angivelse af det register, som  

 vedkommende ønsker indsigt i.
Et sådant krav kan ikke stilles.
Efter  

 offentlighedsloven skal man normalt kunne identificere den sag, man ønsker  

 indsigt i.
En tilsvarende regel findes ikke i registerloven, hvorfor det  

 almindelige princip i forvaltningsretten om vejledningspligt over for  

 borgerne bør føre til, at de registeransvarlige myndigheder skal oplyse den  

 registrerede om, hvilke registre vedkommende myndighed fører, og herunder  

 også vejlede den registrerede om, i hvilke registre vedkommende kan være  

 optaget.
En offentlig myndighed, der fører flere registre, hvori samme person kan  

 være registreret, bør derfor udlevere en fortegnelse over sine edb-registre,  

 hvis en borger er i tvivl om registrenes identitet eller eksistens.
Dette vil  

 navnlig være praktisk for kommuner, som er tilsluttet mange fælleskommunale  

 registre.
Såfremt en myndighed eller en registreret person ikke kan få det nævnte  

 identifikationsspørgsmål løst på tilfredsstillende måde, vil der kunne rettes  

 skriftlig eller telefonisk henvendelse til registertilsynet herom  

 (Registertilsynet, Gyldenløvesgade 19, 4. sal, 1600 København V., telf. (01)  

 14 38 44) (* 2). Registertilsynet har i øvrigt udarbejdet en foreløbig  

 fortegnelse over samtlige myndigheders registre omfattet af loven.  

 Fortegnelsen er tilsendt landets folkebiblioteker.
Registertilsynet vil  

 senere offentliggøre en mere udførlig fortegnelse over registrene.
2.1.1. Særligt om kommunale forhold Efter registertilsynets opfattelse er der ikke noget til hinder for, at en  

 myndighed (f. eks. en kommune) imødekommer en begæring om egen-acces til alle  

 registre i en kommune (styrelse) ved at samle svarene fra de enkelte  

 forvaltningsgrene et sted, hvorfra de herefter sendes samlet til den  

 registrerede person.
Anvendes en sådan fremgangsmåde, hvilket muligvis kan  

 indebære administrative fordele, bør man imidlertid være opmærksom på, at  

 denne fremgangsmåde kan kræve særlige procedurer som følge af  

 særlovgivningen.
Kommunalbestyrelsen i en kommune kan ganske vist etablere  

 den organisationsmodel, der passer den bedst, dog med borgmesteren som leder  

 af den daglige administration.
Der er imidlertid i kraft af enkelte særlove  

 etableret myndigheder udenfor det sædvanlige kommunale hierarki.
Dette gælder  

 således ligningskommissionen i henhold til skattestyrelsesloven og  

 socialudvalget i henhold til den sociale styrelseslov sammenholdt med  

 sociallovgivningen iøvrigt.
Konsekvensen af disse organers særstilling i den  

 kommunale forvaltning er, at det er disse myndigheder, der har rådigheden  

 over registeroplysningerne.
Spørgsmål om at give registerindsigt og spørgsmål  

 om videregivelse af oplysninger skal derfor afgøres af disse myndigheder.
Det  

 kan således ikke overlades til f. eks. kommunens sekretariatschef at afgøre  

 sager om registerindsigt til ligningskommissionens registre.
Dette forhindrer  

 imidlertid ikke en »central« imødekommelse af en begæring om  

 registerindsigt.
Det er blot selve afgørelsen om registerindsigt, der er  

 henlagt til ligningskommissionen eller dennes sekretariat.
I den forbindelse  

 kan man rejse spørgsmål om, hvorvidt også andre regler i lovgivningen,  

 navnlig særlige tavshedspligtbestemmelser, som f. eks. kildeskattelovens §  

 87, kan spille en rolle i forbindelse med en »central«  

 imødekommelse af begæringen om registerindsigt.
Mens de almindelige  

 tavshedspligtbestemmelser næppe er til hinder for, at f. eks.  

 sekretariatschefen får kendskab til oplysningerne, er det mere tvivlsomt, om  

 de særlige tavshedspligtbestemmelser indebærer, at denne ikke må få kendskab  

 til oplysningernes konkrete indhold.
Selvom dette måtte være tilfældet, kan  

 en »central« imødekommelse af registerindsigt godt opretholdes, men  

 på grund af den foreliggende tvivl om rækkevidden af de særlige  

 tavshedspligtbestemmelser, kan det i disse tilfælde anbefales at aflevere  

 oplysningerne til sekretariatskontoret i lukket kuvert, som derfra kan  

 videresendes uåbnet til den registrerede person.
2.2 Formkrav Som nævnt ovenfor i indledningen under pkt. 2 kan der ikke stilles særlige  

 formkrav til begæringen.
Den kan således fremsættes mundtligt såvel som  

 skriftligt.
Med henblik på at kunne kontrollere 12-måneders fristen i lovens  

 § 13, stk. 6, jf. nedenfor under pkt. 7.3., samt sikre sig dokumentation for,  

 hvilken person der har fremsat begæring om registerindsigt, vil den  

 registeransvarlige myndighed i tilfælde, hvor begæringen ikke fremsættes  

 skriftligt, være berettiget til at forlange, at den pågældende underskriver  

 en begæring om registerindsigt.
Såfremt begæringen ikke fremsættes  

 skriftligt, og den registeransvarlige myndighed benytter en særlig blanket i  

 forbindelse med begæringer om registerindsigt, kan det imidlertid ikke  

 kræves, at vedkommende person selv udfylder blanketten.
Derimod kan det  

 kræves, at personen daterer og underskriver blanketten, hvorefter myndigheden  

 på grundlag af vedkommendes mundtlige oplysninger, f. eks. om registerets  

 navn, selv må udfylde resten af blanketten.
Fremsættes den mundtlige begæring  

 ikke ved personligt fremmøde, men telefonisk, vil myndigheden eventuelt kunne  

 fremsende blanketten med henblik på at opnå vedkommendes underskrift herpå.  

 Blankettens øvrige rubrikker bør da i forvejen så vidt muligt udfyldes af  

 myndigheden på grundlag af personens telefoniske oplysninger.
Den ovenfor beskrevne ordning vedrørende mundtlige - herunder telefoniske  

 - anmodninger om registerindsigt, har ikke til hensigt at udelukke, at  

 myndigheden accepterer en telefonisk begæring som tilstrækkeligt grundlag for  

 registerindsigt, såfremt vedkommende myndighed - eventuelt efter foretaget  

 kontrolopringning - finder en sådan fremgangsmåde forsvarlig.
I den  

 forbindelse henledes opmærksomheden dog på afsnit 2.3. om legitimationskrav.
2.3. Legitimationskrav Formålet med registerloven er navnlig at sikre, at den enkelte borgers  

 retsbeskyttelse og integritet ikke krænkes i forbindelse med offentlige  

 myndigheders anvendelse af edb-registre med personoplysninger.
Imødekommelse  

 af begæringer om registerindsigt kan indebære en risiko for misbrug eller for  

 sådanne krænkelser, hvis der ikke træffes rimelige forholdsregler til sikring  

 af, at registerindsigtsmeddelelser ikke kommer til uvedkommendes kendskab.
Dette er baggrunden for, at registertilsynet har fundet det  

 hensigtsmæssigt at henstille til de registeransvarlige myndigheder, at der  

 indsættes legitimationsregler i de enkelte registerforskrifters bestemmelser  

 om registerindsigt.
Efter disse regler må udlevering af oplysninger (til den  

 registrerede) kun finde sted, når vedkommende har legitimeret sig behørigt,  

 eller når der på anden måde er skabt sikkerhed for, at den, der fremsætter en  

 begæring om registerindsigt, er identisk med den person, oplysningerne  

 vedrører.
Med ordene behørig legitimation sigtes til de sædvanligt anvendte  

 legitimationspapirer såsom pas, førerbevis, ID-kort m.v.
Dette spørgsmål kan  

 eventuelt beskrives nærmere i de uddybende regler, som vedkommende myndighed  

 skal fastsætte i henhold til forskriftens bestemmelser herom.
Navnlig i  

 forbindelse med udlevering af sensitive oplysninger er det vigtigt at sikre,  

 at oplysninger ikke udleveres til uvedkommende.
Kravet om legitimation kan  

 som nævnt ovenfor frafaldes, når der på anden måde er skabt sikkerhed for, at  

 den person, der fremsætter en begæring, er identisk med den person,  

 oplysningerne vedrører.
Herved tænkes navnlig på den situation, at den person  

 hos myndigheden, som modtager begæringen, i forvejen kender den person, der  

 fremsætter begæringen.
Såfremt begæringen fremsættes skriftligt, og såfremt  

 navn og adresse i brevet er identisk med oplysningerne i den  

 registerudskrift, der udskrives, vil der i almindelighed ikke være grund til  

 at foretage særlige undersøgelser, forinden oplysningerne sendes til den  

 registrerede på den pågældende adresse.
Er dette derimod ikke tilfældet, bør  

 forholdet undersøges nærmere, f. eks. ved, at der rettes henvendelse til den  

 person, der har fremsat begæringen, eller til folkeregisteret.
I en række registre vil de registrerede personer ikke være identificeret  

 ved navn og adresse, men ved personnummer, ligesom personnummeret ofte vil  

 være »indgangsnøgle« til registeret.
I disse tilfælde bør den  

 registrerede person opfordres til at oplyse sit personnummer tillige med navn  

 og adresse.
Såfremt den registrerede nægter at oplyse sit personnummer, vil  

 dette imidlertid ikke i sig selv være tilstrækkeligt grundlag for at meddele  

 afslag på begæringen om registerindsigt.
Vedkommende myndighed bør i sådanne  

 tilfælde søge nummeret oplyst på anden måde, f. eks. via folkeregisteret.
Der vil ikke være noget til hinder for, at en anden person end den  

 registrerede på dennes vegne anmoder om registerindsigt.
I sådanne tilfælde  

 skal den registeransvarlige myndighed sikre sig, at den pågældende er  

 berettiget til at handle på den registreredes vegne.
Dette indebærer, at der  

 skal foreligge dokumentation for en eventuel fuldmagt fra den registrerede  

 eller for de forhold, f. eks. værgeforhold (værgebeskikkelse), der giver den  

 pågældende adgang til at handle på den registreredes vegne.
2.4. Andre krav til begæringen Nedenfor i afsnit 3.2. er en nærmere beskrivelse af de situationer, hvor  

 der i tilknytning til oplysninger om en person (hovedpersonen) er registreret  

 oplysninger om andre personer (bipersoner). Edb-systemerne vil i sådanne  

 tilfælde ofte være indrettet således, at der kun kan fås oplysninger om  

 bipersonerne via hovedpersonens navn eller personnummer.
Der kan således kun  

 søges i registeret på hovedpersonen.
Dette indebærer, at den biperson, der  

 ønsker registerindsigt, foruden at opgive sit eget navn tillige må oplyse  

 sådanne forhold vedrørende hovedpersonen, at vedkommende myndighed kan  

 identificere hovedpersonen.
Myndigheden kan ikke stille krav om, at den  

 pågældende oplyser hovedpersonens personnummer, selvom der kun kan søges i  

 registeret via dette nummer.
I sådanne tilfælde vil det være tilstrækkeligt,  

 at den registrerede (bipersonen) oplyser hovedpersonens navn og adresse,  

 hvorefter myndigheden må finde frem til vedkommendes personnummer, f. eks.  

 via folkeregisteret.
 Selvom der således efter registertilsynets opfattelse i disse særlige  

 tilfælde kan stilles krav om yderligere oplysninger i forbindelse med  

 begæringer om registerindsigt, finder registertilsynet det ønskeligt, at det  

 i forbindelse med planlægning af nye registersystemer overvejes at udvide  

 søgekriterierne således, at der f. eks. kan søges direkte på bipersoner.
Det kan også i andre tilfælde være nødvendigt, at den registrerede bistår  

 myndigheden med oplysninger ud over eget navn og adresse.
F. eks. vil det i  

 sygehus- eller patientregistre ofte være nødvendigt at oplyse, hvor og  

 hvornår omtrentligt den registrerede har været indlagt på et bestemt sygehus  

 med henblik på dels at identificere det register, den pågældende er  

 registreret i, dels at identificere den relevante årskopi af registeret.  

 Registerindsigt i sygehus- og patientregistre er i øvrigt nærmere omtalt i  

 vejledningens afsnit 8.
2.5. Særligt om registre med oplysninger om børn og unge under 18 år For så vidt angår registre over små børn (f. eks. ventelister til  

 daginstitutioner) kan forældremyndighedens indehaver begære registerindsigt  

 på barnets vegne.
Det kan derimod ikke uden videre antages, at kun  

 forældremyndighedens indehaver kan kræve registerindsigt, når der er tale om  

 registre med oplysninger om større børn.
Dette skyldes, at loven ikke har  

 fastsat en bestemt aldersgrænse, men bygger på et individuelt  

 modenhedskriterium.
Der kan også forekomme tilfælde, hvor kun det  

 registrerede barn, men ikke forældrene bør kunne få egen-acces.
Det vil ofte være ubetænkeligt at give egen-acces til personer under 18  

 år.
Det vil dog næppe være muligt at opstille generelle regler for, hvilken  

 nederste aldersgrænse der kan accepteres, idet det må bero på en konkret  

 bedømmelse af den registreredes modenhed, hvorvidt der bør gives  

 registerindsigt.
Som regel må unge på ca. 15 år antages selvstændigt at kunne  

 begære registerindsigt.
Det forhold, at man imødekommer anmodninger om registerindsigt fra  

 registrerede under 18 år, bevirker imidlertid ikke uden videre, at  

 forældremyndighedens indehaver udelukkes fra at begære registerindsigt på  

 barnets vegne.
Det vil ofte være således, at såvel barnet som  

 forældremyndighedens indehaver har registerindsigt med hensyn til de  

 oplysninger, der er registreret om barnet.
I disse situationer bør  

 forskriftsbestemmelser svarende til lovens § 13, stk. 6, administreres  

 således, at forældremyndighedens indehaver kan få registerindsigt på barnets  

 vegne, uanset barnet inden for en 12-måneders periode har fået  

 registerindsigt og omvendt.
For så vidt angår enkelte registre vil der dog ikke uden videre kunne  

 gives forældremyndighedens indehaver meddelelse om de oplysninger, der er  

 registreret om børn under 18 år.
F. eks. bør forældremyndighedens indehaver  

 ikke ubetinget have registerindsigt i sundhedsstyrelsens register over legale  

 aborter.
Her bør normalt kun begæringer fra kvinden selv imødekommes, uanset  

 hendes alder.
Baggrunden herfor er navnlig, at oplysninger om, at kvinden har  

 fået foretaget legal abort, er af så privat og personlig karakter, at det  

 ikke forekommer rimeligt at forældremyndighedens indehaver, som måske ikke i  

 forvejen er bekendt hermed, ved at udnytte reglerne om registerindsigt kan få  

 kendskab til disse oplysninger.
Hvis aborten er gennemført med  

 forældremyndighedsindehaverens samtykke, er det naturligvis ubetænkeligt at  

 give såvel kvinden som forældrene registerindsigt.
På samme måde bør  

 oplysninger om unge over 16 år i sygesikringsregisteret kun meddeles den  

 registrerede, idet personer fra det fyldte 16. år overgår til at blive  

 selvstændigt sikrede og dermed registrerede som selvstændige personer.
3. Hvilke oplysninger har den registrerede krav på at  

 få kendskab til? 3.1. Kun aktuelle oplysninger De oplysninger, der skal meddeles den registrerede, er dem, der findes i  

 registeret på det tidspunkt, begæringen ekspederes.
Den registrerede har  

 derimod ikke krav på at få oplyst tidligere registrerede oplysninger, som f.  

 eks. findes på ældre generationskopier af registeret, men ikke findes i det  

 aktuelle produktionsregister.
Dette vil typisk være tilfældet, hvor selve  

 oplysningstypen nok er den samme i det aktuelle og tidligere register, men  

 hvor den konkrete oplysning er ændret som f. eks. adresseforandringer,  

 ændringer i økonomiske forhold osv.
På den anden side omfatter registerindsigten også oplysninger i ældre dele  

 af et aktuelt register, der f. eks. er indrettet således, at der for hvert  

 enkelt år findes et magnetbånd indeholdende de oplysninger, der er inddateret  

 det pågældende år.
Dette er navnlig aktuelt for visse ældre sygehusregistre.
 Adgangen til registerindsigt indebærer også ret til at få meddelelse om,  

 at man ikke er optaget i registeret.
3.2. Kun oplysninger om den pågældende selv (hovedperson/  

 bipersonspørgsmål) Ifølge lovens § 13 har alle registrerede personer adgang til oplysninger  

 om sig selv.
Imidlertid er ikke alle registre indrettet på søgning af alle  

 enkeltpersoner i registeret.
Adskillige registre er indrettet således, at der  

 uden videre kan søges på den person, der i relation til de oplysninger, der  

 findes i registeret, betragtes som hovedperson, mens det ikke umiddelbart er  

 muligt at søge på andre personer (bipersoner), om hvilke der registreres  

 oplysninger af hensyn til bedømmelsen af hovedpersonens forhold.
Som eksempel  

 på registre, der indeholder oplysninger om såvel hoved- som bipersoner, kan  

 nævnes følgende registre:
Boligsikringsregistre: I disse betragtes den person, der ansøger om  

 boligsikring, som hovedperson.
Ved beregning af boligsikring medtages  

 imidlertid oplysninger om indkomstforhold for boligtagerens husstand  

 (ægtefælle og børn) samt andre personer, der har fast ophold i lejligheden,  

 medmindre de betaler særskilt vederlag for logi.
Børnetilskudsregistre: Børnetilskud udbetales som hovedregel til barnets  

 moder, men under visse forudsætninger til faderen eller en anden person.  

 Tilskudsmodtageren betragtes som hovedperson i registeret, men da såvel  

 moderens som faderens forhold er af betydning for beregningen af beløbet,  

 indgår der i registeret oplysninger om begges økonomiske forhold.
Da  

 beregningen af ydelsen for enlige er afhængig af, om den, der har  

 forældremyndigheden, reelt er enlig, omfatter registeret tillige oplysninger  

 om dennes ægtefælle, der ikke er fader/ moder til barnet, eller samlever/  

 samleverske.
Registeret omfatter endvidere oplysninger om børnene.
 Sygehusregistre: Heri registreres foruden oplysninger om patienten  

 (hovedpersonen) ofte tillige oplysninger om patientens pårørende (navn og  

 adresse) samt oplysninger om læger, f. eks. egen eller henvisende læge eller  

 den læge, der har udført en operation på vedkommende patient.
Som nævnt i indledningen til dette afsnit omfatter registerindsigten efter  

 lovens § 13, stk. 1, »ret for en registreret person til at få meddelelse  

 om de oplysninger, der er registreret om ham«.
Dette indebærer for det  

 første, at alle personer, om hvilke der er registreret oplysninger, har krav  

 på registerindsigt.
For det andet indebærer det, at retten normalt er  

 begrænset til at omfatte de oplysninger, der vedrører den pågældende person.
Udgangspunktet er således, at hovedpersonen har krav på at få meddelelse  

 om oplysningerne om sig selv, men ikke oplysningerne om bipersonen.
Omvendt  

 har bipersonen krav på at få meddelelse om oplysningerne om sig selv, men  

 ikke oplysningerne om hovedpersonen.
For enkelte særlige typer af registre kan en registreret person dog  

 antages at have krav på oplysninger om relationer til andre personer.
F. eks.  

 må en person i det centrale personregister (CPR) have krav på at få oplyst,  

 hvilke personer (børn, ægtefælle, forældre) der er henvist til  

 (identifikation af) i registeret vedrørende personen selv.
Der vil ofte være et særligt interessefællesskab mellem hoved- og  

 bipersoner, ligesom hovedpersonen ofte vil have en retlig interesse i at få  

 alle oplysninger om sig selv og bipersonerne.
Det kan i sådanne situationer  

 for så vidt være ubetænkeligt at meddele hovedpersonen alle oplysninger,  

 uanset de vedrører en biperson.
Udlevering af oplysninger til hovedpersonen  

 om bipersoner bør imidlertid kun finde sted, såfremt der foreligger fuldmagt  

 fra den pågældende eller der foreligger samtykke i overensstemmelse med  

 lovens regler herom.
I det nævnte sygehusregister bør patienten (hovedpersonen) antages at have  

 krav på alle oplysningerne, jf. dog nedenfor afsnit 8 om de særlige  

 begrænsninger vedrørende sygehus- og patientregistre.
De registrerede  

 bipersoner (pårørende og læger) har derimod ikke i deres egenskab af  

 bipersoner krav på at få meddelt oplysninger fra registeret, når der kun er  

 registreret identifikationsoplysninger og lignende, idet der ikke kan siges  

 at være registreret oplysninger om dem.
4. Hvor hurtigt skal begæringer om registerindsigt  

 imødekommes? Efter lovens § 13, stk. 1, skal begæringer om registerindsigt imødekommes  

 snarest muligt efter modtagelsen.
Ekspeditionstidens længde vil kunne veksle  

 fra register til register.
I mange tilfælde vil myndigheden være henvist til  

 at rekvirere oplysningerne hos det edb-servicebureau, der fører registeret.  

 Ekspeditionstiden vil endvidere være afhængig af registerets tekniske  

 indretning.
Ved registre, der ajourføres løbende, og hvor udtræk sker i  

 forbindelse med ajourføringer, vil det normalt være i overensstemmelse med  

 reglen at udtrække oplysningerne i forbindelse med den førstkommende  

 ajourføring af registeret, såfremt ajourføring foretages månedligt eller med  

 kortere mellemrum.
På den anden side findes der navnlig ældre registre, som ikke ajourføres  

 løbende eller f. eks. kun ajourføres kvartalsvis eller en gang årligt.
For  

 sådanne registre vil en længere svarfrist efter omstændighederne kunne være  

 acceptabel i en overgangsperiode.
Nye registre og ældre registre, hvor der  

 skal foretages væsentlige systemtekniske ændringer, bør derimod indrettes  

 således, at begæringer i almindelighed kan imødekommes senest en måned efter  

 modtagelsen.
5. Meddelelsens form Efter lovens § 14, stk. 1, 1. pkt., skal meddelelse af registerindsigt  

 gives skriftligt, såfremt den registrerede forlanger dette.
I de tilfælde,  

 hvor begæringen fremsættes skriftligt, kan det normalt forudsættes, at den  

 registrerede ønsker skriftligt svar.
I tilfælde, hvor den registrerede møder  

 personligt hos den registeransvarlige myndighed, bør myndigheden søge  

 klarlagt, om den registrerede ønsker skriftligt svar eller en mundtlig  

 underretning om indholdet af oplysningerne.
Af kontrolmæssige grunde vil det  

 ofte være at foretrække, at oplysningerne sendes til den pågældende, selvom  

 der ikke er krævet skriftligt svar.
Skriftlige meddelelser bør normalt foreligge i form at en maskinel  

 udskrift af registeret, idet lovforslagets bemærkninger til lov om offentlige  

 myndigheders registre forudsætter, at registrene indrettes således, at der  

 maskinelt kan udskrives registerindsigtsmeddelelser til de registrerede.  

 Meddelelsen skal fremtræde i klartekst således, at den kan læses umiddelbart  

 og uden brug af særlige tekniske hjælpemidler.
Heraf følger, at meddelelsen  

 ikke må indeholde koder m.v., som ikke er umiddelbart forståelige.
Af hensyn  

 til visse registres tekniske indretning vil det imidlertid i en  

 overgangsperiode være acceptabelt, at meddelelsen i begrænset omfang  

 indeholder koder, såfremt der samtidig udleveres en forklaring på de anvendte  

 koder.
Efter lovens § 14, stk. 1, 2. pkt., kan registerindsigtsmeddelelser gives  

 i form af en mundtlig underretning om indholdet af oplysninger, såfremt  

 hensynet til den registrerede taler derfor.
Fremgangsmåden med mundtlig  

 underretning frem for skriftlig meddelelse har stort set kun betydning for  

 helbredsoplysninger.
Bestemmelsen i lovens § 14, stk. 1, 2. pkt., er derfor  

 normalt ikke medtaget i forskrifterne for administrative registre, hvilket  

 indebærer, at bestemmelsen ikke finder anvendelse.
Dette betyder, at der for  

 disse registre altid skal gives skriftlig meddelelse, medmindre den  

 registrerede erklærer sig tilfreds med en mundtlig underretning om indholdet  

 af oplysningerne.
6. Betaling for registerindsigt Der kan ikke opkræves gebyr i forbindelse med meddelelse af oplysninger  

 til den registrerede selv.
For så vidt der i forskrifterne er fastsat en bestemmelse svarende til  

 lovens § 13, stk. 2, om automatisk egen-acces med nærmere fastsatte  

 mellemrum, eller om, at den registrerede kan fremsætte begæring om en sådan  

 automatisk egen-acces, kan der i forskrifterne tillige være fastsat regler om  

 betaling herfor.
I så fald kan der kræves gebyr i overensstemmelse med  

 forskrifternes bestemmelse.
En sådan bestemmelse om betaling bør dog ikke  

 fastsættes uden særlig begrundelse.
Såfremt en person begærer egen-acces efter fuldmagt fra den registrerede,  

 kan der ikke kræves betaling, da der ikke sker videregivelse af oplysninger  

 til private, men derimod meddeles egen-acces til den registrerede via en  

 anden person.
Såfremt der derimod fra den registrerede foreligger et  

 egentligt samtykke til, at der videregives oplysninger til en privat person  

 eller virksomhed, vil der være mulighed for at kræve betaling, såfremt der i  

 forskrifterne er fastsat bestemmelser herom.
7. Begrænsninger i adgangen til registerindsigt Registrerede personers adgang til oplysninger om sig selv kan være  

 undergivet en række begrænsninger.
Det er dog en forudsætning for at nægte  

 egen-acces under henvisning til undtagelsesbestemmelserne, at disse er  

 medtaget i forskrifterne for det enkelte register.
Forskrifterne for de  

 fleste administrative registre indeholder ikke undtagelsesbestemmelser.
De  

 særlige begrænsninger, der kan gælde for sygehusregistre og andre patient-  

 eller sygdomsregistre, er omtalt nedenfor i afsnit 8.
7.1. Afgørende hensyn til offentlige eller private interesser Ifølge lovens § 13, stk. 4, gælder lovens regler om registerindsigt ikke,  

 hvis den registeransvarlige myndighed finder, at den registreredes interesse  

 i at få kendskab til oplysningerne bør vige for afgørende hensyn til  

 offentlige eller private interesser.
Bestemmelsen er enslydende med  

 offentlighedslovens § 10. Indskrænkning i den registereredes adgang til at  

 blive gjort bekendt med oplysninger om den pågældende selv, kan efter denne  

 bestemmelse kun ske på grundlag af en konkret afvejning af de modstående  

 interesser.
Afvejningen må foretages for hver enkelt oplysning for sig med  

 den virkning, at den registrerede, såfremt sådanne hensyn kun gør sig  

 gældende for en del af oplysningerne, skal gøres bekendt med de øvrige  

 oplysninger.
Bestemmelsen i § 13, stk. 4, giver ikke adgang til generelt at  

 undtage bestemte registre eller bestemte typer oplysninger, jf. § 13, stk. 5,  

 2. pkt., omtalt nedenfor.
Såfremt § 13, stk. 4 undtagelsesvis bringes i  

 anvendelse, skal den registrerede have oplysning om, at der findes  

 oplysninger i registeret, som ikke udleveres.
I afvejningen indgår på den ene side »den registreredes interesse i  

 at få kendskab til oplysningerne«.
Hermed sigtes ikke blot til den  

 registreredes interesse i kendskab til oplysningerne i forbindelse med  

 overvejelser om indbringelse af en sag, hvori de registrerede oplysninger  

 indgår, for domstolene, højere administrativ myndighed eller ombudsmanden,  

 men også vedkommendes interesse i at kunne kontrollere oplysningernes  

 korrekthed med henblik på en myndigheds anvendelse af disse i fremtidige  

 sager m.v.
På den anden side indgår i afvejningen »afgørende hensyn til  

 offentlige eller private interesser«.
Med anvendelsen af ordet  

 »afgørende« er det tilkendegivet, at registerindsigt kun kan  

 nægtes, hvor der er nærliggende fare for, at private eller offentlige  

 interesser vil lide skade af væsentlig betydning. »Private  

 interesser« omfatter i overensstemmelse med fortolkningen af  

 offentlighedslovens § 10 også hensynet til den registrerede selv.
 Der kan dog i overensstemmelse med lovens § 13, stk. 5, 2. pkt., i  

 forskrifterne for et register være fastsat bestemmelser om undtagelser fra  

 retten til registerindsigt, såfremt bestemmelsen i lovens § 13, stk. 4, om  

 afgørende hensyn til offentlige eller private interesser må antages at  

 medføre, at begæringer om registerindsigt i almindelighed må afslås.
7.2. Statistikregistre Til registre, der udelukkende er oparbejdet med henblik på at foretage  

 statistiske uddrag, har de registrerede ifølge lovens § 13, stk. 5, ikke krav  

 på registerindsigt.
Denne undtagelse fra lovens hovedregel gælder for alle  

 typer af statistikregistre, men er foruden for Danmarks Statistiks registre  

 ofte aktuel for registre med helbredsoplysninger, der producerer  

 medicinalstatistikker m.v.
Registre, der ikke udelukkende er indrettet til at  

 producere statistiske opgørelser, men f. eks. tillige anvendes til  

 administrative formål eller til videnskabelige formål, er ikke omfattet af  

 undtagelsesbestemmelserne.
Det vil af forskrifterne for et register fremgå,  

 om registeret kan betragtes som et statistisk register.
7.3. Tidsmæssig begrænsning Retten til registerindsigt er endvidere undergivet tidsmæssige  

 begrænsninger, idet en registreret person, der har fået meddelelse i henhold  

 til lovens § 13, stk. 1-3, ikke har krav på ny registerindsigt før 12 måneder  

 efter den tidligere meddelelse, medmindre han kan godtgøre at have en særlig  

 interesse heri.
 Den registrerede har således mulighed for, uanset fristen, at få  

 egen-acces, f. eks. i tilfælde hvor han kan godtgøre, at der siden en  

 tidligere meddelelse om, at han ikke var registreret, foreligger  

 omstændigheder, der tyder på, at han nu er optaget i registeret, eller i  

 tilfælde, hvor der er sket væsentlige ændringer i de registrerede oplysninger  

 eller af de forhold, der er sket registrering om.
 Bestemmelsen er naturligvis ikke til hinder for, at den registeransvarlige  

 myndighed imødekommer begæringer om egen-acces inden 12 måneder efter en  

 tidligere meddelelse.
8. Særregler for sygehusregistre og andre patient-  

 eller sygdomsregistre 8.1. Indledning For så vidt angår sygehusregistre og andre patient- eller sygdomsregistre  

 er der i lovens § 13, stk. 3, og § 14, stk. 2, fastsat en række  

 særbestemmelser i forhold til de almindelige registerindsigtsbestemmelser i  

 lovens kapitel 4. Baggrunden herfor er, at helbredsoplysninger optaget i et  

 register ofte er vanskelige at forstå uden nærmere forklaring fra en læge, og  

 at det undertiden kan være til direkte skade for patienten at få kendskab til  

 de registrerede oplysninger.
8.2. Hvilke registre er omfattet af særreglerne? Under henvisning til ovennævnte begrundelse er det registertilsynets  

 opfattelse, at særreglerne i lovens § 13, stk. 3, bør finde anvendelse også  

 for visse registre, der ikke kan betragtes som egentlige sygehusregistre  

 eller patient- eller sygdomsregistre.
Registertilsynet har således  

 henstillet, at de særlige bestemmelser om egen-acces til sygehusregistre og  

 andre patient- eller sygdomsregistre finder anvendelse på sikringsstyrelsens  

 ankeregister vedrørende førtidspensionssager, idet registeret omfatter  

 oplysninger om helbredsforhold.
Registertilsynet har endvidere i forbindelse  

 med behandling af forskrifterne for det fælleskommunale bloddonorsystem  

 meddelt, at systemet er et sygehusregister, og at der ikke er umiddelbar  

 hjemmel til at fastsætte en bestemmelse om, at henvendelse vedrørende  

 egen-acces skal ske til den pågældende blodbank.
Lovens særbestemmelser er  

 imidlertid ikke uden videre anvendelige med hensyn til alle registre, der  

 føres af myndigheder inden for sundhedsvæsenets område.
Afgørende er, om  

 registeret kan siges at indeholde oplysninger om helbredsforhold.
8.3. Fremgangsmåden ved begæringer om registerindsigt Efter lovens § 13, stk. 3, skal en person, der er registreret i et  

 sygehusregister eller andet patient- eller sygdomsregister, og som ønsker  

 registerindsigt, fremsætte begæring herom over for sin læge, der herefter  

 snarest muligt skal rette henvendelse til den registeransvarlige myndighed.  

 Denne skal snarest muligt meddele lægen de oplysninger, der er registreret om  

 patienten, således at lægen kan videregive oplysningerne til den  

 registrerede.
Begæringen om egen-acces kan rettes såvel til en privat  

 praktiserende læge som til den læge, der har foretaget behandlingen på  

 vedkommende sygehus.
Under hensyn til, at lægen skal foretage en bedømmelse  

 af, i hvilket omfang en patient uden risiko kan blive gjort bekendt med de  

 registrerede oplysninger, vil det ikke sjældent kræve, at lægen har en  

 personlig og aktuel kontakt til patienten på tidspunktet, hvor oplysningerne  

 ønskes udleveret.
Bedømmelsen skal foretages af den læge, som den  

 registrerede henvender sig til.
Dette udelukker ikke at den læge, der har  

 behandlet den pågældende på et sygehus, og som har indberettet oplysningerne  

 til registeret, i forbindelse med tilsendelsen af registerudskriften gør  

 opmærksom på en eventuel særlig risiko for patienten, hvis alle oplysninger  

 udleveres.
Som nævnt ovenfor skal lægen rette henvendelse til den registeransvarlige  

 myndighed.
En række sygehuse i flere amtskommuner fører fælleskommunale  

 sygehusregistre (patientregistreringssystemerne M 70, Det røde System og Det  

 blå System). For disse registre er forholdet således, at den enkelte  

 sygehuskommune (amtskommune eller Københavns og Frederiksberg kommuner) er  

 registeransvarlig for hver sin del af registeret uden mulighed for uden  

 videre at trække oplysninger, der vedrører patienter, der har været eller er  

 indlagt på hospitaler under andre sygehuskommuner.
Det vil derfor være  

 nødvendigt, at lægen retter henvendelse til den myndighed, der er  

 registeransvarlig for det sygehus, patienten har været eller er indlagt på.  

 Det vil ofte forholde sig således, at hospitaler, hvor en patient tidligere  

 har været indlagt, videregiver oplysninger til brug ved behandling af  

 patienten under en indlæggelse på et nyt sygehus.
Der sker imidlertid ikke  

 videregivelse af samtlige registrerede oplysninger, og selv om der således  

 fra det hospital, hvor en registreret senest har været indlagt, kan gives  

 egen-acces vedrørende oplysninger, der er registreret under tidligere  

 indlæggelser på andre sygehuse, kan der ikke skabes fornøden sikkerhed for,  

 at der er givet registerindsigt i fuldt omfang, medmindre der rettes  

 henvendelse til samtlige sygehuskommuner, indenfor hvilke den registrerede  

 har været behandlet.
 Det vil derfor ofte være en forudsætning for at give fuld egen-acces til  

 fælleskommunale sygehussystemer, at patienten overfor sin læge oplyser,  

 hvilke sygehuse han har været indlagt på og så vidt muligt også afdelingen.
 8.4. Imødekommelse af begæringen.
 Ifølge lovens § 14, stk. 2, skal meddelelsen om registerindsigt altid  

 gives af den pågældende læge, som patienten henvender sig til, og som har det  

 fornødne kendskab til vedkommende, jf. ovenfor.
 Meddelelsen om registerindsigt til sygehusregistre og andre patient- eller  

 sygdomsregistre bør som udgangspunkt på forlangende gives skriftligt i  

 overensstemmelse med lovens hovedregel, men kan gives i form af en mundtlig  

 underretning, hvis lægen anser denne fremgangsmåde for mest hensigtsmæssig.  

 Afgørelsen af, hvorvidt meddelelsen skal gives skriftligt eller mundtligt,  

 træffes af den læge, som den registrerede har fremsat begæringen om  

 egen-acces overfor.
Efter lovens § 14, stk. 2, jf. § 13,stk. 4, er der ikke adgang til  

 registerindsigt, hvis den registreredes interesse i at få kendskab til  

 oplysningerne efter en konkret vurdering findes at burde vige for afgørende  

 hensyn til offentlige eller private interesser.
Det er den læge, der skal  

 give den registrerede meddelelse om de registrerede oplysninger, som afgør,  

 hvorvidt og i givet fald i hvilket omfang meddelelse om de registrerede  

 oplysninger bør undlades af hensyn til den registrerede selv.
9. Registertilsynets kompetence Ifølge lovens § 15 kan tvivlsspørgsmål om retten til at få registerindsigt  

 efter bestemmelserne i lovens § 13, stk. 1, 3, 4 og 6, § 14 og efter de  

 forskrifter, der er fastsat i henhold til § 13, stk. 2 og 5, indbringes for  

 registertilsynet.
 Registertilsynet kan således ikke blot afgøre klager over konkret  

 begrundede afslag fra den registeransvarlige myndighed, men også tage  

 stilling til de generelle begrænsninger, der fastsættes i medfør af lovens §  

 13, stk. 2 og 5.
Ifølge loven er det den registeransvarlige myndighed, der skal tage  

 stilling til imødekommelse af begæringer om registerindsigt.
Dette udelukker  

 naturligvis ikke sædvanlig forvaltningsmæssig delegation.
 Registertilsynets afgørelser vedrørende registerindsigt kan ikke  

 indbringes for anden administrativ myndighed.
Registertilsynet, den 23. juli 1980 P.
R.
V.
H.
Funch Jensen /Jørgen Paulsen Bilag Registrerede personers adgang til  

 oplysninger om sig selv.
 § 13.  Fremsætter en registreret person begæring  

 herom, skal den registeransvarlige myndighed snarest muligt give den  

 registrerede meddelelse om de oplysninger, der er registreret om ham.
Stk. 2.  Det kan i forskrifterne for registeret  

 fastsættes, at den registrerede med nærmere fastsatte mellemrum skal have  

 udskrift af de oplysninger, der er registreret om ham, eller at den  

 registrerede skal kunne fremsætte begæring herom.
Der kan fastsættes regler  

 om betaling herfor.
Stk. 3.  Såfremt en person, der er registreret i et  

 sygehusregister eller andet patient- eller sygdomsregister, ønsker at blive  

 gjort bekendt med de oplysninger, der er registreret om ham, skal han  

 fremsætte begæring herom over for sin læge, der herefter snarest muligt  

 retter henvendelse til den registeransvarlige myndighed.
Denne meddeler  

 snarest muligt lægen de oplysninger, der er registreret om patienten, således  

 at lægen kan videregive oplysningerne til ham.
Stk. 4.  Bestemmelsen i stk. 1 gælder ikke, hvis den  

 registreredes interesse i at få kendskab til oplysningerne findes at burde  

 vige for afgørende hensyn til offentlige eller private interesser.
Gør  

 sådanne hensyn sig kun gældende for en del af oplysningerne, skal den  

 registrerede gøres bekendt med de øvrige oplysninger.
Stk. 5.  Bestemmelserne i stk. 1-3 finder ikke  

 anvendelse for registre, der udelukkende er oparbejdet med henblik på at  

 foretage statistiske uddrag.
For andre registre kan der fastsættes  

 undtagelser fra retten til at få oplysninger efter stk. 1, for så vidt  

 bestemmelsen i stk. 4 må antages at medføre, at sådanne begæringer i  

 almindelighed må afslås.
 Stk. 6.  En registreret person, der har fået meddelelse  

 efter stk. 1-3, har ikke krav på ny meddelelse før 12 måneder efter sidste  

 meddelelse, medmindre han kan godtgøre en særlig interesse heri.
§ 14.  Meddelelser i henhold til § 13, stk. 1, jfr.  

 stk. 4, skal på forlangende gives skriftligt.
I tilfælde, hvor hensynet til  

 den registrerede taler derfor, kan meddelelserne dog gives i form af en  

 mundtlig underretning om indholdet af oplysningerne.
Stk. 2.  Meddelelse til den registrerede om oplysninger  

 som nævnt i § 13, stk. 3, skal altid gives af den pågældende læge og kan  

 gives i form af en mundtlig underretning.
Bestemmelsen i § 13, stk. 4, gælder  

 tilsvarende.
 § 15.  Tvivlsspørgsmål om retten til at få meddelt  

 oplysninger efter § 13, stk. 1, 3, 4 og 6, § 14 samt efter forskrifter  

 fastsat i henhold til § 13, stk. 2 og 5, kan indbringes for registertilsynet.  

 Tilsynets afgørelse kan ikke indbringes for anden administrativ myndighed.
