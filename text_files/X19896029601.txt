Danske Mejeriers Fællesorganisation nedlagde indsigelse mod  

 registrering af to figurmærker indeholdende ordene Smørlet og Smør Godt for  

 alle varer i kl. 29 (visse næringsmidler). Oplyst, at mærkerne skulle  

 anvendes for marmelade, der var let eller god at smøre ud, og ikke for smør.  

 Antaget, at for varearten marmelade måtte mærkerne være egnet til at  

 vildlede, og at registrering af mærkerne villle stride mod såvel  

 Rådsforordning nr. 1898/87/EØF af 2. juli 1987 om beskyttelse af benævnelser  

 for mælke- og mejeriprodukter af 20. december 1983 om smør.
Registrering  

 nægtet.
Hans-Henrik Sachs Attemosevej 162 2840 Holte Vor ref: VA 1950 og 1951 1986/V2/IS/FT Deres ref: Frist: Dato: 08 sep 1989 -Indsigelse mod ansøgning af varemærker VA 1950 og 1951 1986 figurmærker,  

 indeholdende ordene Smørlet og Smør Godt.
I medfør af bestemmelsen i § 20 i varemærkeloven nedlagde Danske Mejeriers  

 Fællesorganisation, Århus, i skrivelse hertil af 02 okt 1987 indsigelse mod  

 registreringen af Deres ovennævnte varemærker.
Deres ansøgninger omfatter  

 alle varer i klasse 29.
 Til støtte for indsigelsen blev det oplyst, at benævnelsen smør er en  

 generisk betegnelse, og der blev henvist til Landbrugsministeriets  

 bekendtgørelse af 20 dec 1983 bl.a. om smør.
I skrivelse hertil af 29 okt 1987 påpegede De, at mærkerne søges  

 registreret for marmelade og som sådan stod De uforstående overfor en  

 reaktion fra Danske Mejeriers Fællesorganisation.
De forstod ikke ordet  

 »generisk betegnelse«, og fremhævede, at ordet smør anvendes i  

 andre brancher end mejeriernes f.eks. nævnte De, at en bil smøres, og der er  

 ikke gjort indsigelse mod, at man anvender dette ord i denne branche.
 I skrivelse hertil af 02 feb 1988 gentog indsigerne, at de mente, at  

 mærkerne var uregistrerbare, dels fordi de aldeles mangler særpræg for smør  

 og smørprodukter, dels fordi de for andre produkter vil være vildledende,  

 jfr. varemærkelovens § 13 og 14. Indsigerne anmodede samtidig direktoratet om  

 at forelægge ovennævnte sager for Landbrugsministeriet, idet det var en sag  

 som Landbrugsministeriets embedsmænd burde tage stilling til, da det drejer  

 sig om en fortolkning af en landbrugsministeriel bekendtgørelse.
De bemærkede i skrivelse hertil af 03 aug 1988, at De fastholdt Deres  

 ønske om at registrere mærkerne for marmelade.
Det drejer sig om sammensatte  

 ord, og de refererer ikke til produktet smør, men til marmeladens smøreevne.
 Direktoratet tilskrev herefter Landbrugsministeriet og anmodede  

 ministeriet om at oplyse, hvorvidt betegnelserne Smør Godt og Smørlet ville  

 være vildledende for andre produkter end smør og smørprodukter, eller om en  

 registrering ville stride mod Landbrugsministeriets bekendtgørelse af 20  

 december 1983 om smør.
Landbrugsministeriet besvarede direktoratets henvendelse i skrivelse  

 hertil af 11 jan 1989 og bemærkede, at nævnte bekendtgørelse indeholder en  

 definition af produktet smør, og det er fastsat, at smør og smørprodukter  

 skal være forsynet med en benævnelse, der er egnet til at identificere  

 produktet, og at der for smør og smørprodukter anvendes de benævnelser, der  

 er anført i bekendtgørelsen.
Der blev endvidere i skrivelsen henvist til EF's  

 Rådsforordning nr. 1898/87/EØF af 2. juli 1987 om beskyttelse af benævnelser  

 for mælk og mejeriprodukter, hvori det er fastsat, at bl.a. smør kun må  

 anvendes på bestemte produkter dog således, at dette ikke finder anvendelse  

 på produkter, hvis nøjagtige beskaffenhed er velkendt på baggrund af den  

 traditionelle brug, eller når benævnelsen klart anvendes for at beskrive en  

 karakteristisk egenskab ved produktet.
Der er udarbejdet en lise over mælke-  

 og mejeribetegnelser, der mod hovedprincippet kan anvendes for andre  

 næringsmidler end mælk og mejeriproduker, men ordene Smørgodt og Smørlet  

 figurerer ikke på denne liste.
EF kommissionen er ikke sindet at udvide  

 listen.
Efter ministeriets opfattelse er en registrering af mærkerne Smørlet  

 og Smørgodt for alle varer i klasse 29 i strid med såvel nævnte EF forordning  

 som med Landbrugsministeriets bekendtgørelse om smør.
 I skrivelse hertil af 06 feb 1989 meddelte De, at De opponerede mod den  

 afgørelse Landbrugsministeriet var kommet frem til, og at De havde overdraget  

 sagens akter til Deres advokat, der inden 31 mar 1989 ville indsende  

 skrivelse i sagen.
 Da der - trods opfordring hertil - ikke ses at være indsendt noget svar i  

 sagen, er denne optaget til afgørelse.
 I medfør af bestemmelsen i § 13 i varemærkeloven må et varemærke ikke  

 registreres, såfremt det angiver bl.a. varens art eller beskaffenhed, idet  

 det i så tilfælde ikke er i besiddelse af det til registrering fornødne  

 særpræg.
I nærværende sager er det ikke selve ordene Smør Godt og Smørlet, der er  

 ansøgt registreret, men derimod ordene Smørlet og Smør Godt skrevet på en vis  

 speciel måde med en ramme om, og disse mærker har et vist omend ringe  

 særpræg.
Ved en eventuel registrering af disse mærker opnås der alene eneret  

 til at anvende mærkerne i den viste udformning, medens der ikke fra  

 direktoratet side ville være taget stilling til, om der ved registreringen  

 var opnået eneret til ordene Smør Godt og Smørlet.
Dette spørgsmål kan kun  

 afgøres af domstolene, såfremt en konkret sag om krænkelse af mærkerne  

 indbringes for disse.
Det skal dog tilføjes, at selve ordene Smør Godt og  

 Smørlet ikke vil kunne forventes registreret under henvisning til ovennævnte  

 § 13, idet disse mærker formentlig ikke i sig selv er i besiddelse af det til  

 registrering fornødne særpræg.
 Indsigelse nedlagt under henvisning til § 13 i varemærkeloven kan derfor  

 ikke tages til følge.
 De har under sagen oplyst, at mærkerne skal anvendes for marmelade, der er  

 let eller god at smøre ud, og således ikke for smør.
 I medfør af bestemmelsen i § 14, stk. 1, nr. 2 i varemærkeloven må et  

 varemærke ikke registreres, når det er egnet til at vildlede.
Det er direktoratets opfattelse, at for varearten marmelade må mærkerne  

 være egnet til at vildlede, idet det ikke er helt naturligt at betegne en  

 vare som marmelade for smørlet eller smør godt.
Det købende publikum vil  

 blive vildledt med hensyn til varens art nemlig til at tro, at det drejer sig  

 om smør.
Endelig kan der henvises til bestemmelsen i § 14 stk. 1 nr. 3 i  

 varemærkeloven, hvorefter et varemærke ikke må registreres, når mærket  

 strider mod lov.
Denne bestemmelse vil formentlig også være til hinder for  

 mærkernes registrering for marmelade, således som det er nævnt i  

 landbrugsministeriets skrivelse af 11 jan 1989. Ordet smør i benævnelserne  

 Smørlet og Smør Godt er det væsentlige ord, og det, der lægges mærke til.
Det  

 fremgår udtrykkeligt af nævnte lovbekendtgørelse om smør, hvad der må  

 betegnes som smør, ligesom det i EF's Rådsforordning udtrykkeligt er nævnt at  

 en sådan benævnelse som smør kun må anvendes på bestemte produkter.
 Indsigelsen nedlagt i medfør af § 14, stk. 1 nr. 2 og 3 må derfor tages  

 til følge, og ansøgningerne afslås i medfør af disse bestemmelser, da  

 mærkerne dels må anses for vildledende dels for at stride mod lov.
Den trufne afgørelse kan i medfør at bestemmelsen i § 44 i varemærkeloven  

 indbringes for Patentankenævnet, Helgeshøj Alle 81, 2630 Taastrup, inden 2  

 måneder fra dato.
Det fastsatte klagegebyr på 2000 kr. for hver sag må  

 samtidig indsendes.
Med venlig hilsen Inge Sander specialkonsulent.
