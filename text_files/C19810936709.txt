(Sygehusberedskabscirkulære nr. 13.) Med baggrund i Indenrigsministeriets bekendtgørelse af 14. februar 1974 om  

 sygehusberedskabets organisation henstillede Civilforsvarsstyrelsen i  

 cirkulærskrivelse af 2. oktober 1974, at der ved amtskommunernes  

 sygehusforvaltninger og ved de enkelte sygehuse udpeges særlige  

 beredskabsmedarbejdere til at bistå sygehusudvalg og sygehusenes  

 beredskabsledelser med tilrettelæggelse, opbygning og gennemførelse af  

 sygehusenes beredskabsforanstaltninger, herunder ledelsen af de ved  

 sygehusene stationerede enheder af Den statslige Ambulancetjeneste.
 I henhold til denne skrivelse, der videre redegjorde for en plan for  

 uddannelse af beredskabsmedarbejdere ved sygehuse og sygehusforvaltninger, er  

 udpeget og uddannet i alt 130 beredskabsmedarbejdere, repræsenterende 72  

 sygehusforvaltninger og sygehuse fra ialt 14 amtskommuner og det  

 storkøbenhavnske beredskabsområde.
 På møde i Civilforsvarsstyrelsens sygehusberedskabsudvalg den 11. januar  

 1978 godkendtes et forslag til principplan for ambulancetjenestens  

 mobilisering ved sygehuse, udarbejdet af en under sygehusberedskabsudvalget  

 nedsat arbejdsgruppe med repræsentanter for Civilforsvarsstyrelsen,  

 CF-regionerne og sygehusene.
 Med sygehusberedskabscirkulære nr. 3 af 15. december 1977, henholdsvis  

 cirkulærskrivelse af 9. januar 1978, udsendtes »Standardberedskabsplan  

 for sygehuse«.
 I henhold til denne plan indgår Den statslige Ambulancetjeneste som led i  

 de enkelte sygehuses beredskabsplaner.
Med sygehusberedskabscirkulære nr. 9 af 13. april 1981 udsendtes  

 »Standardberedskabsplan for det amtskommunale sygehusvæsen«.
I  

 denne plan er optaget beredskabsbestemmelser vedrørende den statslige  

 ambulancetjeneste, og der er med planen tilvejebragt det fornødne grundlag  

 for iværksættelse af ovennævnte principplan for ambulancetjenestens  

 mobilisering ved sygehuse.
 Denne nye mobiliseringsordning sættes i kraft med virkning fra 1. januar  

 1982.
 Som grundlag for tilrettelæggelsen af sygehusenes medvirken ved  

 planlægning og gennemførelse af ambulancetjenestens mobilisering og virke,  

 jfr. »Retningslinier for ambulancetjenesten«, 1958, og  

 standardberedskabsplanens afsnit 3.901 og 4.212 har Civilforsvarsstyrelsen  

 udarbejdet hoslagte »Notat vedrørende Den statslige  

 Ambulancetjeneste«, November 1981.
 Som det fremgår af notatet er ambulancetjenestens gruppeførere bl.a.  

 uddannet til selvstændigt at varetage modtagelse af såvel personel som  

 køretøjer ved mobilisering, og beredskabsmedarbejderens opgaver i forbindelse  

 hermed vil være af rent koordinerende art.
Den endelige fordeling af mandskab og køretøjer i ambulancetjenesten vil  

 ske på grundlag af de af sygehuse og amtskommuner udarbejdede koordinerede  

 beredskabsplaner.
Indtil disse planer foreligger, er fordelingen - jfr.  

 hoslagte oversigt, mobiliseringsplan pr. 1. december 1981 - sket på grundlag  

 af antallet af fredsmæssige sengepladser ved amtskommunens somatiske  

 sygehuse, som disse fremgår af lægeforeningens vejviser 1980.
 Indtil der i amtskommunerne er tilvejebragt egnede depotforhold, vil  

 ambulancetjenestens materiel og mundering samt personlig udrustning til  

 ambulancetjenestens værnepligtige mandskab fortsat blive opbevaret på  

 civilforsvarets regionale depoter.
De særlige forhold i det storkøbenhavnske område bevirker, at sygehusene i  

 Københavns amtskommune, Københavns kommune og Frederiksberg kommune ikke ved  

 mobilisering modtager ambulancer fra Den statslige Ambulancetjeneste.
Der vil  

 i stedet til Civilforsvaret i Storkøbenhavn blive mobiliseret i alt 396  

 ambulancer i henhold til særlig mobiliseringsplan.
 Behovet for ambulancer til hovedstadsområdet vil herudover blive dækket  

 gennem en øget tildeling af personel og materiel til de øvrige amtskommuner  

 på Sjælland og Lolland-Falster, udover det antal, den fredsmæssige somatiske  

 sengekapacitit i disse amtskommuner berettiger til.
 Ved udarbejdelsen af afsnit 3.901 og 4.212 i sygehusenes beredskabsplan  

 ydes efter anmodning bistand fra vedkommende CF-region.
 Med henblik på en nærmere redegørelse for opgavens karakter og den  

 bistand, der kan ydes fra CF-regionerne, vil der i de enkelte CF-regioner  

 blive afholdt orienteringsmøder for de af sygehusforvaltninger og sygehuse  

 udpegede beredskabsmedarbejdere (ambulanceledere).
 Nærmere meddelelse om tid og sted for mødernes afholdelse vil senere tilgå  

 herfra.
Schultz /K.
E.
Fisker.
-------------------------------------------------------------------- BILAG 1 DEN STATSLIGE AMBULANCETJENESTE.
 1. ORGANISATION OG VIRKEMÅDE.
 Den statslige ambulancetjeneste organiseres direkte under  

 Civilforsvarsstyrelsen, der udarbejder planer for ambulancetjenestens  

 organisation og virkemåde og drager omsorg for tilvejebringelsen af personel  

 og materiel.
 Ambulancetjenesten indgår som et led i omsorgen for syge og sårede,  

 specielt den del, der vedrører omsorgen for de hårdtsårede, dvs. sårede, der  

 ikke selv er i stand til at gå.
Denne omsorg for hårdtsårede omfatter - befrielse, opsamling og transport til køregrænsen,hvilket uden for  

 områder, hvor der kæmpes, varetages af civilforsvarets redningstjeneste, - transport fra køregrænsen til primært kirugisk behandlingssted og i  

 nødvendigt omfang derfra til endeligt behandlingssted, hvilket varetages af  

 ambulancetjenesten,samt - lægelig behandling på primært kirugisk behandlingssted og sygehus,  

 hvilket varetages af sygehustjenesten.
 Den statslige ambulancetjeneste, der er landsomfattende, har således til  

 opgave under katastrofeforhold at varetage:
- ambulancetransport at civile syge og sårede fra venteplads  

 (båresamlingssted) til primært kirugisk behandlingssted - ambulancetransport af langtransportable syge og sårede fra primært  

 kirugisk behandlingssted til indlæggelsessygehus samt - ambulancetransport af militære syge og sårede i henhold til derom  

 truffet aftale mellem civilforsvaret og forsvaret.
 Ambulancetransport af militære syge og sårede i områder, hvor der kæmpes,  

 samt - uden for disse områder - til forsvarets behandlingssteder, påhviler  

 ikke den statslige ambulancetjeneste, men varetages af de militære  

 myndigheder, der ligeledes i muligt omfang tilrettelægger jernbanetransport  

 af egne syge og sårede.
Civilforsvarsstyrelsen forestår ambulancetjenestens opbygning og  

 administration.
Under krigsforhold har Civilforsvarets landskommando den  

 øverste kommandomyndighed over ambulancetjenestens personel og materiel.
 Ambulancetjenestens kapacitet er i dag 9.600 bårepladser.
 Køretøjerne er ca. 2.400 udskrevne motorvogne af typen VW pick-up og VW LT  

 31.
 Til samtlige disse køretøjer har Civilforsvarsstyrelsen anskaffet  

 udrustning, der muliggør, at hver ambulance kan indrettes til tranport af 4  

 liggende patienter.
 VW LT 31-ambulancerne giver mulighed for at gennemføre en vis patientpleje  

 under kørslen, hvilket ikke er muligt i VW-pick-up-ambulancerne.
 Som ambulancechauffør anvendes værnepligtigt og frivilligt personel, idet  

 hver ambulance påregnes bemandet med en mandlig (værnepligtig) og en  

 frivillig (kvindelig) ambulancechauffør, og det samlede behov er således ca.  

 4.800 ambulancechauffører.
 Personel og materiel stationeres under krigsforhold ved landets sygehuse,  

 hvorfra de beordres til indsats.
 Ifølge »Retningslinier for ambulancetjenesten«, 1958, tilknyttes  

 ambulancetjenestens mandskab under beredskabsforhold landets sygehuse, hvor  

 det indgår i sygehusberedskabet, underlægges sygehusledelsen og efter dennes  

 bestemmelse deltager i sygehusets arbejde, når udrykning ikke finder sted.  

 Uddannelsen er tilrettelagt således, at funktionen som hjælpere på sygehusene  

 kan udføres i overensstemmelse med sygehusenes behov.
 De eksisterende fredsmæssige ambulancekorps (brandvæsener, De danske  

 Redningskorps m.v.) indgår ikke i den statslige ambulancetjeneste, men  

 deltager ved skader under krigsforhold sammen med enheder fra den statslige  

 ambulancetjeneste i transport af tilskadekomne fra skadested (venteplads) til  

 sygehus.
 På sygehusene udpeges en ambulanceleder, dvs. en beredskabsmedarbejder  

 (med stedfortræder) som leder af de ved pågældende sygehusenhed stationerede  

 ambulancer med opgave at forestå de med administrationen af  

 ambulancetjenestens materiel og personel forbundne opgaver under  

 krigsforhold.
 Etablering af den statslige ambulancetjeneste under krigsforhold er  

 baseret på en i fredstid forberedt mobiliseringsordning, hvorefter personel  

 og materiel, herunder køretøjer, skal give møde ved sygehusene.
 Uniformer og personlig udrustning til ambulancetjenestens mandskab, bårer  

 og anden udrustning til klargøring af køretøjerne oplægges i regionale  

 depoter for i givet fald at kunne fordeles til mobiliseringsstederne  

 (sygehusene).
 Civilforsvarsstyrelsen udsender i påkommende tilfælde ordre om forøgelse  

 af beredskabet og mobilisering.
 Den praktiske gennemførelse af mobiliseringen, omfattende modtagelse,  

 iklædning af personel, montering af ambulancer m.v. på mobiliseringsstedet  

 (sygehuset), er forudsat gennemført ved hjælp af ambulancepersonellet under  

 ledelse af ambulancetjenestens ggruppeførere.
 Ambulancetjenestens styrker er underlagt CF-regionskommandoen direkte.
 I skadesituationer kan styrker af ambulancetjenesten, der er stationeret  

 ved sygehusenheder i en kommune, af vedkommende civilforsvarsleder beordres  

 indsat i ambulancetransporter inden for kommunen.
 Ambulancetjenestens enheder beordres indsat gennem sygehusets  

 ambulanceleder; denne er således i kommandomæssig henseende underlagt  

 civilforsvarets myndigheder.
 2. ADMINISTRATION I FREDSTID, HERUNDER  

 MONBILISERINGSPLANLÆGNING.
 CIVILFORSVARSSTYRELSEN udarbejder planer for ambulancetjenestens  

 organisation og virkemåde, drager omsorg for tilvejebringelse af personel og  

 materiel, og udarbejder og ajourfører en plan for fordelingen af  

 ambulancetjenestens personel og materiel til sygehusene.  

 Civilforsvarsstyrelsen udsender bestemmelser for forøgelse af beredskabet,  

 jfr. afsnit 4 i »Standardberedskabsplan for det amtskommunale  

 sygehusvæsen«.
CF-REGIONEN administrerer ambulancetjenestens udskrevne køretøjer og såvel  

 det frivillige som det værnepligtige personel.
For hver sygehusenhed inden  

 for CF-regionen udarbejder denne fortegnelser over frivilligt personel,  

 værnepligtigt personel og udskrevne køretøjer.
 De nærmere bestemmelser herfor fremgår af bilag 1.
 For hvert mobiliseringssted (sygehus) opretter CF-regionen en  

 »mobiliseringskasse« til brug ved mobiliseringens gennemførelse og  

 bistår efter anmodning fra de inden for regionen beliggende sygehuse disse  

 med udarbejdelse af mobiliseringsplan.
 De nærmere bestemmelser herfor fremgår af bilag 2.
SYGEHUSENE udarbejder afsnittene 3.901 »Ambulancetjenestens  

 organisation« og 4.212 »Modtagelse af ambulancetjenesten« i  

 »Standardberedskabsplan for sygehusene«.
Fra CF-regionen modtager  

 sygehuset 2 eksemplarer af ovennævnte fortegnelser over frivilligt og  

 værnepligtigt personel samt udskrevne køretøjer.
Det ene eksemplar indgår i  

 beredskabsplanens afsnit 3.901, medens det andet eksemplar opbesvares i  

 »mobiliseringskassen« på sygehuset.
 I det omfang, antallet af mødende køretøjer og personel gør det  

 hensigtsmæssigt eller nødvendigt at udvide beredskabsplanens afsnit 4.212 med  

 en særlig plan for mobiliseringens gennemførelse på/ved sygehuset, yder  

 CF-regionen efter anmodning fra sygehuset den fornødne bistand med  

 udarbejdelse af denne plan, jfr. bilag 2.
 Ambulancetjenestens materiel opbevares på regionale depoter, hvorfra det  

 ved mobilisering fordeles til tjenestestederne (sygehusenhederne). I  

 samarbejde med CF-regionen udarbejder sygehuset en afhentningsplan for det  

 til sygehuset designerede ambulancemateriel.
 3. MOBILISERINGENS GENNEMFØRELSE.
 CIVILFORSVARSSTYRELSEN udsender ordre om forøgelse af beredskabet eller  

 mobilisering, jfr. afsnit 4 i »Standardberedskabsplan for det  

 amtskommunale sygehusvæsen«.
CF-REGIONEN udsender ved modtagelse af ordre om forøgelse af beredskabet  

 eller mobilisering ekstraordinære indkaldelsesordrer for personel og  

 køretøjer og underretter samtidig hermed samtlige sygehusenheder.
Efter ordre  

 fra Civilforsvarsstyrelsen udleverer CF-regionen til sygehusenhederne de for  

 mobiliseringens gennemførelse nødvendige papirer til suppleringaf  

 »mobiliseringskassen« (stamkort for værnepligtigt og frivilligt  

 personel samt mobiliseringskuverter med udskrivningsbeviser for udskrevne  

 køretøjer).
 SYGEHUSET modtager ambulancetjenestens gruppeførere i overensstemmelse med  

 afsnit 3.901 og 4.212 i sygehusets beredskabsplan og udleverer  

 »mobiliseringskassen« til den først mødende gruppefører.
 Ambulancelederfunktioner iværksættes, jfr. delforanstaltning 4.2.12.01 i  

 sygehusets beredskabsplan, og personel og køretøjer modtages i  

 overensstemmelse med planen.
 Efter ordre fra Civilforsvarsstyrelsen, jfr. afsnit 4 i  

 »Standardberedskabsplan for det amtskommunale sygehusvæsen«,  

 afhenter sygehuset ambulancetjenestens materiel på regionsdepot og oplægger  

 det på mobiliseringsstedet (sygehuset) i overensstemmelse med den herfor  

 udarbejdede plan.
 Det forudsættes, at hjemsendt værnepligtigt ambulancemandskab skal iklædes  

 på mobiliseringsstedet, og at CF-regionen har udleveret udrustning til de  

 frivillige, således at disse møder iklædt ved mobiliseringens begyndelse.
Munderingen til de fremmødte værnepligtige ambulancefolk rekvireres fra  

 regionsdepot efter mobiliseringens afslutning af den gruppefører, der leder  

 mobiliseringen.
Munderingen afhentes ved ambulancetjenestens egen  

 foranstaltning.
 4. ADMINISTRATION UNDER FORØGET  

 BEREDSKAB/KRIGSFORHOLD.
 Køretøjer og mandskab er på tjenestestederne underlagt vedkommende  

 sygehusenhed, der udpeger en beredskabsmedarbejder som ambulanceleder på  

 sygehuset med opgave at forestå de med administrationen af  

 ambulancetjenestens materiel og personel forbundne opgaver under  

 krigsforhold.
 Indkvartering og forplejning af det til sygehusenhederne afgivne personel  

 fra ambulancetjenesten samt udbetaling af lønning til dette sker ved  

 sygehusenhedernes foranstaltning efter nærmere af Civilforsvarsstyrelsen  

 efter aftale med Amtsrådsforeningen i Danmark fastsatte retningslinier.
Sygehusets ambulanceleder er ligeledes ansvarlig for ambulancetjenestens  

 reparations- og værkstedstjeneste, der henlægges til private autoværksteder i  

 nærheden af tjenestestederne, evt. til nærliggende værksteder for CF-korpsets  

 eller forsvarets køretøjer.
CF-regionschefen træffer de herom fornødne  

 aftaler med civile og militære myndigheder.
Renholdelse, almindelig  

 vedligeholdelse og mindre reparationer foretages af ambulancetjenestens  

 mandskab.
 Anmodning om erstatning for tabtgået personel og materiel samt fornyelser  

 af udrustning m.v. fremsendes af vedkommende ambulanceleder til CF-regionen,  

 der i muligt omfang drager omsorg for indkaldelse af nyt personel og  

 tilvejebringelse af nyt materiel.
 Ambulancetjenestens kommandoforhold fremgår af afsnit 1 (side 3).
 5. ØKONOMI.
 Samtlige udgifter i forbindelse med ambulancetjenestens etablering og  

 drift afholdes af staten.
