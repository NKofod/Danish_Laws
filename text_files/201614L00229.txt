Betænkning afgivet af Skatteudvalget den 24. november 2016 Betænkning over Forslag til lov om ændring af lov om kuldioxidafgift af visse energiprodukter, lov om afgift af lønsum m.v., lov om afgift af elektricitet, lov om afgift af kvælstofoxider, lov om registrering af køretøjer og forskellige andre love (Tilpasning af afgiftslovene til Europa-Kommissionens statsstøttereform, lønsumsafgiftsfritagelse for visse undervisningsaktiviteter, ændring af godtgørelsesbestemmelse for elektricitet leveret fra land til skibe, tekniske justeringer af lov om afgift af kvælstofoxider og ændring af reglerne for registrering og udstedelse af EU-registreringsbevis for blokvogne m.v.) [af skatteministeren (Karsten Lauritzen)]:
1. Ændringsforslag Skatteministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 5. oktober 2016 og var til 1. behandling den 10. november 2016. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 1. juli 2016 dette udkast til udvalget, jf. folketingsåret 2015-16, SAU alm. del  bilag 244. Dele af lovforslaget har ikke været sendt i høring inden fremsættelsen.
Det drejer sig om delene vedrørende forslag til lov om ændring af lov om registrering af køretøjer og forslag til lov om ændring af lov om vægtafgift af motorkøretøjer.
Disse dele af lovforslaget har været sendt i høring hen over fremsættelsen af det samlede lovforslag.
Den 5. oktober 2016 og den 3. november 2016 sendte skatteministeren de indkomne høringssvar og notater herom til udvalget, jf. bilag 1 og 3.
Skriftlige henvendelser Udvalget har i forbindelse med udvalgsarbejdet modtaget to skriftlige henvendelser fra KPMG Acor Tax på vegne af Den Skandinaviske Bryggerhøjskole.
Skatteministeren har over for udvalget kommenteret den ene skriftlige henvendelse.
Skatteministeren forventes at kommentere den anden skriftlige henvendelse inden 2. behandling af lovforslaget.
Spørgsmål Udvalget har stillet 6 spørgsmål til skatteministeren til skriftlig besvarelse.
Skatteministeren har besvaret spørgsmål 1-5, og skatteministeren forventes at besvare spørgsmål 6 inden 2. behandling af lovforslaget.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Socialdemokratiets medlemmer af udvalget bemærker, at de støtter forslaget, og noterer sig, at forslaget sikrer, at erhvervs- og produktionsskoler og andre undervisningsinstitutioner ikke bliver stillet dårligere økonomisk af den ændrede praksis i SKAT, for så vidt angår lønsumsafgift og moms.
De noterer sig endvidere, at skatteministeren tilkendegiver på vegne af regeringen, at regeringen fortsat undersøger, om der er behov for yderligere kompensation for afgiftsændringer, og hvordan en sådan i så fald kan indrettes.
Det er Socialdemokratiets holdning, at regeringen bør sikre, at skolerne ikke stilles dårligere som følge af SKATs praksisændring.
Socialdemokratiet forventer derfor, at regeringen vil vende tilbage til Folketinget med sagen som annonceret den 9. november 2016 i et brev til den socialdemokratiske ordfører, jf. bilag 10.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af skatteministeren, tiltrådt af udvalget:
 1) I det under nr. 1 foreslåede § 11, stk. 21, ændres i 3. pkt. »§ 7 b, stk. 5 og 6« til: »§ 7 b, stk. 1-4«.
[Rettelse af forkert henvisning] Til § 3 2) I nr. 3 ændres i den indledende tekst »stk. 4 og 5« til: »stk. 5 og 6«, og de foreslåede nye stykker betegnes stk. 5 og 6.
[Rettelse af forkert henvisning] Til § 7 3) I nr. 2 ændres i den indledende tekst »stk. 4 og 5« til: »stk. 5 og 6«, og de foreslåede nye stykker betegnes stk. 5 og 6.
[Rettelse af forkert henvisning] Til § 11 4) I det under nr. 2 foreslåede § 4, stk. 3, affattes 1. pkt. således:
»En blokvogn, jf. færdselslovens § 2, nr. 3, kan uden almindelig registrering anvendes efter reglerne i bekendtgørelse nr. 1328 af 10. december 2014 om særtransport, hvis blokvognen er godkendt dertil.« [Sproglig præcisering af bestemmelsen] Bemærkninger Til nr. 1-3 Der er tale om rettelser af forkerte henvisninger.
Til nr. 4 Der er tale om en sproglig præcisering af bestemmelsen, således at eftersætningen mere direkte refererer til reglerne om særtransport i bekendtgørelse nr. 1328 af 10. december 2014.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Jakob Engel-Schmidt (V) Joachim B.
Olsen (LA) nfmd.
Ole Birk Olesen (LA) Brian Mikkelsen (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Josephine Fock (ALT) René Gade (ALT) Martin Lidegaard (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
