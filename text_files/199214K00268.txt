Nr BTL 268 Betænkning over Forslag til lov om ændring af lov om social bistand  

 (Ændring af regler om plejehjem og beskyttede boliger)   

 Nr L 268 1992-93, 1. samling Afgivet af Socialudvalget Afgivet: 19930610 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til forkastelse ved 3. behandling  

 og kan ikke stemme for det stillede ændringsforslag.
Flertallet har forståelse for intentionerne med lovforslaget med det af  

 mindretallet stillede ændringsforslag.
Flertallet finder det imidlertid  

 afgørende, at eventuelle ændringer på plejehjemsområdet ses i en helhed såvel  

 i relation til de nuværende regler for ombygning m.v. af plejehjem efter  

 ældreboligloven som til de forslag til væsentligt forbedrede  

 finansieringsregler for ældreboligbyggeri m.v., der indgår i boligministerens  

 lovforslag L 319 om ændring af ældreboligloven m.v.
Flertallet har endvidere noteret sig, at socialministeren er enig i, at  

 kommunerne skal have mulighed for at bevare de plejehjem, som det er rimeligt  

 at bevare.
Boligministeren og socialministeren har skitseret en handlingsplan  

 for de ældre, hvorefter de to ministre i fællesskab vil tage nogle  

 initiativer, der skal forbedre vilkårene for de svage og plejekrævende ældre.
Flertallet lægger i den forbindelse vægt på, at de to ministre nærmere vil  

 vurdere behovet for en yderligere koordinering af indsatsen for bedre boliger  

 og service til de meget plejekrævende ældre.
I den forbindelse vil det også  

 blive overvejet, om en smidiggørelse af de gældende regler i ældreboligloven  

 og i bistandslovene vil kunne give kommunerne bedre muligheder for at tage  

 stilling til, hvilke plejehjem der bør bevares.
 Da det forventes, at overvejelserne vil resultere i et lovforslag, der  

 fremsættes i næste folketingssamling, finder flertallet, at den videre  

 behandling af dette lovforslag bør afvente resultatet af socialministerens og  

 boligministerens overvejelser.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til forkastelse ved 3. behandling,  

 men kan stemme for det stillede ændringsforslag.
 Et andet mindretal (Socialistisk Folkepartis og Fremskridtspartiets  

 medlemmer af udvalget) indstiller lovforslaget til vedtagelse med det  

 af mindretallet stillede ændringsforslag og udtaler:
Ændringsforslaget er stillet, fordi der ved 1. behandling ikke var  

 politisk opbakning til at lade kommunerne nyopføre plejehjem.
Mindretallet  

 ønsker dog stadig at fastholde det synspunkt, at det bør tillades kommunerne  

 at nyopføre plejehjem efter de finansieringsregler, der havde hjemmel i  

 bistandsloven.
 Det er mindretallets opfattelse, at der er et stort udækket behov for  

 »rigtige« plejehjemsplader for de meget gamle, svage medborgere.  

 Behovet er ekstra stort, fordi antallet af ældre i denne gruppe stiger, og  

 fordi der sker hjemsendelse fra sygehus på et så tidligt tidspunkt, at de  

 ældre ikke kan klare sig selv.
 Såfremt ændringsforslaget bliver vedtaget, er der i forslaget kun en  

 sikkerhed tilbage for, at der i den tid, der går fra nu af, til der engang  

 bliver vedtaget en ny lov, ikke behøver at blive nedlagt flere  

 plejehjemspladser, fordi et plejehjem enten skal ombygges eller moderniseres.  

 Uanset socialministerens oplysninger om, at et sådant forslag vil blive  

 fremsat til efteråret, er det ikke tilstrækkeligt for at forhindre  

 nedlæggelser/statusændring til ældreboliger.
Mange kommuner har i øjeblikket færdige projekter, der venter på at blive  

 igangsat.
Vedtagelsen af denne lov vil muliggøre, at disse projekter kan  

 gennemføres, og at plejehjemmet kan fortsætte som plejehjem med fast normeret  

 personale til gavn for beboerne.
Ændringsforslag Af et mindretal (FP), tiltrådt af et mindretal (KF, V og  

 SF):
 Til § 1 1) I den foreslåede affattelse af § 81 udgår ordet  

 »oprettes,», og efter ordet »ombygges« indsættes: »,  

 moderniseres«.
Bemærkninger Til nr. 1 Under 1. behandling viste det sig, at der ikke var flertal for,  

 at der skulle kunne oprettes nye plejehjem efter bistandsloven.
Derimod var  

 der forståelse for, at eksisterende plejehjem kunne bevares under  

 bistandslovens regler uanset fysiske ændringer.
Det er derfor nødvendigt med  

 en lovændring, der sikrer, at plejehjem ikke ændrer status til ældreboliger,  

 når de ombygges og moderniseres.
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd.
Lilli Gyldenkilde (SF) Bente Juncker  

 (CD) Pia Christmas-Møller (KF) Per Tærsbøl (KF) Grethe Fenger Møller (KF)  

 Else Winther Andersen (V) Eva Kjer Hansen (V) Bertel Haarder (V) Tom Behnke  

 (FP) Dorit Myltoft (RV) Lysholm Christensen (KRF) fmd.
