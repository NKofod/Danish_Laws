Skriftlig fremsættelse (10. januar 2007) Kulturministeren  

  

 (Brian Mikkelsen):
 Herved tillader jeg mig for Folketinget at fremsætte:
 Forslag til lov om  

 videresalg af billetter til kultur- og idrætsarrangementer.
(Lovforslag nr.
L 117).
Formålet med lovforslaget er at modernisere reglerne om  

 videresalg af billetter til danske kultur- og idrætsarrangementer.
Det skal  

 være forbudt at udbyde og videresælge sådanne billetter til et højere beløb,  

 end de oprindeligt er erhvervet for, med mindre der foreligger en aftale med  

 arrangøren.
Overtrædelse af forbudet straffes med bøde.
En del billetter til kultur- og idrætsarrangementer i  

 Danmark opkøbes med henblik på videresalg til en højere pris, end de er  

 erhvervet for.
Dette kan betyde, at forbrugerne ikke kan købe billetter til  

 kulturelle arrangementer via de almindelige kanaler, men tvinges til at  

 betale  

 overpriser på det uautoriserede billetmarked.
Dette er ikke gavnligt for  

 hverken forbrugerne eller samfundet som sådan.
 Lovforslaget ophæver samtidig gældende lov om forbud mod  

 videresalg af billetter til offentlige forlystelser, der daterer sig tilbage  

 fra 1919. I gældende lov er der tale om et forbud mod videresalg af  

 billetter,  

 hvor sælgeren forsøger at opnå fortjeneste, hvorimod lovforslaget også gør  

 det  

 muligt at straffe selve udbudet af billetter til en højere pris end de er  

 erhvervet for.
Det vil fortsat være lovligt at videresælge billetten til  

 pålydende pris inklusive eventuelt betalt gebyr, ligesom billetter frit kan  

 videresælges til en lavere pris.
Kravet om en aftale med arrangøren vil altså  

 kun gælde, når billetterne udbydes til et højere beløb, end billetterne  

 oprindeligt er erhvervet for.
Aftalemodellen minder om de formidlingsaftaler,  

 der gennem en årrække har været brugt mellem arrangører af diverse kulturelle  

 arrangementer og forskellige billetagenturer.
 Idet jeg i øvrigt henviser til lovforslaget med  

 bemærkninger, anbefaler jeg forslaget til Tingets velvillige behandling.
