Fremsat den 5. marts 2021 af Mette Thiesen (NB), Peter Seier Christensen (NB), Lars Boje Mathiesen (NB), Pernille Vermund (NB), Katarina Ammitzbøll (KF), Marcus Knuth (KF), Mai Mercado (KF), Søren Pape Poulsen (KF), Henrik Dahl (LA), Ole Birk Olesen (LA) og Alex Vanopslagh (LA) Forslag til folketingsbeslutning om at hæve koblingsprocenten for fri- og privatskoler Folketinget pålægger regeringen inden udgangen af 2021 at fremsætte et lovforslag om at hæve koblingsprocenten for fri- og privatskoler.
Bemærkninger til forslaget Fri- og privatskoler udgør en lang og stolt tradition for frit skolevalg i Danmark.
Derfor mener forslagsstillerne, at den skævvridning, der er i økonomien mellem folkeskoler og fri- og privatskoler, bør mindskes, så det frie skolevalg i højere grad bliver understøttet.
Forslagsstillerne mener derfor, at koblingsprocenten, som betegner, hvor stor en procentdel af gennemsnitsudgiften til en folkeskoleelev de frie skoler modtager i statstilskud pr. elev, skal hæves.
Frit skolevalg Hvis danske familier skal have et reelt frit skolevalg, må der også være større økonomisk ligestilling mellem de frie grundskoler og folkeskolerne.
Det er også forslagsstillernes overbevisning, at familiers ønske om at anvende de frie grundskoler bør nyde ligeså stor opbakning som valget om at anvende folkeskolens tilbud.
Hensyn til landdistrikterne Ud over hensynet til det frie skolevalg er det også forslagsstillernes hensigt med beslutningsforslaget at skabe de bedste muligheder for yderkommunernes fortsatte eksistens og opretholdelsen af levende lokalsamfund.
Det er på den baggrund en udtalt hensigt at forhindre fremtidig centralisering og affolkning af yderkommunerne.
Skriftlig fremsættelse Mette Thiesen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at hæve koblingsprocenten for fri- og privatskoler.
(Beslutningsforslag nr.
B 203) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
