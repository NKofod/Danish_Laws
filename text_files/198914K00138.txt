Nr BTL 138 Betænkning over Forslag til lov om ansættelse i stillinger i folkekirken  

 m.v.   

 Nr L 138 1989-90, 1. samling Afgivet af Kirkeudvalget Afgivet: 19900503 Udvalget har behandlet lovforslaget i en række møder og har herunder stillet spørgsmål til kirkeministeren, som denne har besvaret dels skriftligt og dels i samråd.
 Endvidere har udvalget modtaget skriftlige og mundtlige henvendelser fra:
Biskoppen over Aalborg Stift, Kirkelig Forening for Den Indre Mission i Danmark, Kirkelig Samling om Bibel og Bekendelse, Kristne For Nedrustning og Landsforeningen af Menighedsrådsmedlemmer.
 Der er af to mindretal stillet ændringsforslag, hvorom henvises til de  

 ledsagende bemærkninger.
Under samråd med kirkeministeren har denne over for udvalget bekræftet, at  

 der ikke i forbindelse med lovforslaget sker nogen ændring i de gældende  

 bestemmelser om ordination og kollats.
Ordination og kollats vil således  

 fortsat være en forudsætning for at kunne tiltræde et embede som præst i  

 folkekirken.
Udvalget har i forbindelse med behandlingen af lovforslaget drøftet  

 tjenestemandslovens § 43. I forbindelse med ændring af denne lov lægger  

 udvalget vægt på, at der bliver taget hensyn til de involverede parters  

 opfattelse af, hvordan denne paragraf udformes tidssvarende.
Udvalget  

 opfordrer derfor regeringen til at være opmærksom på de særlige forhold, der  

 er gældende på dette ansættelsesområde.
 Et flertal (udvalget med undtagelse af Kristeligt Folkepartis medlem)  

 ønsker at udtale følgende:
Flertallet deler den opfattelse, at bispeeksamen, ordination og kollats  

 som hidtil er ufravigelige forudsætninger for, at en udnævnt præst kan  

 indsættes i sin stilling.
Flertallet mener, at kollatsens nødvendighed  

 fremgår af § 3 i lov om biskoppers fritagelse for tilsynspligt (1948) og af §  

 15 i valgmenighedsloven (1972). I forbindelse med loven om adgang til  

 præstestillinger i folkekirken (1987) blev spørgsmålet om bispeeksamen,  

 ordination og kollats som betingelse for at blive indsat i en præstestilling  

 heller ikke drøftet.
 Flertallet lægger vægt på, at der fortsat tages hensyn til et mindretal i  

 pastorater med flere præstestillinger, når mindretallet er repræsenteret i  

 menighedsrådet med en sådan vægt, at dets kandidat kommer med i  

 indstillingen.
Flertallet mener ikke, at den i ændringsforslag nr. 3 foreslåede  

 bestemmelse harmonerer med valgmenighedsloven, der tilsikrer den samme ret  

 for et mindretal.
Da lønnen til andenpræsten (den ekstra sognepræst) skal  

 afholdes af en kreds af menigheden, opstår et principielt uheldigt  

 afhængighedsforhold til denne kreds.
Flertallet finder det betænkeligt, at  

 andenpræsten ansættes i pastoratet og skal betjene alle pastoratets beboere,  

 men aflønnes af en snæver kreds af menigheden.
Flertallet henviser i denne  

 forbindelse til, at præster i deres embedsførelse og i forkyndelsen er  

 uafhængige af menighedsrådet.
Flertallet ønsker at bemærke, at reglen om  

 andenpræster i den tidligere menighedsrådslov kun har været anvendt i få  

 tilfælde og sidst i 1946.
 Herefter indstiller et flertal (udvalget med undtagelse af  

 Fremskridtspartiets og Kristeligt Folkepartis medlemmer) lovforslaget til  

vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af mindretallet under nr. 4 og 5  

 stillede ændringsforslag.
 Et andet mindretal (Kristeligt Folkepartis medlem af udvalget)  

 indstiller lovforslaget til vedtagelse med de af dette mindretal under  

 nr. 1, 2 og 3 stillede ændringsforslag og ønsker at udtale følgende:
Mindretallet havde meget gerne set, at lovforslaget indeholdt en mulighed  

 for, at en afgangseksamen fra en evangelisk-luthersk læreanstalt på niveau  

 med den teologiske kandidateksamen kunne give adgang til præstestillinger i  

 folkekirken på lige fod med en teologisk kandidateksamen fra et dansk  

 universitet.
Universiteternes formål er ikke at uddanne præster, men at  

 uddanne teologiske kandidater og drive teologisk forskning.
Mindretallet havde også gerne set, at man bevarede den tidligere mulighed  

 for, at missionærer, som gennem et ydremissionsselskab har gjort tjeneste i  

 en kirke i udlandet, under visse omstændigheder kan få adgang til  

 præsteembeder i den danske folkekirke.
Det er værdifuldt for folkekirken, at  

 denne mulighed bevares.
 Da mindretallet gennem forhandlinger med ministeren og udvalget desværre  

 har måttet erkende, at det ikke er muligt at få disse ændringer gennemført på  

 nuværende tidspunkt, har mindretallet valgt ikke at stille ændringsforslag  

 herom, men vil presse på for at få forslagene med i en senere ændring af  

 loven.
 Mindretallet kan på denne baggrund indstille lovforslaget til vedtagelse  

 med de af mindretallet stillede ændringsforslag.
Ændringsforslag Af et mindretal (KRF):
Til § 5 1) Paragraffen affattes således:
»§ 5. Enhver, der ansættes som præst i den danske folkekirke  

 eller stadfæstes som valgmenighedspræst i den danske folkekirke, skal prøves  

 og ordineres af biskoppen, aflægge den danske folkekirkes præsteløfte og have  

 biskoppens kollats.« Til § 11 2) I stk. 3 ændres »tage hensyn« til: »tage  

 tilbørligt hensyn«.
Til § 12 3) Efter stk. 2 indsættes som nyt stykke:
»Stk. 3. Når 50 valgberettigede medlemmer af menigheden i et  

 pastorat fremsætter begæring om, at en person ansættes som andenpræst i  

 pastoratet, og godtgør, at den pågældende opfylder betingelserne for at blive  

 præst i folkekirken og er villig til at tage sådan ansættelse samt har  

 erklæret sig enig i den løn, der af den nævnte kreds ydes den pågældende, og  

 tillige godtgør, at denne løn er sikret den pågældende i mindst 5 år, kan  

 kirkeministeren ansætte den pågældende som andenpræst i vedkommende pastorat.  

 Sådan ansættelse af en andenpræst bør som regel ikke finde sted i det første  

 år efter en ny præsteansættelse i pastoratet.
Andenpræsten er med hensyn til  

 det kirkelige arbejde i pastoratet ligestillet med sognepræsten.  

 Kirkeministeren fastsætter regulativ for arbejdsforholdet mellem den  

 pågældende og den kirkebogsførende sognepræst på grundlag af et af biskoppen  

 efter samråd med de pågældende præster og menighedsråd udarbejdet  

 forslag.« Af et mindretal (FP):
Til § 18 4) Paragraffen udgår.
Til § 24 5) Paragraffen udgår.
Bemærkninger Til nr. 1 Enhver, der ansættes som præst i den danske folkekirke eller stadfæstes  

 som valgmenighedspræst i den danske folkekirke, skal aflægge bispeeksamen,  

 ordineres af biskoppen, aflægge den danske folkekirkes præsteløfte og have  

 biskoppens kollats. Ændringsforslaget medfører egentlig kun en lovfæstelse af  

 den nugældende praksis.
Til nr. 2 I bemærkningerne til § 11 er det anført, at stk. 3 er en videreførelse af  

 den nugældende regel.
I lovforslaget er den dog blevet svækket i forhold til  

 den gældende bestemmelse, idet ordet »tilbørligt« er faldet ud.
Det  

 er vigtigt, at det fortsat er præciseret, at kirkeministeren skal tage  

 tilbørligt hensyn til et mindretal i pastoratet.
Til nr. 3 Uanset at bestemmelsen ikke er blevet meget benyttet, er det meget  

 betydningsfuldt, at denne mulighed for, at nogle i menigheden kan ansætte og  

 selv aflønne en ekstra præst, bevares.
Ordningen vil medføre, at et sådant  

 mindretal fra menigheden vil kunne undgå at danne en valgmenighed.
Ordningen  

 vil også kunne benyttes af en meget aktiv menighed, der ønsker ansat en  

 ekstra præst, men ikke kan få det bevilget.
Menigheden kan så i fællesskab  

 ansætte og aflønne en ekstra præst efter denne bestemmelse.
Til nr. 4 Ændringsforslaget skal sikre, at det ikke pålægges menighedsrådene at  

 etablere tjenesteboliger til sognepræster.
Til nr. 5 Ændringsforslaget skal sikre, at kirkeministeren ikke kan tillægge  

 ansatte, der fratræder uden ret til pension, eller disses efterlevende  

 ægtefæller understøttelse, der beregnes efter de for ydelse af understøttelse  

 til ikkepensionssikret personale i statens tjeneste gældende regler.
