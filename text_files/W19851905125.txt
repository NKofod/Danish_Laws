 En selvstændig erhvervsdrivende, der havde tegnet frivillig  

 dagpengeforsikring, fandtes at være berettiget til sygedagpenge i en  

 søgnehelligdagsperiode, da der ikke ved udbetaling af dagpenge til  

 selvstændige erhvervsdrivende stilles krav om dokumentation af et konkret  

 indtægtstab.
 REDEGØRELSE FOR SAGEN:
En selvstændig erhvervsdrivende anmeldte den 5. april 1983 til kommunen,  

 at han havde været syg af influenza i perioden 31. marts - 4. april 1983, og  

 anmodede samtidig om sygedagpenge i henhold til sin frivillige  

 dagpengeforsikring.
Ved anmodningen om sygedagpenge angav han at have 6 dages  

 arbejdsuge.
Kommunen afslog at udbetale sygedagpenge med henvisning til manglende  

 indtægtstab, idet sygdommen vedrørte en søgnehelligdagsperiode uden  

 forudgående dagpengeudbetaling.
Sygdomsperioden var begrænset til  

 skærtorsdag, langfredag, påskelørdag, påskedag og 2. påskedag.
 Sikrede henviste til, at han havde lidt et indtægtstab, idet han havde  

 været forhindret i at udføre sit arbejde, og at han som selvstændig  

 erhvervsdrivende og leder af en større virksomhed udførte sine  

 arbejdsopgaver, hvad enten det er påske eller ej.
 AFGØRELSEN, DER KLAGES OVER:
 Amtsankenævnet fandt, at sikrede måtte anses for berettiget til  

 sygedagpenge, under hensyntagen til, at han var selvstændig erhvervsdrivende,  

 og under hensyntagen til det af ham oplyste om arten og omfanget af arbejdet  

 samt til, at han havde sikret sig dagpenge.
 KLAGEN TIL ANKESTYRELSEN:
Sagen blev anket af det sociale udvalg, som bl. a. anførte, at det ud fra  

 tidligere vejledninger på området kan antages, at der kan udbetales dagpenge  

 for søgnehelligdage, der er placeret i en løbende sygeperiode.
Da  

 sygemeldingen udelukkende faldt på søgnehelligdage og derved ikke i en  

 løbende sygeperiode, fandt udvalget, at der måtte gives afslag på dagpenge.
Udvalget fandt, at sikrede ikke havde lidt noget indtægtstab, idet  

 sygemeldingen skete efter, at virksomheden var lukket i forbindelse med  

 påsken.
Ved virksomhedens åbning efter påske var sikrede igen raskmeldt.
 Den omstændighed at sikrede ville have brugt dagene til planlægning m.v.,  

 fandt udvalget ikke kunne danne grundlag for udbetaling af sygedagpenge, da  

 helligdage normalt er fridage.
 SUPPLERENDE OPLYSNINGER EFTER ANKEN:
Sikrede forelagde sin sag for socialministeriet, som indhentede en  

 udtalelse fra sikringsstyrelsen.
Sikringsstyrelsen udtalte vejledende, at der  

 efter praksis udbetales dagpenge til selvstændige erhvervsdrivende, herunder  

 frivillig sikrede, for det antal arbejdsdage pr. uge, som den pågældende har  

 oplyst, han har.
Dette gælder også i de uger, hvor der forekommer  

 søgnehelligdage.
I tilfælde hvor antallet af arbejdsdage ikke er oplyst,  

 fastsættes dagpengebeløbet for en enkelt dag til 1/6 af ugebeløbet.  

 Begrundelsen herfor er, at der ved udbetaling af dagpenge til selvstændige  

 erhvervsdrivende ikke stilles krav om dokumentation af et konkret  

 indtægtstab, og at de selvstændige selv bestemmer antallet af egentlige  

 arbejdsdage.
 LOVGRUNDLAG:
 Dagpengelovens §§ 1, 16, 28.
 ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse med den deri givne  

 begrundelse.
