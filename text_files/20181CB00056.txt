Vedtaget af Folketinget ved 2. (sidste) behandling den 5. februar 2019 Folketingsbeslutning om danske militære bidrag til NATO-landes nationale flådestyrker, herunder til fremme af maritim sikkerhed og forsvar af flådestyrkerne Folketinget meddeler sit samtykke til, at danske flådebidrag kan indsættes i NATO-landes nationale flådestyrkers aktiviteter i op til 12 måneder ad gangen.
Danske bidrag vil medvirke til løsning af maritime sikkerhedsopgaver og til forsvaret af flådestyrken samt eventuelt luftrumskoordination og -kontrol.
Opgaverne varetages, mens flådestyrkerne er engageret i almindelig sejlads og samtræning.
Disse opgaver vil også kunne varetages, i tilfælde af at flådestyrkerne indsættes til støtte for andre indsatser, herunder offensive operationer, såfremt Folketinget har været inddraget på behørig vis.
Såfremt flådestyrken indsættes til støtte for andre indsatser, som Folketinget ikke har været behørigt inddraget i, vil det danske flådebidrag udtræde af flådestyrken såvel organisatorisk som fysisk i den pågældende periode.
