Nr BTL 213 Betænkning over Forslag til lov om afgift af svovl   

 Nr L 213 1994-95, 1. samling Afgivet af Skatteudvalget Afgivet: 19950524 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danske Fjernvarmeværkers Forening, De danske Landboforeninger og Aalborg Portland.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet indstiller hele lovpakken om de såkaldte grønne afgifter til  

 forkastelse.
For det første er der tale om nye og højere skatter i et land, der i  

 forvejen har et for højt skattetryk.
For det andet ødelægges konkurrenceevnen  

 i en række vigtige danske virksomheder og endog hele brancher til skade for  

 produktion, eksport og beskæftigelse.
For det tredje er pakken med sine  

 varierende afgiftssatser, diverse tilskudsordninger og indbyggede  

 forhandlinger med staten om aftaler udtryk for en rendyrket socialistisk  

 planøkonomi.
Med pakkens vedtagelse skal den enkelte virksomhed for fremtiden have sine  

 produktionsprocesser og investeringsplaner godkendt af staten med henblik på  

 at få lavere afgifter.
Godkendelsen er endda kun midlertidig, hvilket  

 efterlader virksomheder i stor usikkerhed.
For det fjerde vil lovpakken med  

 sit forsøg på at skelne mellem tunge processer, lette processer,  

 rumopvarmning, direkte og indirekte procesomkostninger samt tilskud efter et  

 statsligt skøn alt i alt virke vilkårligt og tilfældigt for den enkelte  

 virksomhed.
Alle de her skadelige virkninger for samfundet skal ses i forhold  

 til, at Danmarks miljømål kunne nås ad frivillighedens vej uden afgifter.
 De mange ændringsforslag vil i visse tilfælde være udtryk for  

 imødekommenhed i forhold til nogle virksomheder, men samtidig er der  

 overhovedet ikke vist imødekommenhed over for andre virksomheder og brancher.
 Hertil kommer, at mange virksomheder formentlig slet ikke har nået at få  

 overblik over virkningerne, og deres ønsker har man således slet ikke kunnet  

 tage stilling til.
 På denne baggrund synes ændringsforslagene som helhed at være tilfældige  

 og vil medvirke til, at hele lovpakken forskelsbehandler virksomheder og  

 brancher.
 På denne baggrund vil Venstre og Det Konservative Folkeparti undlade at  

 stemme til ændringsforslagene.
Et tredje mindretal (Socialistisk Folkepartis medlem af udvalget)  

 indstiller lovforslaget til vedtagelse.
Mindretallet vil stemme  

 hverken for eller imod de stillede ændringsforslag.
Mindretallet indstiller lovforslagene vedrørende grønne afgifter for  

 erhverv til vedtagelse, fordi mindretallet opfatter forslagene som et  

 fremskridt i indsatsen for at nå en reduktion i forureningen med kuldioxid og  

 svovl.
Men SF beklager stærkt, at regeringen har valgt at reducere sit  

 oprindelige oplæg, så lovkomplekset ikke yder det planlagte bidrag til at nå  

 målsætningen om en 20 pct.s reduktion af kuldioxidudslippet i år 2005.
 SF deltog fra starten i politiske forhandlinger om afgiftspakken,  

 forhandlinger, som regeringen ensidigt afbrød, alene fordi Det Konservative  

 Folkeparti og Venstre ikke længere ønskede at forhandle.
 Dette brud indebærer, at mindretallet ikke kan tage noget samlet ansvar  

 for pakkens udformning, og at mindretallet er frit stillet til senere at  

 fremsætte forslag til forbedringer af pakken såvel i udformningen af de  

 enkelte regler som forslag, der øger chancerne for at nå miljømålsætningen.
Regeringens ændringsforslag afspejler et ønske om at tage hensyn til de  

 mange reaktioner, der er kommet fra virksomhederne.
På en række punkter er  

 ændringerne velbegrundede, på andre punkter mere tvivlsomme.
SF vil for at  

 understrege, at detailudformningen alene sker på regeringens ansvar, undlade  

 at stemme til ændringsforslagene.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme imod de stillede ændringsforslag.
 Mindretallet indstiller hele regeringens lovpakke om nye afgifter  

 camoufleret som grønne afgifter til forkastelse.
Indledningsvis skal Fremskridtspartiet stærkt beklage, at regeringen har  

 valgt at gennemføre den meget omfattende lovpakke om grønne afgifter med et  

 hastværk, som ikke har levnet tid til en saglig behandling af lovforslagene i  

 Folketinget.
Samtidig har de mange virksomheder, organisationer og  

 enkeltpersoner, som har henvendt sig om disse lovforslag, med god grund  

 beklaget sig over, at deres henvendelser ikke er blevet behandlet med den  

 seriøsitet, som de burde kunne forvente.
Fremskridtspartiet er modstander af hele regeringens såkaldte miljøpakke  

 med nye store skatter.
Hele den filosofi, regeringen har lagt til grund for  

 sin pakke af nye grønne skatter, er Fremskridtspartiet imod.
Der bliver som  

 så ofte tidligere tale om ensidige danske initiativer, hvorved danske  

 virksomheder nok en gang mister konkurrenceevne til skade for beskæftigelsen  

 og for samfundsøkonomien.
Det er selvfølgelig vigtigt, at danske virksomheder er tilbageholdende med  

 deres ressourceforbrug.
Imidlertid er det helt forfejlet at tvinge  

 virksomhederne til at gennemføre energiomlægninger, de måske ikke har råd  

 til, eller som har minimalt miljømæssigt sigte.
Der vil blive tale om  

 betydelige fejlinvesteringer, fordi virksomhederne føler sig presset til at  

 præstere en såkaldt miljørigtig adfærd.
Danske virksomheder handler på mange måder energibevidst.
De har så  

 rigeligt at gøre med at holde omkostningerne på et minimum, at de  

 selvfølgelig ikke sviner med energien.
Den benhårde konkurrence har for  

 længst fået frasorteret de virksomheder, som har en energifrådsende adfærd.  

 Energi er jo ikke gratis! Mange af de danske virksomheder lever i en  

 balanceøkonomi, hvor selv små ændringer i konkurrenceevnen vil betyde tab af  

 markedsandele, tab af omsætning, tab af arbejdspladser og afledt tab af  

 velfærd for hele samfundet.
Hvis så bare regeringens politik havde et miljømæssigt forsvarligt sigte,  

 men end ikke det er tilfældet.
Den internationaliserede handel gør, at  

 forbrugere af ethvert produkt frit kan vælge at skifte til en udenlandsk  

 leverandør.
Udenlandske virksomheder har ofte produktionsmetoder, der miljømæssigt  

 halter langt bag efter danske virksomheder.
Derved opnås en forværring af det  

 globale miljø. Der opnås eksport af arbejdspladser og nye bølger af  

 virksomhedslukninger.
Regeringens lovforslag om at give virksomhederne en del af provenuet  

 tilbage i form af tilskud er med til yderligere statslig styring og kontrol  

 af danske virksomheder.
Det er en helt fejlagtig udvikling, som  

 Fremskridtspartiet vender sig stærkt imod.
Regeringens løsning vil tvinge alt for mange virksomheder til at gøre sig  

 overvejelser om, hvorvidt de fortsat skal have hjemsted i Danmark.
Det vil  

 give markant tab af investeringslyst hos de udenlandske investorer, som  

 overvejer at slå sig ned i Danmark.
Danmark vil således miste international  

 styrke som investeringsland.
Folketinget har fået præsenteret hundreder af små og store nødråb fra  

 danske virksomheder, som ikke ved, hvad de skal gøre, når afgifterne for  

 alvor vil tage fat.
Virksomhederne ved dog en ting med sikkerhed.
De vil  

 miste markeder, de vil miste omsætning, og de vil blive tvunget ud i nye  

 runder af afskedigelser, alt dette blot fordi en række politikere og  

 embedsmænd har fået den forfejlede ide, at der skal indføres voldsomme  

 energiskatter i Danmark.
Når først skaden er sket, viser erfaringen, at det  

 ikke er nemt at rette op igen.
De ansvarlige politikere og embedsværket vil  

 tale om ændrede forudsætninger og internationale påvirkninger, om et  

 nødvendigt onde osv.
De vil således sandsynligvis ikke tage ansvaret for  

 deres forfejlede politik.
De vil søge at bortforklare selv dokumenterede  

 virksomhedslukninger med påstand om dårlig ledelse osv.
 Fremskridtspartiet kan kun håbe på, at regeringens levetid bliver kort,  

 således at Fremskridtspartiet sammen med andre erhvervsvenlige partier kan få  

 lovpakken ophævet hurtigt igen.
Et femte mindretal (Enhedslistens medlem af udvalget) indstiller  

 lovforslaget til vedtagelse.
Mindretallet vil stemme for de under nr.  

 3, 5-13 og 16 stillede ændringsforslag og vil stemme imod de under nr. 2, 14  

 og 15 stillede ændringsforslag.
 ÆndringsforslagAf skatteministeren, tiltrådt af et mindretal  

 (S, RV og CD):
 Til § 6 1) Stk. 8 udgår.
 Stk. 9 bliver herefter stk. 8.
 Til § 8 2) Stk. 2 affattes således:
»Stk. 2. Fritaget for afgift er registrerede virksomheders  

 leverancer af 1) varer med et afgiftspligtigt svovlindhold til brug i luftfartøjer og 2) varer med et afgiftspligtigt svovlindhold til brug om bord på skibe i  

 udenrigsfart, fiskerfartøjer på 5 BRT og derover og fartøjer, der anvendes  

 til erhvervsmæssig sejlads, bortset fra lystfartøjer.« Til § 9Af skatteministeren, tiltrådt af et mindretal (S, RV,  

 EL og CD):
 3) I stk. 1 indsættes efter 2. pkt. som nyt punktum:
»Der ydes ikke godtgørelse, såfremt afgiften opgøres efter § 6, stk.  

 3.« Af skatteministeren, tiltrådt af et mindretal (S, RV og CD):
 4) Efter stk. 1 indsættes som nye stykker:
»Stk. 01. Godtgørelsen skal for hver afgiftsperiode opgøres  

 for hvert brændsel og for hvert ovn- eller kedelanlæg for sig.
Såfremt der  

 anvendes flere typer brændsler i samme ovn- eller kedelanlæg samtidig,  

 fordeles den bortrensede eller bundne mængde svovl for hvert brændsel for  

 hvert ovn- eller kedelanlæg for sig i forhold til mængden af svovl i de  

 forskellige indfyrede brændsler.
 Stk. 02. Den i stk. 1 nævnte mængde svovl, for hvilken der ydes  

 godtgørelse, kan ikke overstige mængden af svovl i de indfyrede brændsler.
Stk. 03. Virksomheder, der forbruger varer nævnt i § 1, nr. 5-7,  

 som begrænser udledningen af svovldioxid til luften igennem røgrensning,  

 binding af svovl i andre materialer m.v., og som ikke foretager måling af den  

 bortrensede eller bundne mængde svovl, kan beregne godtgørelsen efter en  

 standardsats.
Standardsatsen udgør for brændsel nævnt i § 1, nr. 5-7:
1) 20 kr. pr. t indfyret brændsel, der anvendes i risteanlæg eller  

 »fluid bed«-anlæg, 2) 5 kr. pr. t indfyret brændsel, der anvendes i andre anlæg.' Af skatteministeren, tiltrådt af et mindretal (S, RV, EL og  

 CD):
 5) I stk. 3 indsættes efter 1. pkt. som nyt punktum:
»Afgiftsgodtgørelse kan dog uanset beløbets størrelse modregnes i  

 skyldig svovlafgift.« Til § 32 6) I stk. 1, 1 pkt., ændres »betales der ikke  

 afgift af svovlindholdet i varer omfattet af § 1, som ligger på eller  

 under« til: »betales der alene afgift af den del af svovlindholdet  

 i varer omfattet af § 1, der ligger over«.
7) I stk. 1 indsættes efter hvert af de foreslåede afsnit  

 med overskrifterne »Gas- og dieselolie, petroleum, blyholdig og  

 blyfri benzin, autogas (LPG) og anden flaskegas (LPG), raffinaderigas og  

 naturgas«, »Fuelolie«, »Fyringstjære«, »Stenkul  

 (inkl. stenkulsbriketter), koks, cinders og koksgrus«,  

 »Brunkulsbriketter og brunkul« og  

»Jordoliekoks«: »De anførte svovlprocenter er  

 vægtprocenter af varernes vægt ekskl. vand.« 8) I stk. 1 udgår sidste pkt.
 9) Efter stk. 1 indsættes som nyt stykke:
»Stk. 01. Bundfradragene i stk. 1 finder anvendelse på varer  

 med et afgiftspligtigt svovlindhold, som forbruges i virksomheden, eller  

 svovl, der udledes af virksomheden.
Der kan ikke foretages bundfradrag for  

 varer, som fraføres virksomheden.« 10) Stk. 2 affattes således:
»Stk. 2. Virksomheder, der opgør afgiften efter § 6, stk. 1  

 og 2, skal, såfremt der anvendes flere brændsler i samme ovn- eller  

 kedelanlæg samtidig, for hvert brændsel og for hvert ovn- eller kedelanlæg  

 beregne den afgiftspligtige svovlmængde før godtgørelse efter § 9, men efter  

 almindeligt bundfradrag efter stk. 1. Såfremt godtgørelsen for et brændsel  

 anvendt i et ovn- eller kedelanlæg overstiger den afgiftspligtige svovlmængde  

 før godtgørelse, men efter almindeligt bundfradrag, kan den uudnyttede  

 godtgørelse overføres til andre brændsler anvendt i samme ovn- eller  

 kedelanlæg i forhold til de indfyrede svovlmængder.
Den således beregnede  

 mængde benævnes afgiftspligtig svovlmængde efter almindeligt bundfradrag,  

 efter godtgørelse og efter fordeling af uudnyttet godtgørelse.« 11) Stk. 3 affattes således:
»Stk. 3. Virksomheder, der opgør afgiften efter § 6, stk. 3,  

 kan beregne et fælles fradrag for alle de benyttede brændsler og for alle de  

 benyttede ovn- eller kedelanlæg, hvor der sker måling, forudsat at ovn- eller  

 kedelanlæggene m.v. befinder sig på samme geografiske sted.
Udledningen  

 beregnes for hver afgiftsperiode for hvert brændsel og for hvert ovn- eller  

 kedelanlæg, hvorfra der sker måling, idet en andel af den målte  

 svovludledning henregnes til de enkelte brændsler i forhold til den indfyrede  

 energimængde, der opgøres ud fra de i § 34, stk. 3, anførte  

 omregningsforhold.
Samtidig opgøres det almindelige bundfradrag efter stk. 1  

 for hvert brændsel og for hvert ovn- eller kedelanlæg, hvorfra der sker  

 måling.
Herefter beregnes svovlafgiftsgrundlaget for hvert brændsel og for  

 hvert ovn- eller kedenanlæg, hvorfra der sker måling, efter almindeligt  

 bundfradrag, men før overførsel af uudnyttet bundfradrag.
Såfremt  

 bundfradraget for et bestemt brændsel for et bestemt ovn- eller kedelanlæg er  

 større end den til dette brændsel henregnede svovlmængde, kan det  

 overskydende bundfradrag overføres til andre brændsler i samme ovn- eller  

 kedelanlæg eller til brændsler i andre ovn- eller kedelanlæg, hvorfra der  

 sker måling.
Det overskydende bundfradrag fordeles på de andre brændsler i  

 samme ovn m.v. og brændslerne i andre ovne efter de indfyrede energimængder  

 efter omregningsforholdene i § 34, stk. 3. Samme procedure kan anvendes igen,  

 hvis der igen måtte være uudnyttede bundfradrag.
Den således beregnede  

 svovlmængde for hvert brændsel for hvert ovn- eller kedelanlæg benævnes  

 afgiftspligtig svovlmængde efter almindeligt bundfradrag og efter fordeling  

 af uudnyttet bundfradrag.« 12) Stk. 4 affattes således:
»Stk. 4. Skatteministeren kan fastsætte regler for opgørelse  

 af det afgiftspligtige svovlindhold i varer, som virksomheden har på lager i  

 perioden 1. januar 1996 til 31. december 1999.« 13) Stk. 5 udgår.
 Til § 33Af skatteministeren, tiltrådt af et mindretal (S, RV  

 og CD):
 14) I stk. 1 ændres »For kul med et afgiftspligtigt  

 svovlindhold, der anvendes af virksomheder« til: »For varer  

 omfattet af § 1, stk. 1, nr. 5-7, med et afgiftspligtigt svovlindhold, der  

 anvendes af registrerede virksomheder«.
15) I stk. 1 ændres »ydes et fradrag i afgiften, der  

 svarer til satsen for stenkul m.v. nævnt i § 32, stk. 1, for 1996.« til:  

 »ydes der et særligt bundfradrag, der svarer til forskellen mellem  

 bundfradraget for det pågældende brændsel i 1996 og det for det aktuelle år  

 gældende almindelige bundfradrag for det pågældende brændsel efter § 32, stk.  

 1. For år 2000 og frem udgør det for det pågældende år gældende almindelige  

 bundfradrag 0.« Af skatteministeren, tiltrådt af et mindretal (S, RV, EL og  

 CD):
 16) I stk. 2, 2. pkt., ændres »For virksomheder, hvis  

 ovn- eller kedelanlæg« til: »Hvis ovn- eller kedelanlægget«.
 Af skatteministeren, tiltrådt af et mindretal (S, RV og CD):
 17) Efter stk. 2 indsættes som nye stykker:
»Stk. 3. For virksomheder, der opgør afgiften efter § 6, stk.  

 1 og 2, skal det særlige bundfradrag opgøres for hvert brændsel og for hvert  

 ovn- eller kedelanlæg og fratrækkes den afgiftspligtige svovlmængde efter  

 almindeligt bundfradrag, efter godtgørelse og efter fordeling af uudnyttet  

 godtgørelse.
Hvis det særlige bundfradrag i en afgiftsperiode for hvert  

 enkelt brændsel for hvert enkelt ovn- eller kedelanlæg overstiger den  

 afgiftspligtige svovlmængde efter almindeligt bundfradrag, efter godtgørelse  

 og efter fordeling af uudnyttet godtgørelse, kan der ske overførsel af det  

 uudnyttede bundfradrag til andre brændsler omfattet af § 1, stk. 1, nr. 5-7,  

 der benyttes samtidig i samme ovn- eller kedelanlæg.
Det særlige bundfradrag  

 kan dog ikke overføres til andre brændsler eller andre afgiftsperioder.
Stk. 4. For virksomheder, der opgør afgiften efter § 6, stk. 3,  

 skal det særlige bundfradrag henregnes til hvert brændsel for hvert ovn-  

 eller kedelanlæg og fratrækkes den afgiftspligtige svovlmængde efter  

 almindeligt bundfradrag og efter fordeling af uudnyttet almindeligt  

 bundfradrag.
Hvis det særlige bundfradrag overstiger den afgiftspligtige  

 svovlmængde efter almindeligt bundfradrag og efter fordeling af uudnyttet  

 almindeligt bundfradrag, kan der ske overførsel af det uudnyttede særlige  

 bundfradrag til samme brændsel i andre ovn- eller kedelanlæg på sammme  

 geografiske sted, der opfylder betingelserne for at kunne få særligt  

 bundfradrag.
Det særlige bundfradrag kan dog ikke overføres til andre  

 brændsler, ovn- eller kedelanlæg eller afgiftsperioder.
Stk. 5. Hvis anvendelsen af brændsler omfattet § 1, stk. 1, nr.  

 5-7, samtidig sker til andre formål end dem, som er nævnt i proceslisten i  

 lov om ændring af lov om kuldioxidafgift af visse energiprodukter og lov om  

 fremskyndet tilbagebetaling af visse afgifter. (Ændring af reglerne for  

 tilbagebetaling), ses bort herfra i beregningen af det særlige bundfradrag,  

 hvis disse andre formål udgør under 20 pct. af de fremstillede  

 energimængder.« Bemærkninger Til nr. 1-17 Igennem ændringsforslagene foreslås det at gennemføre  

 rettelser som konsekvens af bortfaldet af forslag til lov om afgift af  

 brændstof, der forbruges af færger og luftfartøjer i indenrigsfart (L 214).  

 Den særlige lempelse for kul, der indfyres i nye eller renoverede kedler,  

 foreslås udstrakt til også at omfatte jordoliekoks og brunkul.
Endvidere  

 foreslås det at indføre en standardgodtgørelse for svovl fremkommet ved  

 forbrænding af kul og koks m.v., som bortrenses eller bindes i andre  

 materialer.
Endelig præciseres bestemmelserne vedrørende godtgørelse,  

 bundfradrag og særligt bundfradrag, idet det under arbejdet med lovforslaget  

 har vist sig, at bestemmelserne i deres hidtidige formulering har været åbne  

 for fortolkning.
Desuden indgår diverse lovtekniske justeringer.
Der synes at herske en vis usikkerhed om, hvorvidt nedmuldningen af halm  

 medfører udledning af svovl, samt om de økonomiske konsekvenser af forslaget  

 i alle de forskellige anvendelser, hvor der kan bruges halm.
Såfremt  

 afgiftsforslagene måtte vise sig at stille sig hindrende i vejen for  

 anvendelsen af biobrændsel, eller at der ikke netto udledes svovl i  

 forbindelse med brugen af biobrændsler, vil regeringen lade det indgå i de  

 ændringer af lovpakken, som regeringen vil foreslå ved den bebudede revision  

 i 1998.
Endvidere har regeringen til hensigt at nedsætte en arbejdsgruppe, der  

 nærmere skal gennemgå fordele og ulemper ved at pålægge elværkerne  

 svovlafgift på brændslerne.
Arbejdsgruppens overvejelser vil indgå i den  

 påtænkte revision af afgiftskomplekset i 1998, hvor der bl.a. vil blive taget  

 stilling til, hvorvidt elværkerne skal omfattes af svovlafgiften i år 2000 og  

 frem.
 Provenubemærkninger Ændringsforslaget om at fritage luftfartøjer,  

 skibe, færger m.v. for svovlafgift vil medføre et provenutab på henved 5 mio.  

 kr. årligt.
Ændringsforslaget om, at der også for jordoliekoks og brunkul vil kunne  

 ydes et ekstraordinært bundfradrag vil medføre et provenutab på godt 5 mio.  

 kr. fra år 2000 og væsentlig lavere i de foregående år.
I de oprindelige  

 provenubemærkninger var det imidlertid forudsat, at provenubidraget fra  

 jordoliekoks og brunkul var beskedent, idet det fejlagtigt blev antaget, at  

 hovedforbrugere af disse varer ville undgå afgift på grund af svovlrensning.  

 Svovlrensningseffektiviteten har imidlertid efterfølgende vist sig at være  

 mindre end forudsat. Ændringsforslaget vil derfor ikke medføre provenutab i  

 forhold til det oprindeligt forudsatte.
 Ændringsforslaget om at fastsætte en standardgodtgørelse for røgrensning  

 og binding af svovl fra kul og koks m.v. i andre materialer medfører  

 principielt ikke noget provenutab, idet der også i det oprindelige lovforslag  

 var muligheder for opnåelse af en sådan godtgørelse, dog alene på baggrund af  

 målinger.
 Svovlbindingen til aske og slagger i ikke kulstøvsfyrede anlæg har  

 imidlertid vist sig at være større end oprindeligt forudset, hvorfor  

 nettoprovenuvirkningen kan anslås til henved 5 mio. kr. faldende over tiden,  

 jf. reduktionen i kulforbruget.
 Provenuvirkningen af ændringsforslagene som helhed skønnes at være ca. 10  

 mio. kr. i 1996, faldende til ca. 5 mio. kr. i 2000.
 Provenutabet kan ses i lyset af, at nettoprovenuet af afgifter på de  

 klorerede opløsningsmidler er skønnet til at udgøre 6 mio. kr. årligt.
Ad nr. 1 Bestemmelsen er overflødig og udgår derfor.
Ad nr. 2 Ændringen er en konsekvens af, at forslag til lov om afgift af brændstof,  

 der forbruges af færger og luftfartøjer i indenrigsfart (L 214) bortfalder.  

 Ændringen indebærer, at varer med et afgiftspligtigt svovlindhold, der  

 anvendes i fly og skibe, bortset fra lystfartøjer, fritages for svovlafgift.  

 Bestemmelsen svarer til fritagelsesbestemmelserne for fly og skibe i lov om  

 energiafgift af mineralolieprodukter. Ændringen forventes ikke at få  

 nævneværdige provenumæssige eller administrative konsekvenser.
Ad nr. 3 Med ændringen præciseres det, at virksomheder, der har valgt at betale  

 afgift af den udledte mængde svovl, ikke kan opnå godtgørelse for bortrenset  

 eller bundet svovl, idet disse kun betaler afgift af det, som faktisk  

 udledes.
Ad nr. 4 Det præciseres, at godtgørelsen skal opgøres for hvert brændsel og for  

 hver kedel eller ovn for sig.
Endvidere præciseres det, at såfremt en  

 virksomhed indfyrer flere typer brændsel i samme ovn eller kedel samtidig,  

 skal godtgørelsen for hvert brændsel opgøres i forhold til mængden af svovl i  

 hvert af de indfyrede brændsler.
Desuden præciseres det, at godtgørelsen af den bortrensede mængde svovl  

 ikke kan overstige afgiften af den indfyrede mængde svovl.
I visse  

 produktionsprocesser frigøres svovl fra de forarbejdede råvarer som følge af  

 processen.
Denne mængde svovl er ikke afgiftspligtig, når virksomhden betaler  

 afgift af svovlindholdet i de indfyrede brændsler, og derfor heller ikke  

 godtgørelsesberettiget.
Endvidere foreslås det at fastsætte en standardgodtgørelse på grundlag af  

 de indfyrede mængder brændsel for svovl, der bortrenses eller bindes fra kul,  

 jordoliekoks og brunkul.
Et standardfradrag vil give virksomhederne mulighed  

 for at undgå at foretage målinger af den faktisk bortrensede eller bundne  

 mængde svovl, idet det er forbundet med omkostninger at måle mængden af  

 svovl, der er bortrenset eller bundet i andre materialer m.v., især for  

 mindre virksomheder.
Bundfradraget er fastsat ud fra de mængder svovl, der erfaringsmæssigt  

 bindes i slagger og aske fra kulbrænding.
Svovlbindingen kan variere fra  

 kultype til kultype afhængig af indhold af basiske stoffer (kalk) i kullene,  

 svovlprocenten, den form, svovlet i kullene har, ovn- eller kedelanlæggets  

 indretning og fyringsteknologi og forbrændingstemperatur.
For »fluid bed«-anlæg og risteanlæg er godtgørelsen fastsat til  

 20 kr. pr. ton indfyret brændsel.
Tidligere kunne der opnås svovlbinding på  

 op til 50 pct. af svovlet i kullene m.v. i aske og slagger.
Mere effektive  

 anlæg til udnyttelse af energien i kullene har dog bevirket, at  

 svovlbindingsprocenten nu er på 20-30 pct.
Standardgodtgørelsen for disse  

 anlæg er fastsat på baggrund af en forsigtig antagelse om, at kullene  

 indeholder mellem 0,5 og 0,6 pct. svovl og der sker en 20 pct. binding.
Det  

 sikres ved disse forsigtige antagelser, at der kun i få tilfælde bliver  

 udbetalt godtgørelse for en større mængde svovl, end der faktisk bindes.
For andre ovn- og kedelanlæg er godtgørelsen fastsat til 5 kr. pr. ton  

 indfyret brændsel.
Denne godtgørelse er baseret på erfaringerne vedrørende  

 binding af svovl i flyveaske m.v. i anlæg, der fyrer med kulstøv m.v., hvor  

 en svovlbindingsprocent på 5 pct. er oplyst.
Der er igen taget udgangspunkt i  

 kul med en svovlprocent på mellem 0,5 og 0,6.
 Såfremt virksomhederne mener, at de binder mere svovl, har de fortsat  

 mulighed for gennem måling at få den tilsvarende større godtgørelse.
Ad nr. 5 Det præciseres, at godtgørelsesbeløb uanset beløbets størrelse kan  

 modregnes i skyldig afgift.
Ad nr. 6 Der indsættes en mere præcis formulering.
Ad nr. 7 og 8 Der er alene tale om rettelse af en fejl.
Sidste punktum i § 32, stk. 1,  

 vedrører ikke biobrændsler og affald, da det i praksis er forbundet med store  

 vanskeligheder at konstatere tørstofindholdet i disse brændsler.
Ad nr. 9 Det præciseres, at bundfradragene kun finder anvendelse for varer, der  

 forbruges i virksomheden, eller svovl, der udledes af virksomheden.
Ad nr. 10 Der er tale om en præcisering af reglerne for, hvordan virksomheder, der  

 betaler afgift efter svovlindholdet i de indfyrede brændsler, skal beregne  

 den afgiftsgiftspligtige svovlmængde efter bundfradrag, godtgørelse og  

 fordeling af uudnyttet godtgørelse i de tilfælde, hvor der samtidig indfyres  

 forskellige brændsler.
Ad nr. 11 Der er tale om en præcisering af reglerne for, hvordan virksomheder, der  

 betaler afgift efter den målte udledning af svovldioxid, skal beregne den  

 afgiftsgiftspligtige svovlmængde efter almindeligt bundfradrag og fordeling  

 af eventuelt uudnyttet bundfradrag.
Ad nr. 12 og 13 Det foreslås, at skatteministeren bemyndiges til at fastsætte nærmere  

 regler for opgørelse af det afgiftspligtige svovlindhold i varer, som  

 virksomheder har på lager i overgangsperioden.
Hermed bliver stk. 4 og 5  

 overflødige.
Ad nr. 14 og 15 For at undgå konkurrenceforvridninger imellem kul og jordoliekoks foreslås  

 det, at det særlige bundfradrag for stenkul, der indfyres i nye eller  

 renoverede kedler, udstrækkes til også at omfatte brunkul og jordoliekoks.
Ad nr. 16 Der er tale om rettelse af en fejl Ad nr. 17 Det præciseres, hvordan virksomheder, der betaler afgift af det  

 afgiftspligtige svovlindhold i brændslerne, samt virksomheder, der betaler  

 afgift efter den målte udledning af svovldioxid, skal beregne det særlige  

 bundfradrag for stenkul, jordoliekoks og brunkul.
 Endvidere foreslås det, at såfremt virksomhederne anvender stenkul,  

 jordoliekoks eller brunkul til andre formål end dem, som er nævnt i  

 proceslisten i kuldioxidafgiftsloven, ses der bort herfra i beregningen af  

 det særlige bundfradrag, såfremt disse andre formål udgør under 20 pct. af de  

 fremstillede energimængder.
Efter bestemmelserne i kuldioxidafgiftsloven kan svovlafgiften for  

 fuelolie i visse tilfælde modregnes i EU's minimumsafgift på fuelolie.
Den  

 svovlafgift, som EU's minimumsafgift kan modregnes i, er svovlafgiften efter  

 almindeligt bundfradrag, godtgørelse efter § 9, særligt bundfradrag og  

 fordeling af eventuelt uudnyttet almindeligt bundfradrag og godtgørelse.
