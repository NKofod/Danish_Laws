Fremsat den 27. januar 2021 af Susanne Zimmer (UFG), Uffe Elbæk (UFG) og Sikandar Siddique (UFG) Forslag til folketingsbeslutning om at fremme cyklisme ved erhvervskørsel m.v.
Folketinget pålægger regeringen inden udgangen af folketingsåret 2020-21 at tage de nødvendige initiativer til at sidestille taksten for den skattefrie kørselsgodtgørelse ved anvendelse af arbejdsrelateret brug af cykel med taksten ved anvendelse af bil.
Endvidere foreslås det at pålægge regeringen at udarbejde en analyse inden udgangen af folketingsåret 2020-21, der kortlægger, hvilke yderligere skattemæssige initiativer der vil kunne fremme cyklismen i Danmark.
Bemærkninger til forslaget I mange år har Danmark brystet sig af at være en førende cykelnation.
Vi er kommet langt, men udviklingen stagnerer, og det bliver stadig sværere at få danskerne til at vælge cyklen til både de korte og lange ture.
 Derfor er der behov for initiativer, der kan motivere befolkningen og virksomhederne til at bidrage til den grønne omstilling ved at videreudvikle cykelkulturen.
Der er mange fordele ved at fremme cyklisme.
For det første er det mere klimavenligt.
En cykel udleder således 90 pct. mindre CO2 pr. kørt kilometer i forhold til en bil.
For det andet formindsker det luftforureningen.
Luftforurening er skyld i, at omkring 4.200 danskere dør for tidligt hvert år, og er årsag til alt for mange sygedage (»Ekspertgruppens anbefalinger 2019«, Københavns Kommune, Sundheds- og Omsorgsforvaltningen, 2019). Ifølge Dansk Industri vil der være 109.000 færre sygedage, hvis 10 pct. flere borgere cykler i hovedstadsområdet.
Det vil give en samfundsøkonomisk gevinst på 467 mio. kr. årligt (»Cykelredegørelse, Bilag 2«, Københavns Kommune, 2019).
For det tredje øger det folkesundheden.
En undersøgelse foretaget af Transport- og Boligministeriet viser, at 1 kørt kilometer på cykel sparer samfundet 8 kr. som følge af sundhedseffekterne (»Ny undersøgelse: Det er sundere at cykle end hidtil antaget«, Jonas Pröschold, Politiken, den 16. oktober 2020).
 I befolkningen er der ifølge en undersøgelse fra 2018 stor opbakning til at fremme cyklisme, idet 84 pct. er helt eller overvejende enige i, at vi i Danmark bør prioritere cyklisme og forblive en cykelnation (»Danskerne: Vi skal prioritere cyklerne af hensyn til klimaet«, Cyklistforbundet, den 1. april 2019). Tal fra Vejdirektoratet viser dog, at cykeltrafikken er faldet fra 2014 til 2019, hvilket er et skridt i den forkerte retning (»Cykler på vejene, Udvikling i cykeltrafikindekset«, 2009-2019, Vejdirektoratet).
 Af de årsager er det vigtigt, at det gøres mere attraktivt at cykle, især hvor det i dag ikke er attraktivt.
Taksten for kørselsgodtgørelse ved anvendelse af cykel sidestilles med taksten ved anvendelse af bil Reglerne i dag er således, at hvis en ansat tager cyklen til et møde, kan vedkommende få 0,54 kr./km i kørselsgodtgørelse.
Vælger den ansatte i stedet bilen, kan vedkommende få 3,44 kr./km (2021-niveau) i kørselsgodtgørelse (indtil 20.000 km årligt). Dette er langtfra tidssvarende og modvirker direkte den grønne omstilling.
 I nogle kommuner, herunder Randers Kommune, er der allerede ordninger, hvor ansatte får en kørselstakst på niveau med taksten for bilkørsel ved brug af cykel til erhvervskørsel, en model, som også Københavns Kommune overvejer (»Københavnere bliver straffet økonomisk for at cykle til møder«, Søren Astrup, Politiken, den 14. november 2020).
 I 2016 vurderede Skatteministeriet i svaret på SAU alm. del  spørgsmål 67 (folketingsåret 2016-17), at der ikke ville være nævneværdige konsekvenser ved at hæve den skattefrie grænse for godtgørelse ved brug af egen cykel fra dengang 52 øre/km til den lave takst for bilkørsel, 199 øre/km.
Forslagsstillerne ser det således som oplagt at sidestille kørselsgodtgørelse ved anvendelse af cykel med taksten ved anvendelse af bil.
Dette skal være retningslinjer for statens ansatte, men vil forhåbentlig også blive brugt på resten af arbejdsmarkedet.
 Initiativet foreslås finansieret via råderummet.
Det bemærkes, at forslagsstillerne har fået oplyst af Cyklistforbundet, at de støtter ovenstående forslag.
Endvidere bemærkes det, at Kræftens Bekæmpelse, Hjerteforeningen, Diabetes Foreningen, Forbrugerrådet og Danske Cykelhandlere tidligere har opfordret til en tilpasning af skattelovgivningen, så kørselsgodtgørelsen for kørsel i arbejdstiden ud fra samfundsøkonomiske og miljømæssige hensyn giver samme godtgørelse som ved bilkørsel.
Analyse af yderligere initiativer Forslagsstillerne forestiller sig, at der kan være yderligere skattemæssige initiativer, der kan være med til at fremme cyklismen i Danmark.
Derfor foreslås det endvidere at pålægge regeringen at udarbejde en analyse, der kortlægger yderligere initiativer, herunder provenumæssige konsekvenser af forslagene.
 Analysen skal oversendes til Folketingets Skatteudvalg, hvorefter der kan tages politisk stilling til, hvorvidt der skal arbejdes videre med initiativerne, herunder eventuel finansiering.
Skriftlig fremsættelse Susanne Zimmer (UFG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fremme cyklisme ved erhvervskørsel m.v.
(Beslutningsforslag nr.
B 133) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
