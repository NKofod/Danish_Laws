Offererstatningslovens § 6 a  nedsættelse eller bortfald på grund af egen skyld eller accept af risiko, nævnets j. nr. 20-520-09409 Ansøger forsøgte at afværge et tyveri hos sin nabo.
Han så, at to personer var ved at læsse ting ind i en varevogn, og ansøger henvendte sig til de to personer.
Den ene af de to personer skubbede/slog ansøger i brystet, hvorved han faldt til jorden.
Ansøger blev herefter så frustreret, at han hamrede sin næve ned i varevognens forrude, og hånden brækkede herved.
Varevognen kørte herefter væk fra stedet.
Det blev under sagsbehandlingen ved nævnet oplyst, at ansøgers sygeforløb skyldtes den brækkede hånd.
Erstatningsnævnet besluttede herefter at anse skubbet for omfattet af offererstatningsloven, men valgte at lade ansøgers ansøgning om erstatning/godtgørelse bortfalde, idet nævnet vurderede, at ansøger havde medvirket til skaden i et sådant omfang, at han ikke var berettiget til erstatning.
Nævnet lagde ved sin afgørelse vægt på, at ansøger valgte at slå sin hånd ned i forruden, efter at personerne var på vej væk fra stedet, og at ansøgers sygeforløb skyldtes den brækkede hånd.
