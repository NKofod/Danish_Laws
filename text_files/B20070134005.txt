Bilag 1 Bekendtgørelse om ydelser under aktivering I medfør af § 52 f, § 55, stk. 5, og § 58, stk. 1, nr. 1 og nr. 3, litra a, i lov om arbejdsløshedsforsikring m.v., jf. lovbekendtgørelse nr. 994 af 8. august 2007, fastsættes efter forhandling med Beskæftigelsesrådet:
Personkreds § 1. Bekendtgørelsen omfatter ledige medlemmer af en a-kasse, som har ret til ydelser efter § 55, stk. 1, i lov om arbejdsløshedsforsikring m.v., og som deltager i tilbud efter kapitel 10 og 11 i lov om en aktiv beskæftigelsesindsats.
Udbetaling § 2. A-kassen udbetaler aktiveringsydelse til medlemmet.
Udbetalingen sker bagud for samme periode, som a-kassen udbetaler dagpenge for.
§ 3. Et medlem har ret til aktiveringsydelse, hvis 1) a-kassen har modtaget underretning fra jobcenteret om, at der er afgivet tilbud på 4 uger eller derover efter kapitel 10 eller 11 i lov om en aktiv beskæftigelsesindsats, 2) a-kassen har modtaget en tro og love erklæring om, at medlemmet deltager aktivt i tilbudet, og 3) medlemmet på tro og love har erklæret, at medlemmet ikke får en statslig uddannelsesstøtte samtidig med aktiveringsydelse.
 Stk. 2. Et medlem kan få aktiveringsydelse inden for det tidsrum, hvor medlemmet har ret til ydelser efter § 55, stk. 1, i lov om arbejdsløshedsforsikring m.v.
Stk. 3. Et medlem, der driver selvstændig virksomhed som bibeskæftigelse eller får pension efter lov om social pension eller efter tilsvarende udenlandsk lovgivning, kan ikke få udbetalt aktiveringsydelse, hvis den begrænsede periode med ret til dagpenge er udløbet, før medlemmet er begyndt på tilbudet.
Udløber den begrænsede periode med ret til dagpenge under et tilbud, kan medlemmet få udbetalt aktiveringsydelse, indtil tilbudet ophører, jf. dog stk. 2.
 § 4. Fradrag for arbejde og indtægt sker efter bekendtgørelse om fradrag i arbejdsløshedsdagpenge m.v. og bekendtgørelse om supplerende dagpenge, jf. dog § 6.
 § 5. Der kan udbetales aktiveringsydelse for søgnehelligdage under tilbud efter kapitel 10 og 11 i lov om en aktiv beskæftigelsesindsats, hvis de almindelige betingelser for ret til ydelser er opfyldt.
§ 6. Et medlem kan få aktiveringsydelse under ferielukning hos uddannelsesstedet m.v.
I perioder, hvor et medlem holder egen ferie, kan der dog ikke udbetales aktiveringsydelse.
 Stk. 2. Et medlem kan få aktiveringsydelse i venteperioder mellem teori- og praktikdele i et uddannelsesforløb efter kapitel 10 i lov om en aktiv beskæftigelsesindsats, hvis medlemmet i en venteperiode er registreret som praktikpladssøgende, og perioden ikke er på mere end 4 uger.
Stk. 3. Under sygdom, der opstår under en uddannelse, kan et medlem modtage aktiveringsydelse, hvis medlemmet deltager aktivt i uddannelsen, jf. bekendtgørelse om uddannelsesaktivitet og indberetningspligt ved deltagelse i vejledning og opkvalificering efter lov om en aktiv beskæftigelsesindsats.
Et medlem kan dog ikke få aktiveringsydelse, hvis medlemmet får sygedagpenge efter lov om sygedagpenge.
§ 7. Det er en betingelse for at få aktiveringsydelse, at medlemmet har oprettet konto i et pengeinstitut her i landet, som a-kassen kan indsætte ydelsen på.
Dette er også et krav ved udbetaling af aktiveringsydelse til en uddannelse i udlandet.
§ 8. Et medlem kan ikke få aktiveringsydelse, hvis der samtidig udbetales en statslig uddannelsesstøtte.
Hvis der er knyttet løn til uddannelsen, kan denne om nødvendigt suppleres med aktiveringsydelse, så medlemmet i alt får et beløb, der svarer til aktiveringsydelsen, jf. bekendtgørelse om fradrag i arbejdsløshedsdagpenge mv.
 Stk. 2. Et medlem kan ikke få aktiveringsydelse under sygdom, der opstår under virksomhedspraktik.
 Stk. 3. A-kassen kan ikke udbetale aktiveringsydelse for perioder, hvor et medlem ikke har ret til dagpenge, jf. dog § 3, stk. 3 og § 6.
Ydelser § 9. Aktiveringsydelsen svarer til et medlems beregnede dagpenge efter § 51, jf. § 47 og § 70, i lov om arbejdsløshedsforsikring m.v., jf. dog § 10.
 Stk. 2. Når et medlem deltager i tilbud efter kapitel 10 og 11 i lov om en aktiv beskæftigelsesindsats, og som har en sammenhængende varighed på under 4 uger, får medlemmet dagpenge.
Unge under 25 år § 10. Et medlem under 25 år, der ikke har gennemført en uddannelse, som giver ret til at blive optaget i en a-kasse efter § 41, stk. 1, nr. 3, litra b, i lov om arbejdsløshedsforsikring m.v., får aktiveringsydelse, der svarer til 50 pct. af højeste dagpenge, jf. § 47 og § 70, når medlemmet deltager i tilbud efter kapitel 10 i lov om en aktiv beskæftigelsesindsats, jf. dog stk. 5.
 Stk. 2. Et medlem under 25 år, der er i tilbud efter § 85, stk. 1, i lov om en aktiv beskæftigelsesindsats, og som deltager i virksomhedspraktik efter kapitel 11 i samme lov, får aktiveringsydelse efter stk. 1.
 Stk. 3. Et medlem under 25 år, der har gennemført en uddannelse, som giver ret til at blive optaget i en a-kasse efter § 41, stk. 1, nr. 3, litra b, i lov om arbejdsløshedsforsikring m.v., får aktiveringsydelse, der svarer til 82 pct. af højeste dagpenge, jf. § 47 og § 70, når medlemmet deltager i tilbud efter kapitel 10 i lov om en aktiv beskæftigelsesindsats, jf. dog stk. 5.
 Stk. 4. Et medlem, der får aktiveringsydelse efter stk. 1-3, og som fylder 25 år under uddannelsen, får fra dette tidspunkt aktiveringsydelse beregnet efter § 51, jf. § 47 og § 70 i lov om arbejdsløshedsforsikring m.v.
 Stk. 5. Et medlem, der deltager i tilbud efter kapitel 10 og 11 i lov om en aktiv beskæftigelsesindsats, og som har en sammenhængende varighed på under 4 uger, får dagpenge efter § 52 a, stk. 1, 1. pkt., i lov om arbejdsløshedsforsikring m.v., jf. § 47 og § 70.
 Stk. 6. Et medlem, der har modtaget og igen skal modtage tilbud efter § 85, stk. 1, i lov om en aktiv beskæftigelsesindsats, har ret til 50 pct. af højeste dagpenge, jf. §§ 47 og 70 i lov om arbejdsløshedsforsikring m.v.
Tilbagebetaling § 11. Et medlem, der har modtaget en ydelse efter § 9 eller § 10 med urette, skal betale ydelsen tilbage, jf. § 86 i lov om arbejdsløshedsforsikring m.v.
Ikrafttræden § 12. Bekendtgørelsen træder i kraft den 1. januar 2008.
 Stk. 2. Samtidig ophæves bekendtgørelse nr. 505 af 16. juni 2003 om ydelser under aktivering.
Arbejdsdirektoratet, den 4. december 2007 Jesper Hartvig Pedersen / Tor Even Münter Bilag 1 Skema over satser for ydelser, der kan udbetales i forbindelse med aktivering mv.
