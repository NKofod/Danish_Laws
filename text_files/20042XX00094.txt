Skriftlig fremsættelse (24. februar 2005) Miljøministeren  

  

 (Connie Hedegaard):
 Herved tillader jeg mig for Folketinget at fremsætte:
Forslag til lov om  

 ændring lov om miljøbeskyttelse (Udmøntning af kommunalreformen for så vidt  

 angår organiseringen af myndigheder m.v.) (Lovforslag nr.
L 91).
Lovforslaget er en del af den lovgivningsmæssige  

 gennemførelse af kommunalreformen.
Forslaget er således et led i udmøntningen  

 af regeringens aftale fra juni 2004 med Dansk Folkeparti om en strukturreform  

 og den efterfølgende aftalte udmøntningsplan fra september 2004.
 Aftalen indebærer, at der gennemføres en kommunalreform, som  

 grundlæggende ændrer rammerne for varetagelsen af de offentlige opgaver og  

 den  

 offentlige service i Danmark.
 Som det fremgår af strukuraftalens kapitel 13, ønsker  

 forligspartierne overordnet set, at der på natur- og miljøområdet gennemføres  

 en forenklet arbejdsdeling, der skaber større lokalt engagement og ansvar  

 omkring opgaveløsningen og samtidig sikrer overordnede nationale og  

 internationale interesser på området.
Det bemærkes, at der er nedsat et kvalitetsstyringsudvalg,  

 som skal komme med forslag til udformning af en kvalitetsstyringsordning.  

 Ordningen skal styrke de decentrale natur- og miljøadministrationer og dermed  

 bidrage til at sikre borgere og virksomheder en effektiv og ensartet  

 administration og skal tillige sikre en koordination af de faglige spørgsmål,  

 der forudsætter en indsats på tværs af kommunegrænser.
Udvalgsarbejdet skal  

 danne grundlag for eventuel fremsættelse af lovforslag i folketingssamlingen  

 2005/06.
I relation til miljøbeskyttelseslovens område fremgår det af  

 aftalen, at staten tager sig af helt særlige myndighedsopgaver.
Statens  

 opgaver  

 omfatter således blandt andet tilsynet med alle kommunale  

 spildevandsudledninger og de kommunale affaldsbortskaffelsesanlæg, der har  

 størst forureningspotentiale.
Kommunernes opgaver omfatter hovedparten af den  

 konkrete myndighedsudøvelse og håndhævelse inden for miljøbeskyttelsesloven.  

 Dog skal godkendelse og tilsyn med en række særligt komplicerede virksomheder  

 varetages af staten.
 På den baggrund indebærer dette lovforslag, at amtsrådenes  

 hidtidige ansvar for grundvandsbeskyttelse, beskyttelse af vandindvinding,  

 samt  

 spildevandsudledning som udgangspunkt overføres til kommunalbestyrelserne.
Tilsvarende overføres amtsrådenes beføjelser med hensyn til  

 godkendelse og tilsyn med særligt forurenende virksomheder til  

 kommunalbestyrelserne, dog således, at visse særligt forurenende virksomheder  

 får miljøministeren som myndighed.
Den endelige fordeling mellem  

 miljøministeren og kommunalbestyrelserne vil blive fastlagt i en  

 bekendtgørelse  

 med udgangspunkt i anbefalingerne fra det såkaldte Myndighedsudvalg, der  

 afgav  

 sin redegørelse den 9. november 2004. Udvalget pegede på tre parametre, som  

 bør  

 være afgørende for om kompetencen skal ligge hos ministeren eller  

 kommunalbestyrelserne.
For det første hvor miljømæssigt kompliceret  

 virksomhederne er, og hvilken miljømæssig risiko, der knytter sig til deres  

 produktion.
For det andet hensynet til en rationel tilrettelæggelse af  

 miljøarbejdet hos virksomhederne, og for det tredje hensynet til at sikre en  

 høj faglighed og mulighed for rationel tilrettelæggelse på myndighedsside.  

 Udvalget har udmøntet ovenstående i en række kriterier, hvorefter et flertal  

 i  

 udvalget har anbefalet, at i størrelsesorden 235 virksomheder vil ligge hos  

 ministeren.
 I overensstemmelse med Myndighedsudvalgets anbefalinger  

 foreslås en ny bestemmelse, hvorefter miljøministeren efter ansøgning fra en  

 virksomhed eller en kommunalbestyrelse herudover i væsentlige sager kan  

 beslutte at overføre godkendelses- og tilsynskompetencen vedrørende  

 listevirksomhed fra kommunalbestyrelsen til ministeren.
Endvidere foreslås tilsynet (herunder påbudskompetencen) med  

 alle kommunale spildevandsudledninger placeret hos ministeren.
Det samme  

 gælder  

 de kommunale affaldshåndteringsanlæg, der har størst forureningspotentiale.  

 Lovforslaget indeholder en bemyndigelse til ministeren om fastlæggelsen  

 heraf.  

 Også amtsrådenes pligt til generelt at føre overordnet tilsyn med (overvåge)  

 miljøtilstanden i omgivelserne overføres til miljøministeren..
 Det bemærkes, at Miljøministerens beføjelser i vidt omfang  

 forventes delegeret til en styrelse.
 Det foreslås herudover, at regionsrådene får hjemmel til at  

 give tilskud til projekter, der bidrager til at realisere den ønskelige  

 fremtidige udvikling, som beskrevet i den regionale udviklingsplan.
Endelig foreslås en generel ændring af klagereglerne.
Hidtil  

 har Miljøklagenævnet været klagemyndighed for en del af de afgørelser, med  

 hensyn til hvilke Miljøstyrelsen har truffet afgørelse som klagemyndighed  

 (større eller principielle sager og sager vedr. visse listevirksomheder) og  

 enkelte sager, hvor Miljøstyrelsen i dag er 1. instans.
Med det foreliggende  

 lovforslag foreslås det, at Miljøklagenævnet bliver eneste klageinstans i  

 alle  

 sager, der i dag kan indbringes for miljøministeren (i praksis Skov- og  

 Naturstyrelsen og Miljøstyrelsen).
For at sikre at der ikke skabes mistillid til kommunernes  

 afgørelser pga. mistanke om at uvedkommende hensyn har haft indflydelse,  

 lovfæstes det nu at klage over afgørelser efter § 42 ikke kan afskæres, når  

 kommunalbestyrelsens afgørelser vedrører egne virksomheder. § 42 giver  

 hjemmel  

 til at udstede påbud til andre virksomheder end listevirksomheder.  

 Bestemmelsen  

 i § 92, der hidtil har været brugt til at afskære klage over visse påbud  

 efter  

 § 42, bl.a. sager om støj fra fritidshjem og børnehaver, ændres nu således,  

 at  

 klage over afgørelser, der vedrører kommunalbestyrelsens egne virksomheder,  

 ikke kan afskæres.
Klageadgangen sikrer således, at en uvildig myndighed  

 (Miljøklagenævnet) kan få lejlighed til at vurdere sager, hvor  

 kommunalbestyrelsen har truffet en afgørelse vedrørende egne virksomheder.
 Lovændringerne vil i øvrigt nødvendiggøre en gennemgang af  

 en lang række af de eksisterende bekendtgørelser, der er udstedt med hjemmel  

 i  

 loven med henblik på konsekvensændringer som følge af den ændrede  

 myndighedsstruktur.
 Idet jeg i øvrigt kan henvise til lovforslaget med  

 tilhørende bemærkninger, skal jeg anbefale forslaget til Folketingets  

 velvillige behandling.
