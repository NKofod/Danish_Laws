Betænkning afgivet af Klima-, Energi- og Forsyningsudvalget den 16. marts 2023 Betænkning over Forslag til lov om ændring af lov om fremme af vedvarende energi (Investeringsstøtte til forsøgsvindmøller, udbud af støtte til anvendelse af kemiske brændstoffer eller produkter fra elektricitet (power-to-x), anvendelsesområdet for VE-ordningerne, tilsyn med elproducerende anlæg på havet og adgang til negativt pristillæg) [af klima-, energi- og forsyningsministeren (Lars Aagaard)]:
1. Ændringsforslag Klima-, energi- og forsyningsministeren har stillet 2 ændringsforslag til lovforslaget.
2. Indstillinger Et flertal i udvalget (udvalget med undtagelse af NB) indstiller lovforslaget til vedtagelse med de stillede ændringsforslag.
Et mindretal i udvalget (NB) vil stemme hverken for eller imod lovforslaget ved 3. behandling.
Mindretallet vil stemme hverken for eller imod de stillede ændringsforslag.
 Siumut, Inuit Ataqatigiit, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Alternativet Alternativets medlem af udvalget bemærker, at omlægning af støttemodellen for forsøgsvindmøller kun er en mindre del af den politiske aftale »Klimaaftale om grøn strøm og varme 2022« fra 25. juni 2022. Alternativet ønsker, at hele aftalen bliver implementeret, herunder selvfølgelig med en særlig hurtig udbygning af havvindmøller, landvindmøller og solcelleanlæg.
 Alternativet er bekymret for regeringen og ministeriets prioritering i forhold til den grønne omstilling og er særlig utilfreds med, at fokus ikke er på at implementere de store linjer i den politiske aftale »Klimaaftale om grøn strøm og varme 2022« fra 25. juni 2022. Alternativet vil derfor tage initiativ til politiske drøftelser af, hvordan den politiske aftale kan blive implementeret hurtigere med prioritering af aftalens overordnede hensigt.
4. Ændringsforslag med bemærkninger Ændringsforslag Til § 1 Af klima-, energi- og forsyningsministeren, tiltrådt af et flertal i udvalget (udvalget med undtagelse af NB):
 1) I nr. 9 indsættes i den indledende tekst efter »indsættes«: »i kapitel 3«.
[Lovteknisk ændring] 2) I den under nr. 11 foreslåede § 35 f indsættes i stk. 2 efter »tilsagn om tilskud til«: »opstilling af«.
[Præcisering] Bemærkninger Til nr. 1 Den foreslåede ændring af lovforslagets § 1, nr. 9, er af lovteknisk karakter.
Det præciseres, at den foreslåede § 29 b i lovforslagets § 1, nr. 9, indsættes i VE-lovens kapitel 3 om adgang til at udnytte energi fra vand og vind på havet.
Dette præciseres, da den efterfølgende bestemmelse er i VE-lovens kapitel 4 om tilslutning af og sikkerhedsmæssige krav til vindmøller, solcelleanlæg m.v.
Til nr. 2 Den foreslåede ændring af lovforslagets § 1, nr. 11, er en sproglig korrektion.
VE-lovens § 35 f, stk. 2, i lovforslagets § 1, nr. 11, vil med den foreslåede ændring have følgende ordlyd: »Klima-, energi- og forsyningsministeren kan forud for arbejdets påbegyndelse og efter ansøgning give tilsagn om tilskud til opstilling af vindmøller omfattet af stk. 1.« Det præciseres, da stk. 1 alene vedrører opstilling af vindmøller.
5. Udvalgsarbejdet Lovforslaget blev fremsat den 25. januar 2023 og var til 1. behandling den 7. februar 2023. Lovforslaget blev efter 1. behandling henvist til behandling i Klima-, Energi- og Forsyningsudvalget.
Lovforslaget er en genfremsættelse af lovforslag nr.
L 37 (folketingsåret 2022-23, 1. samling), der blev fremsat den 5. oktober 2022. Lovforslaget blev ikke førstebehandlet, da det bortfaldt ved udskrivelsen af valg til Folketinget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og klima-, energi- og forsyningsministeren sendte den 8. juli 2022 dette udkast til udvalget, jf.
KEF alm. del  bilag 430 (folketingsåret 2021-22). Den 25. januar 2023 sendte klima-, energi- og forsyningsministeren høringssvarene og et høringsnotat til udvalget sammen med en orientering om genfremsættelse af lovforslaget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anne Paulin (S) Ida Auken (S) Kris Jensen Skriver (S) Lea Wermelin (S) Mette Reissmann (S) Per Husted (S) Rasmus Horn Langhoff (S) fmd.
Bjarne Laustsen (S) Thomas Monberg (S) Linea Søgaard-Lidell (V) Lars Christian Lilleholt (V) Kim Valentin (V) Jan E.
Jørgensen (V) Charlotte Bagge Hansen (M) Karin Liltorp (M) Lise Bech (DD) Kenneth Fredslund Petersen (DD) Steffen W.
Frølund (LA) Steffen Larsen (LA) Mona Juul (KF) Per Larsen (KF) Peter Seier Christensen (NB) Morten Messerschmidt (DF) Signe Munk (SF) Carl Valentin (SF) Marianne Bigum (SF) nfmd.
Søren Egge Rasmussen (EL) Samira Nawa (RV) Theresa Scavenius (ALT) Siumut, Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
