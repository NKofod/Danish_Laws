Nr BSF 58 Forslag til folketingsbeslutning om hjemmel til politiet til  

 beslaglæggelse hos mistænkte/dømte Fremsat af Bendt Bendtsen (KF) Brian Mikkelsen (KF) Helge Adam Møller (KF)  

 Gitte Seeberg (KF) John Vinther (KF) Birthe Rønn Hornbech (V) Inge  

 Dahl-Sørensen (V) Bertel Haarder (V) Erling Oxdam (V) Ulla Tørnæs (V) den 7. november 1997 Folketinget pålægger regeringen inden udgangen af 1997 at fremsætte  

 forslag til ændring af retsplejeloven, således at der heri gives politiet  

 hjemmel til at foretage foreløbige beslaglæggelser til dækning af  

 sagsomkostninger og bøder uden forudgående retskendelse, også mod  

 sigtedes/dømtes protest, når retskendelse ikke uden fare kan afventes.
 En tilsvarende hjemmel som den, retsplejeloven giver politiet over for  

 ikkemistænkte i § 825, stk. 1, 2. pkt., skal der også være i sager, hvor der  

 er en mistænkt, eller hvor der er afsagt dom.
Bemærkninger til forslaget Ved Højesterets kendelse af 17. juni 1997 blev der sat en brat stopper for  

 politiets hidtidige praksis ved belaglæggelser.
Indtil denne dato foretog  

 politiet foreløbige beslaglæggelser til dækning af sagsomkostninger og bøder  

 uden forudgående retskendelse i sager, hvor der var en mistænkt eller der var  

 afsagt dom, og hvor en afventning af retskendelse ville frembyde fare på den  

 ene eller anden vis.
Dette skete uden direkte hjemmel i retsplejeloven, men  

 efter en analog anvendelse af § 825, stk. 1, 2. pkt., hvorefter der kræves  

 efterfølgende forelæggelse for retten inden 24 timer.
Politiet har fundet denne fremgangsmåde både naturlig og praktisk, og  

 politimesteren i Thisted har også rettet henvendelse til statsadvokaten i  

 Aalborg for at høre, om Højesterets kendelse vil betyde stop for den  

 hidtidige praksis.
Tilbagemeldingen var, at der skal ske en ændring af  

 politiets fremgangsmåde, således som det fremgår af Rigsadvokatens meddelelse  

 af 25. juli 1997, der er optrykt som bilag til beslutningsforslaget.
 I Højesterets kendelse afvises det, at § 825, stk. 1, 2. pkt., kan  

 anvendes analogt i disse sager, hvorfor forslagsstillerne finder det  

 nødvendigt med en udtrykkelig hjemmel til politiet.
 Højesteret udtalte følgende i kendelsen:
»Det følger af ordlyden af retsplejelovens § 1002, stk. 1, jf. § 804,  

 stk. 1, at beslaglæggelse til sikkerhed for sagsomkostninger, efter dom er  

 afsagt, forudsætter rettens forudgående godkendelse, og der er ikke grundlag  

 for analog anvendelse af reglerne om politiets adgang til beslaglæggelse  

 efter § 825, stk. 1, jf. § 824, stk. 1. Politiets beslaglæggelse har således  

 ikke haft fornøden hjemmel, og der er derfor ikke grundlag for at opretholde  

 beslaglæggelsen.« I politiets daglige arbejde er det et yderst praktisk redskab umiddelbart  

 at kunne skride til beslaglæggelse, hvis der under efterforskningen dukker  

 oplysninger op om midler, der kan dække sagsomkostninger og bøder, som det  

 ellers ikke har været muligt at inddrive.
For at kunne benytte sig af denne  

 foreløbige beslaglæggelse skal der selvfølgelig være tale om, at afventning  

 af retskendelsen vil umuliggøre aktionen.
I betænkning nr. 1223 fra 1991 om beslaglæggelse og edition under  

 efterforskning bliver problemstillingen også berørt af Justitsministeriets  

 Strafferetsplejeudvalg.
Der står således i afsnittet om kompetence, side 23:  

 »I praksis er det sket, at politiet har foretaget beslaglæggelse i disse  

 tilfælde også mod sigtedes protest som et foreløbigt indgreb ved periculum in  

 mora (dvs. hvis der kan være fare ved at afvente retskendelse, indsat af  

 forslagsstillerne), uden at der er udtrykkelig hjemmel hertil.
Det må  

 formentlig antages, at en sådan beslaglæggelse ligesom beslaglæggelse efter §  

 825, stk. 1, 2. pkt., skal forelægges for retten inden 24 timer. ....«.
 Da udvalget ikke kommer med indvendinger i den anledning, går  

 forslagsstillerne ud fra, at der ikke er nogen retssikkerhedsproblemer i  

 denne praksis.
Skriftlig fremsættelse Bendt Bendtsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om hjemmel til politiet til  

 beslaglæggelse hos mistænkte/dømte.
(Beslutningsforslag nr.
B 58).
Jeg henviser til de bemærkninger, der ledsager forslaget, og anbefaler det  

 til Tingets velvillige behandling Bilag Samtlige Statsadvokater, Politimestre og Politidirektøren.
Rigsadvokaten informerer Højesterets kendelse af 17. juni 1997 om belslaglæggelse til sikkerhed  

 for sagsomkostninger i medfør af retsplejelovens § 1002, jf. § 804 (RA  

 580/96) Sagen angik en situation, hvor politiet i anden anledning traf A i  

 besiddelse af ca. 0,1 gram heroin og 4.300 kr.
Der blev udfærdiget bødeforlæg  

 for overtrædelse af lov om euforiserende stoffer, og pengebeløbet blev  

 beslaglagt, da A skyldte det offentlige 60.000 kr. i bøder og  

 sagsomkostninger.
 Dagen efter anholdelsen blev sagen af politiet indbragt for retten med  

 henblik på godkendelse af beslaglæggelsen i medfør af retsplejelovens § 1002,  

 jf. § 804.
 Byretten bestemte, at beløbet, som efter det oplyste var A's  

 bistandshjælp, kunne beslaglægges.
Sagen blev af A indbragt for Østre Landsret.
For landsretten gjorde A  

 gældende, at politiet ikke har hjemmel til at foretage foreløbig  

 beslaglæggelse i medfør af retsplejelovens § 804, og at det foretagne  

 tvangsindgreb derfor ikke efterfølgende med nogen retsvirkning kan godkendes  

 af retten.
Endvidere blev det gjort gældende, at det hensyn, der ligger bag  

 reglen i retsplejelovens § 509, også finder anvendelse i forhold til  

 foreløbige beslaglæggelser, specielt når der er tale om et beløb, som  

 hidrører fra udbetaling af bistandshjælp.
 Anklagemyndigheden gjorde både for byretten og landsretten gældende, at  

 det i retspraksis, herunder navnlig en utrykt Østre Landsrets kendelse af 28.  

 april 1992 er antaget, at beslaglæggelse kan ske i et tilfælde som det  

 foreliggende, hvor en person med tilknytning til det kriminelle miljø  

 antræffes med et større pengebeløb og samtidig skylder statskassen et  

 betydeligt beløb i bøder og sagsomkostninger.
 Østre Landsret stadfæstede herefter kendelsen.
 Procesbevillingsnævnet meddelte efter ansøgning tilladelse til at  

 indbringe kendelsen for Højesteret.
 For Højesteret gjorde kærende de samme synspunkter gældende som for  

 landsretten.
 Anklagemyndigheden henviste til den faste landsretspraksis, der er kommet  

 til udtryk i U 1983.492 Ø, U 1988.718 V og U 1992.823 V, hvorefter  

 retsplejelovens § 509 om tvangsbeneficiet ikke er til hinder for  

 beslaglæggelse efter retsplejelovens § 804.
 Højesteret udtalte følgende i kendelsen:
 »Det følger af ordlyden af retsplejelovens § 1002, stk. 1, jf. § 804,  

 stk. 1, at beslaglæggelse til sikkerhed for sagsomkostninger, efter at dom er  

 afsagt, forudsætter rettens forudgående godkendelse, og der er ikke grundlag  

 for analog anvendelse af reglerne om politiets adgang til beslaglæggelse  

 efter § 825, stk. 1, jf. § 824, stk. 1. Politiets beslaglæggelse har således  

 ikke haft fornøden hjemmel, og der er derfor ikke grundlag for at opretholde  

 beslaglæggelsen.
