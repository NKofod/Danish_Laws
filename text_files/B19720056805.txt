 I henhold til § 48, stk. 9, i kildeskatteloven, jfr. lovbekendtgørelse nr.  

 453 af 9. oktober 1972, således som denne er ændret ved lov af 15. december  

 1972, bestemmes:
§ 1.  Skattepligtige, der modtager A-indkomst, kan  

 overfor den indeholdelsespligtige begære, at denne med fremtidig virkning  

 indeholder A-skatten med en højere procent end angivet på skattekortet eller  

 bikortet.
Begæring kan på samme måde fremsættes om, at indeholdelse i  

 A-indkomst, der overstiger maksimalbeløbet på et udstedt frikort, skal ske  

 med en højere procent end angivet på frikortet.
 Stk. 2.  Begæring efter stk. 1 kan ikke fremsættes i  

 tilfælde, hvor indeholdelsen af A-skat foretages på et andet grundlag end  

 oplysningerne ifølge skattekort, bikort eller frikort, jfr. kildeskattelovens  

 § 48, stk. 7, og § 48A.
§ 2.  Begæring efter § 1 må fremsættes skriftligt  

 overfor den indeholdelsespligtige.
Kildeskattedirektoratet kan give nærmere  

 regler om begæringens form.
Den indeholdelsespligtige er pligtig at opbevare  

 begæringen efter samme regler, som gælder for opbevaring af skattekort.
 Stk. 2.  Indeholdelsesprocenten kan kun begæres forhøjet  

 med et helt tal.
 § 3.  Når begæring efter § 1 er fremsat, er den  

 indeholdelsespligtige pligtig at foretage indeholdelse i overensstemmelse med  

 begæringen fra og med den første indeholdelse, hvor det efter den  

 indeholdelsespligtiges sædvanlige forretningsgang er praktisk muligt, og til  

 og med den sidste indeholdelse i det kalenderår, hvori begæringen er fremsat.
 Stk. 2.  Såfremt den indeholdelsespligtige, efter at  

 begæringen om forhøjelse er fremsat, modtager et nyt skattekort, bikort eller  

 frikort for den skattepligtige, skal indeholdelse dog foretages med den herpå  

 angivne procent, medmindre den skattepligtige påny fremsætter begæring om  

 forhøjelse.
§ 4.  Den skattepligtige kan tilbagekalde begæringen.  

 § 2, stk. 1 og § 3, stk. 1, finder tilsvarende anvendelse med hensyn til  

 tilbagekaldelsen.
Efter tilbagekaldelsen foretages indeholdelse med den på  

 skattekortet, bikortet eller frikortet angivne procent.
 § 5.  Den skattepligtige kan - bortset fra det i § 3,  

 stk. 2, nævnte tilfælde - kun en gang indenfor samme kalenderår fremsætte  

 begæring efter § 1 overfor den indeholdelsespligtige.
 § 6.  En begæring efter § 1 har kun gyldighed overfor  

 den indeholdelsespligtige, overfor hvem den er fremsat.
 Stk. 2.  Det forhold, at den skattepligtige har fremsat  

 begæring overfor en indeholdelsespligtig, udelukker ikke, at han fremsætter  

 begæring overfor eventuelle andre indeholdelsespligtige, fra hvem han  

 modtager A-indkomst.
 § 7.  Bekendtgørelsen træder i kraft den 1. januar  

 1973.
 Finansministeriet, den 21. december  

 1972.
 Henry Gruenbaum.
