Betænkning afgivet af Miljø- og Fødevareudvalget den 8. februar 2023 Betænkning over Forslag til lov om Fonden for Plantebaserede Fødevarer [af ministeren for fødevarer, landbrug og fiskeri (Jacob Jensen)]:
1. Ændringsforslag Ministeren for fødevarer, landbrug og fiskeri har stillet 7 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Siumut, Inuit Ataqatigiit, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Radikale Venstre Radikale Venstres medlem af udvalget bakker op om etableringen af Plantefonden som et vigtigt skridt mod styrket produktion og forbrug af plantebaserede fødevarer og håber, at sagsbehandlingen kan blive hurtig og effektiv, og at fonden både kan fremme større investeringer i sektoren og tilgodese iværksættere, små og mellemstore virksomheder og organisationer.
4. Ændringsforslag med bemærkninger Ændringsforslag Til § 4 Af ministeren for fødevarer, landbrug og fiskeri, tiltrådt af udvalget:
 1) I stk. 3, 2. pkt., indsættes efter »og sekretariatet«: », jf. § 5«.
[Tilføjelse af henvisning] Til § 7 2) I stk. 1, 2. pkt., indsættes efter »bestyrelsens indkaldelser«: », jf. § 10,«.
[Tilføjelse af henvisning] Til § 11 3) Paragraffen affattes således:
»§ 11. Ministeren for fødevarer, landbrug og fiskeri kan fastsætte regler om ansøgning om støtte, herunder om form, indhold og tidsfrister, betingelser og vilkår for modtagelse af støtte, beregning af støtte, modtagerkreds, udbetaling af støtte, støtteniveau, støtteberettigede udgifter, støttekriterier og andre forpligtelser og projekter og aktiviteter, der kan opnå tilskud efter anden lovgivning, herunder at der ikke kan gives tilskud i henhold til denne lov.« [Præcisering] Til § 13 4) Paragraffen affattes således:
»§ 13. Det er en betingelse for at opnå tilsagn om tilskud fra fonden, at projektet eller aktiviteten ikke er påbegyndt, før der er indsendt ansøgning om tilskud.« [Mulighed for igangsættelse af projekt eller aktivitet før tilsagn] Til § 14 5) I nr. 1 og 2 ændres »hvortil der gives tilsagn« til: »hvortil der er givet tilsagn«.
[Korrektion af, hvornår der er givet tilsagn] Til § 15 6) Stk. 1, nr. 5, affattes således:
»5) Tilsagnshaveren er trådt i likvidation, er under tvangsopløsning eller er taget under konkursbehandling.« [Ændring af tidspunkt for bortfald af tilsagn] Nye kapitler 7) Efter § 22 indsættes:
»Kapitel 01 Ændring i anden lovgivning § 01. I lov nr. 1715 af 27. december 2016 om Miljø- og Fødevareklagenævnet, som ændret bl.a. ved § 57 i lov nr. 338 af 2. april 2019 og § 27 i lov nr. 58 af 28. januar 2020 og senest ved § 31 i lov nr. 1590 af 28. december 2022, foretages følgende ændring:
 1. I § 19 indsættes som nr. 11:
»11) Klager over afgørelser, der træffes efter lov om Fonden for Plantebaserede Fødevarer.« Kapitel 02 Territorial gyldighed«.
[Ændring i lov om Miljø- og Fødevareklagenævnet vedrørende gebyrregler] Bemærkninger Til nr. 1 Det foreslås i § 4, stk. 3, 2. pkt., i forslag til lov om Fonden for Plantebaserede Fødevarer at tilføje en henvisning til § 5. Det skyldes, at sekretariatet først nævnes uddybende i lovforslagets § 5. En henvisning vil derfor sikre en bedre forståelse.
Til nr. 2 Det foreslås i § 7, stk. 1, i forslag til lov om Fonden for Plantebaserede Fødevarer at tilføje en henvisning til § 10. Det skyldes, at indkaldelser af ansøgninger først nævnes uddybende i lovforslagets § 10. En henvisning vil derfor sikre en bedre forståelse.
Til nr. 3 Det foreslås at ændre § 11 i forslag om lov om Fonden for Plantebaserede Fødevarer. Ændringen uddyber bestemmelsen, så det er tydeligt, hvilken bemyndigelse ministeren tillægges, og hvad ministeren kan fastsætte regler om.
Efter § 11 kan der f.eks. fastsættes regler om, hvordan der ansøges om støtte, betingelser for at modtage støtte og udbetaling af støtte.
Der er således med den foreslåede ændring af bestemmelsen ikke lagt op til en indholdsmæssig ændring.
Der er tale om en tydeliggørelse af bestemmelsen.
Til nr. 4 Med den foreslåede bestemmelse er det muligt for ansøger efter ansøgningstidspunktet, men inden tilsagnstidspunktet, at igangsætte det projekt eller den aktivitet, som den pågældende har ansøgt om tilsagn om tilskud til.
Hvis der ikke gives tilsagn om tilskud fra fonden til et projekt eller en aktivitet, vil ansøgeren skulle afholde alle udgifter til det pågældende projekt eller den pågældende aktivitet.
 Det gælder tilsvarende, at hvis et projekt eller en aktivitet kun opnår tilsagn om et delvist tilskud, vil ansøgeren skulle afholde udgifter for den del af projektet eller aktiviteten, som ikke opnår tilsagn om tilskud.
 Forslaget er i overensstemmelse med ordlyden i artikel 6, stk. 2, i følgende statsstøtteregler:
  Gruppefritagelsesforordning nr. 2022/2472 om støtte i landbrugs- og skovbrugssektoren og i landdistrikter.
  Gruppefritagelsesforordning nr. 2022/2473 om støtte til virksomheder, der beskæftiger sig med fremstilling, forarbejdning og afsatning af fiskevarer og akvakulturprodukter.
  Den generelle gruppefritagelsesforordning nr. 651/2014.
Til nr. 5 Det foreslås at ændre § 14, stk. 1, nr. 1 og 2, i forslag om lov om Fonden for Plantebaserede Fødevarer. Ændringen skyldes, at regler om regnskab, revision og effektvurdering og regler om offentliggørelse af resultater af projekter og aktiviteter først er relevante, når der er givet tilsagn.
Til nr. 6 Det foreslås at ændre § 15, stk. 1, nr. 5, i forslag om lov om Fonden for Plantebaserede Fødevarer. Ændringen angår tidspunktet for, hvornår et tilsagn kan bortfalde ved f.eks. konkurs.
I lovforslaget kan et tilsagn bortfalde, hvis tilsagnshaver er gået konkurs eller indtrådt i likvidation.
Med forslaget til ændring af § 15, stk. 1, nr. 5, vil tilsagnet kunne bortfalde, hvis tilsagnshaver træder i likvidation, er under tvangsopløsning eller er taget under konkursbehandling.
Dermed vil tilsagnet kunne bortfalde og tilskudsudbetalingen kunne standses allerede ved en konkursbegæring og skal ikke afvente, at konkurssagen er afgjort.
Til nr. 7 Det foreslås, at afgørelser truffet efter lov om Fonden for Plantebaserede Fødevarer, der påklages til Miljø- og Fødevareklagenævnet, i § 19, nr. 11, i lov om Miljø- og Fødevareklagenævnet undtages fra kravet om gebyrbetaling i lov om Miljø- og Fødevareklagenævnets § 18.
 Ændringsforslaget skal sikre, at klager over afgørelser truffet efter lov om Fonden for Plantebaserede Fødevarer sidestilles med de øvrige klager over afgørelser på fødevareområdet, landbrugsområdet og fiskeriområdet.
5. Udvalgsarbejdet Lovforslaget blev fremsat den 18. januar 2023 og var til 1. behandling den 31. januar 2023. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring.
Ministeren for fødevarer, landbrug og fiskeri sendte den 10.  januar 2023 dette udkast, høringssvarene og et høringsnotat til udvalget, jf.
MOF alm. del  bilag 33.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 10 spørgsmål til ministeren for fødevarer, landbrug og fiskeri til skriftlig besvarelse, som ministeren har besvaret.
Anne Paulin (S) Annette Lind (S) Bjarne Laustsen (S) Camilla Fabricius (S) Flemming Møller Mortensen (S) Ida Auken (S) Kasper Roug (S) Kris Jensen Skriver (S) Thomas Jensen (S) Erling Bonnesen (V) nfmd.
Torsten Schack Pedersen (V) Anni Matthiesen (V) Hans Christian Schmidt (V) Charlotte Bagge Hansen (M) Peter Have (M) Hans Kristian Skibby (DD) fmd.
Kristian Bøgsted (DD) Ole Birk Olesen (LA) Carsten Bach (LA) Mette Abildgaard (KF) Per Larsen (KF) Pernille Vermund (NB) Peter Kofod (DF) Carl Valentin (SF) Marianne Bigum (SF) Søren Egge Rasmussen (EL) Jette Gottlieb (EL) Zenia Stampe (RV) Franciska Rosenkilde (ALT) Siumut, Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
