Nr LSF 42 Forslag til Lov om ændring af lov om påligningen af indkomst- og  

 formueskat til staten (ligningsloven) (Fradrag for udgifter til  

 vedligeholdelse og forbedring af boliger) Fremsat af Bente Juncker (CD) Erhard Jakobsen (CD) Mimi Jakobsen (CD) Arne  

 Melchior (CD) den 8. oktober 1992 § 1 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 735 af 5. november 1991, som  

 senest ændret ved § 4 i lov nr. 501 af 24. juni 1992, foretages følgende  

 ændring:
 Efter § 15 N indsættes:
» § 15 O.
Ved opgørelsen af den skattepligtige indkomst kan  

 følgende personer fradrage udgifter til vedligeholdelse og forbedring af  

 boligen:
1) ejere, der bebor deres helårs- eller fritidsbolig, 2) andelshavere i private andelsboligforeninger, der bebor andelsboligen,  

 og 3) lejere af beboelseslejligheder i private udlejningsejendomme og  

 boligtagere i almennyttige boligselskaber samt andet byggeri opført med  

 støtte efter lov om boligbyggeri eller lov om boliger for ældre og personer  

 med handicap under iagttagelse af § 28 i lejeloven.
En ejer af en privat  

 udlejningsejendom, som selv bebor en lejlighed i ejendommen, anses i denne  

 forbindelse som lejer.
Stk. 2. Det i stk. 1 nævnte fradrag udgør højst 20.000 kr. pr.  

 bolig i hvert indkomstår.
Fradraget indrømmes for udgifter til arbejder, der  

 påbegyndes og udføres i perioden 1. januar 1993 til og med 31. december 1994.
 Stk. 3. Fradrag efter stk. 1 og 2 indrømmes kun for udgifter til  

 arbejder, der udføres af virksomheder, der er registreret efter  

 merværdiafgiftsloven (momsloven). Fradrag kan ikke foretages for arbejder  

 udført af egen virksomhed.
 Stk. 4. Hvor en ejendom omfattet af stk. 1 tillige i væsentligt  

 omfang benyttes erhvervsmæssigt, kan der alene beregnes fradrag efter stk. 1  

 og 2 for udgifter, der vedrører den del af ejendommen, der tjener som bolig.
Stk. 5. Der indrømmes ikke fradrag efter stk. 1 og 2 for arbejder  

 i det omfang, der er ydet tilskud til de afholdte udgifter fra det offentlige  

 eller indrømmet fradrag for de afholdte udgifter efter andre regler i  

 skattelovgivningen.
For ejere af ejendomme, der tjener til bolig for ejeren,  

 og som indeholder en eller to selvstændige lejligheder, og for hvilke der  

 foretages fradrag efter stk. 1 og 2, bortfalder standardfradrag efter § 15 J  

 for det pågældende indkomstår.
Stk. 6. Udgifter, der er fradraget i indkomsten efter stk. 1 og 2,  

 medregnes ikke ved opgørelsen af grundlaget for skattemæssige afskrivninger  

 og medregnes ikke til anskaffelsessummen ved opgørelse af skattepligtig  

 fortjeneste ved afståelse af fast ejendom.« § 2 Stk. 1. Loven træder i kraft den 1. januar 1993.
 Stk. 2. Skatteministeren fremsætter inden udgangen af 1994 forslag  

 om revision af ligningslovens § 15 O.
Bemærkninger til lovforslaget Lovforslaget tager sigte på at opmuntre såvel ejere som lejere til at  

 lade deres bolig og fritidshus vedligeholde og reparere af momsregistrerede  

 virksomheder inden for et fradragsberettiget beløb på op til 20.000 kr. pr.  

 år.
Det er forslagsstillernes opfattelse, at lovforslaget vil medvirke til at  

 skabe en tiltrængt øget beskæftigelse både i byggefagene og i de dermed  

 forbundne sektorer.
Desuden vil man herigennem bidrage til en generel  

 nødvendig forbedring af boligernes stand.
Håndværksrådets økonomiske beregninger viser, at beskæftigelsen forøges  

 med omkring 3,5 mand, heraf hovedparten inden for byggefagene, for hver 1  

 mio. kr. der investeres i reparation og vedligeholdelse.
Der er heri  

 medregnet de afledte beskæftigelsesvirkninger som følge af den øgede  

 aktivitet, idet den umiddelbare stigning i byggeriet giver øgede leverancer  

 fra andre sektorer i samfundet.
Byggeriets Arbejdsgiveres undersøgelser angående fritidshuse viser, at  

 omkring 125.000 huse trænger til et kvalitetsløft.
Der er således allerede på  

 dette grundlag mulighed for en betydelig merbeskæftigelse.
 Erfaringerne fra de hidtidige tilskudsordninger til reparation og  

 vedligeholdelse af boliger har været særdeles positive og har ifølge  

 oplysninger fra Boligministeriet bragt 4.000 mennesker i beskæftigelse.
For statskassen betyder øget beskæftigelse en betydelig besparelse i  

 udbetalte dagpenge.
Herudover kan der forudsiges en stigning i provenuet af  

 skatter og moms, hvilket også skal ses i sammenhæng med lovforslagets  

 dæmpende virkning på gør-det-selv-arbejde og begrænsning af såkaldt sort  

 arbejde.
 Ifølge beregninger fra Håndværksrådet udføres der gør-det-selv-arbejde og  

 sort arbejde alene på ejerboliger for ca. 20 mia. kr. pr. år.
I dag ligger niveauet for reparations- og vedligeholdelsesarbejder på  

 såvel ejer- som lejerboliger på omkring 12 mia. kr. pr. år.
Såfremt  

 lovforslaget gennemføres, antages det at stige til ca. 17-18 mia. kr. og  

 noget højere, når fritidshusene også indregnes.
Såfremt fradraget på 20.000 kr. udnyttes fuldt ud, falder  

 standardfradraget på 2.000 kr. bort.
Dette forventes at ville indbringe  

 mindst 1 mia. kr. til statskassen.
Den forøgede beskæftigelse som følge af  

 lovforslaget forventes at ville medføre dagpengebesparelser på mindst 1 mia.  

 kr.
Indførelse af fradragsordningen skønnes umiddelbart at medføre et direkte  

 provenutab for staten, men det vil blive opvejet af de skønsmæssige positive  

 virkninger.
Det forventes imidlertid, at gennemførelse af lovforslaget vil  

 være udgiftsneutral.
