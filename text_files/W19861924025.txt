En lungelidelse hos en tidligere textilarbejder og arbejdsleder i et  

 bomuldsspinderi fandtes at måtte anses for at være byssinosis forårsaget af  

 udsættelse for bomuldsstøv.
Lidelsen måtte derfor anerkendes som omfattet af  

 § 1, C, pkt. 6 c, i sikringsstyrelsens bekendtgørelse om fortegnelse over  

 erhvervssygdomme i medfør af lovgivning om arbejdsskadeforsikring.
 REDEGØRELSEN FOR SAGEN:
En skadelidt, der havde arbejdet i et bomuldsspinderi i en længere årrække  

 indgav i 1980 anmeldelse til sikringsstyrelsen om en lungelidelse, som mentes  

 forårsaget af hans arbejde i bomuldsspinderiet.
Skadelidte var sygemeldt i  

 august 1980 på grund af kroniske lungesymptomer, og han havde ikke siden  

 genoptaget arbejdet.
Om skadelidtes arbejdsmæssige forhold var det oplyst, at han havde  

 arbejdet i 31 år i et bomuldsspinderi, dels som textilarbejder og dels som  

 arbejdsleder.
Skadelidte havde umiddelbart fra ansættelsen haft stadig  

 tiltagende lungegener.
Om skadelidtes tobaksforbrug var det oplyst, at han fra 16 års alderen  

 havde røget 10-15 cigaretter daglig.
I forbindelse med overgang til  

 natarbejde fra 1968 steg forbruget til 20 cigaretter i døgnet.
Fra januar  

 1980 havde skadelidte røget ca. 10 cigaretter daglig.
Oplysningerne om  

 tobaksforbruget i perioden 1968 - 1980 var efterfølgende ændret til 10-12  

 cigaretter daglig.
Variationer i rygevanerne havde angivelig ikke haft  

 indflydelse på skadelidtes symptomer.
Lægeligt var det oplyst, at der ved de foretagne undersøgelser af  

 skadelidte ikke var påvist allergisk reaktion over for bomuld eller andre  

 stoffer.
Det fandtes umuligt at bevise, om skadelidtes kroniske stationære  

 tilstand med tegn på obstruktiv lungelidelse og emphysem skyldtes forholdene  

 på arbejdspladsen.
 Sikringsstyrelsen traf den 12. juni 1981 afgørelse om, at den anmeldte  

 lidelse ikke gav ret til ydelser efter arbejdsskadeforsikringsloven, da det  

 måtte anses for overvejende sandsynligt, at lidelsen skyldtes  

 tobaksforbruget, og ikke de erhvervsmæssige forhold, jfr.  

 arbejdsskadeforsikringslovens § 10, stk. 2. Byssinose var ikke optaget som  

 erhvervssygdom i bekendtgørelse af 17.december 1982. Denne afgørelse blev  

 tiltrådt af ankestyrelsen den 13. august 1982.
I januar 1984 anmodede skadelidtes faglige organisation sikringsstyrelsen  

 om genoptagelse af sagen.
Foreningen henvist til en erklæring fra en  

 speciallæge i arbejdsmedicin, hvorefter diagnosen var byssinosis forårsaget  

 af skadelidtes mangeårige udsættelse for bomuldsstøv.
 AFGØRELSEN, DER KLAGES OVER:
Sikringsstyrelsen fastholdt den 12. december 1984 efter forelæggelse for §  

 11 udvalget, at der fortsat ikke var grundlag for at antage, at skadelidtes  

 luftvejslidelse var erhvervsbetinget.
Sikringsstyrelsen henviste til, at der  

 forelå overbevisende holdepunkter for, at skadelidtes lidelse var en  

 almindelig bronchitis, samt at denne lidelse med overvejende sandsynlighed  

 skyldtes pågældendes tobaksforbrug.
 KLAGEN TIL ANKESTYRELSEN:
Skadelidtes faglige organisation henviste til de foreliggende lægelige  

 udtalelser, hvorefter skadelidtes sygehistorie svarede til et kronisk  

 byssinosisforløb.
Skadelidtes tobaksforbrug var ikke hovedårsag til hans  

 lungelidelse, men havde betydet en forværring af den bomuldsbetingede  

 lungelidelse.
 SUPPLERENDE OPLYSNINGER EFTER ANKEN:
Ankestyrelsen modtog en lægeerklæring fra et arbejdsmedicinsk  

 ambulatorium, hvoraf fremgik, at skadelidte i begyndelsen af sin  

 ansættelsesperiode på bomuldsspinderiet havde haft symptomer i form af akut  

 indsættende feber, utilpashed og åndenød, når var på arbejde.
Senere optrådte  

 perioder med svedeture, åndenød, host og hudkløe, værst efter fridage.
I de  

 senere år havde skadelidte udviklet symptomer på kronisk obstruktiv  

 lungelidelse.
Retslægerådet udtalte over for ankestyrelsen, at skadelidtes sygdomsforløb  

 var karakteristisk for byssinosis forårsaget af en langvarig udsættelse for  

 bomuldsstøv.
Rådet udtalte endvidere, at skadelidtes årelange og betydelige  

 tobaksforbrug meget vel kunne have forværret pågældendes lungelidelse og  

 kunne i øvrigt i sig selv have medført en kronisk obstruktiv lungelidelse af  

 samme sværhedsgrad som hos skadelidte, men dog uden de for byssinose  

 karakteristiske forstadier, som var beskrevet hos skadelidt.
Rådet  

 konkluderede, at skadelidtes lungelidelse måtte anses for at være en  

 byssinose forårsaget af en udsættelse for bomuldsstøv gennem hans arbejde i  

 31 år i et bomuldsspinderi.
Lungelidelsen kunne meget vel være forværret af  

 skadelidtes langvarig og betydelige tobaksforbrug.
 LOVGRUNDLAG:
 Lov om arbejdsskadeforsikring, § 10.
Sikringsstyrelsens bekendtgørelse nr. 685 af 28. december 1984 om  

 fortegnelse over erhvervssygdomme i medfør af lovgivning om  

 arbejdsskadeforsikring, § 1, C, pkt. 6 c.
Sikringsstyrelsens bekendtgørelse  

 nr. 276 af 23. maj 1986 om fortegnelse over erhvervssygdomme i medfør af  

 lovgivning om arbejdsskadeforsikring, § 1, C, pkt. 6 c.
 ANKESTYRELSENS AFGØRELSE:
På grundlag af den af Retslægerådet afgivne udtalelse finder  

 ankestyrelsen, at skadelidtes lungelidelse må anses for at være byssinose  

 forårsaget af udsættelse for bomuldsstøv gennem pågældendes arbejde i 31 år i  

 et bomuldsspinderi.
Tilfældet findes derfor at måtte anerkendes som omfattet  

 af arbejdsskadeforsikringsloven efter bestemmelsen i § 1, C, pkt. 6 c, i  

 sikringsstyrelsens bekendtgørelse om fortegnelse over erhvervssygdomme.
 Lungelidelsen kan dog efter det oplyste meget vel være forværret af  

 skadelidtes langvarige og betydelige tobaksforbrug.
 Sagen hjemvises til sikringsstyrelsen til afgørelse af, hvilke ydelse der  

 herefter tilkommer skadelidte efter arbejdsskadeforsikringsloven.
