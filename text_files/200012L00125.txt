Fremsat den 29. november 2000 af  

 forskningsministeren (Birte Weiss) Forslag til Lov om auktion over tilladelser til 3.  

 generations mobilnet1) § 1. Denne lov finder anvendelse på afholdelse af  

 auktion over tilladelser til etablering og drift af 3. generations mobilnet i  

 følgende frekvensbånd: 1900-1980 MHz, 2020-2025 MHz og 2110-2170  

 MHz.
§ 2. Forskningsministeren fastsætter forud for  

 auktionen nærmere regler for de i § 1 nævnte tilladelser,  

 herunder blandt andet regler om 1)	varigheden af tilladelserne, herunder eventuelt regler om fornyelse  

 ved tilladelsernes udløb, 2)	overdragelse af tilladelserne, 3)	tilbagekaldelse og omfordeling af tilladelserne, 4)	krav om overgang til mere frekvenseffektive udnyttelsesmetoder eller  

 teknologier, 5)	krav om begrænsning i anvendelsen og 6)	hvilke minimumskrav indehaverne af tilladelserne skal  

 opfylde.
 § 3. § 2, § 5, stk. 3, § 11, stk. 1,  

 § 14, stk. 1-4 og 6, § 14a, § 16, stk. 1-2,  

 §§ 17 og 19 i lov nr. 468 af 12. juni 1996 om offentlig  

 mobilkommunikation senest ændret ved lov nr. 418 af 31. maj 2000 og  

 §§ 11-14, 15, 20, 24, § 28, stk. 1-4 og stk. 7-12,  

 §§ 30-36, 38 og § 42, stk. 1-3, i lov nr. 394 af 10. juni 1997 om  

 radiokommunikation og tildeling af radiofrekvenser senest ændret ved  

 lov nr. 232 af 5. april 2000 finder tilsvarende anvendelse.
Stk. 2. Forskningsministeren kan forud for auktionen  

 fastsætte nærmere regler om, 1)	at vilkår, som nævnt i § 11, stk. 1, i lov om  

 offentlig mobilkommunikation og i § 14 i lov om radiokommunikation og  

 tildeling af radiofrekvenser, kan fraviges, ændres eller suppleres  

 og 2)	i hvilket omfang der efter tilladelsernes udstedelse kan  

 fastsættes yderligere vilkår som nævnt i § 5,  

 stk. 3, i lov om offentlig mobilkommunikation og i § 15 i lov om  

 radiokommunikation og tildeling af radiofrekvenser.
§ 4. Forskningsministeren fastsætter forud for auktionen  

 regler for auktionen, herunder blandt andet regler om 1)	tilladelsernes antal og frekvensmæssige  

 sammensætning, 2)	auktionsformen og afviklingen af auktionen, 3)	forudsætninger for deltagelse i auktionen, 4)	depositum og bankgaranti, 5)	minimumsbudsum og mindste pris, 6)	aftaler, samarbejder og videregivelse af oplysninger, der  

 begrænser eller har til formål at begrænse konkurrencen i  

 forbindelse med auktionen, 7)	vilkår for betaling for tilladelserne, 8)	sanktioner for overtrædelse af auktionsvilkårene,  

 herunder konventionalbod og bortvisning fra auktionen, 9)	fraskrivning af retten til at kræve anden form for erstatning  

 end pengekrav, 10)	betaling for de omkostninger, der er forbundet med forberedelse og  

 afholdelse af auktionen og betaling for materiale, der udleveres i  

 forbindelse med auktionen.
 Stk. 2. Telestyrelsen fastsætter  

 auktionsvilkårene, som skal tiltrædes af de bydende, og afholder  

 auktionen.
 Stk. 3. Auktionens resultat danner grundlaget for  

 Telestyrelsens udstedelse af tilladelser til etablering og drift af 3.  

 generations mobilnet med tilhørende basale tjenester og tilladelser  

 til anvendelse af radiofrekvenser i forbindelse hermed.
 § 5. Telestyrelsens afgørelser truffet i medfør  

 af denne lov og administrative forskrifter udstedt i medfør heraf kan  

 ikke indbringes for anden administrativ myndighed.
 Stk. 2. Indbringelse for domstolene kan ikke tillægges  

 opsættende virkning.
 § 6. Loven træder i kraft den 15. januar 2001.
 § 7. I lov nr. 395 af 10. juni 1997 om Telestyrelsen senest  

 ændret ved lov nr. 418 af 31. maj 2000 foretages følgende  

 ændring:
 1. I § 3, stk. 1, indsættes som nr.  

 10:
»10)	Lov om auktion over tilladelser til 3. generations  

 mobilnet« § 8. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Den 8. september 1999 indgik et flertal i Folketinget  

 bestående af Socialdemokratiet, Det Radikale Venstre,  

 Centrum-Demokraterne, Venstre, Det Konservative Folkeparti og Socialistisk  

 Folkeparti en ny principaftale om de fremtidige sigtelinier for  

 telepolitikken - danskernes adgangsbillet til netværkssamfundet.
I  

 forlængelse heraf blev den samme kreds af forligspartier den 7. oktober  

 1999 enige om at iværksætte en række nye frekvenspolitiske  

 initiativer.
Den politiske aftale om nye frekvenspolitiske initiativer  

 har som overordnet målsætning at stimulere udbudet af  

 højhastighedstjenester til slutbrugerne, at få skabt reel  

 konkurrence på markedet for abonnentnet (accessnet) og yderligere at  

 stimulere konkurrencen på mobilmarkedet.
Aftalen omhandler  

 afsættelse og tildeling af frekvenser på fire konkrete  

 områder; FWA, UMTS, GSM og TETRA, hvor hovedparten af de omhandlede  

 frekvenser forudsættes tildelt gennem offentlige udbud.
På baggrund af aktuelle udenlandske erfaringer med  

 afholdelse af auktion over frekvenser blev der den 28. april 2000  

 opnået enighed om en tillægsaftale til aftalen om nye  

 frekvenspolitiske initiativer.
Aftalen indebærer, at auktionsmodellen  

 skal afprøves på den kommende tildeling af radiofrekvenser til  

 3. generations mobilnet (UMTS m.fl.). De øvrige aftalte frekvensudbud  

 (trådløse abonnentnet (FWA), 2. generations mobilnet (GSM), og  

 mobile tjenester til nød- og beredskabsformål m.v. (TETRA))  

 berøres ikke af aftalen.
Nærværende lovforslag tilsigter  

 at skabe en bred hjemmel til at fastlægge rammerne for afholdelse af  

 auktion til fordeling af radiofrekvenser til 3. generations mobilnet  

 (herefter benævnt 3G). Det er således hensigten, at  

 forskningsministeren i bekendtgørelsesform efterfølgende skal  

 fastlægge de nærmere rammer for afholdelse af auktionen.
 Anvendelsen af auktionsmodellen afspejler den  

 telepolitiske målsætning om at fremme en markedsudvikling, der  

 fører til innovation og vækst, og at sikre alle adgang til de  

 moderne kommunikationsteknologier.
 Inden for dette overordnede formål er det hensigten  

 at tildele tilladelser til etablering og drift af 3G mobilnet ved auktion  

 på en objektiv, gennemsigtig og ikke-diskriminerende måde med  

 henblik på:
-	at fremme konkurrence på mobilmarkedet, -	at opnå en effektiv udnyttelse af frekvensressourcerne samt -	under hensyntagen til ovenstående tillige at opnå en  

 markedsbaseret pris for tilladelserne.
 Det er ikke en selvstændig målsætning  

 for anvendelsen af auktion at opnå det størst mulige provenu.  

 Det vigtigste er, at tildeling af 3G-tilladelserne ved auktion kan give en  

 fair og gennemsigtig fordeling af en knap ressource, hvor tilladelserne  

 går til de selskaber, der ser de største  

 forretningsmæssige muligheder i 3G mobilkommunikation.
 Lovforslaget forudsættes vedtaget til  

 ikrafttræden den 15. januar 2001.
På baggrund af den konkrete afprøvning af  

 auktion på tildeling af radiofrekvenser til 3G mobilnet er det  

 hensigten, at der efterfølgende politisk skal tages stilling til, om  

 auktion fremover generelt skal kunne anvendes som en metode ved tildeling af  

 radiofrekvenser.
Dette vil i givet fald kræve fornyet lovgivning.
A.
Gældende regler Lovgrundlaget for den nuværende regulering af  

 tildeling af radiofrekvenser er lov nr. 394 af 10. juni 1997 om  

 radiokommunikation og tildeling af radiofrekvenser (frekvensloven), som  

 ændret ved lov nr. 1011 af 23. december 1998, lov nr. 1096 af 29.  

 december 1999 og ved lov nr. 232 af 5. april 2000. Tildeling af  

 mobiltilladelser er reguleret i lov nr. 468 af 12. juni 1996 om offentlig  

 mobilkommunikation (mobilloven), som ændret ved lov nr. 396 af 10. juni  

 1997, lov nr. 1096 af 29. december 1999 og lov nr. 418 af 31. maj 2000.
Hidtil er udbud af radiofrekvenser på  

 mobilområdet i Danmark sket ved såkaldte  

 »skønhedskonkurrencer« (beauty contests). De bydende har kappedes om  

 at give det mest attraktive tilbud ud fra på forhånd definerede  

 telepolitiske målsætninger og fastlagte kriterier for netop dette  

 frekvensudbud.
Kriterierne har først og fremmest relateret sig til  

 dækning (geografisk og befolkningsmæssig), tidsplan for  

 etablering, viften af udbudte tjenester, de forudsete samtrafik- og  

 slutbrugerpriser samt konkurrencefremme.
Modellen har haft til formål  

 at sikre, at de bydende »betalte« for den tildelte knappe ressource i form af  

 bindende tilbud om udbud af specifikke teletjenester og priser herfor.
B.
Baggrunden for lovforslaget Baggrunden for lovforslaget er den tillægsaftale,  

 der blev indgået den 28. april 2000. Aftalen åbner mulighed for  

 at afprøve auktionsmodellen i forbindelse med tildeling af  

 radiofrekvenser til 3G mobilnet.
Det er forudsat i tillægsaftalen, at  

 der fremsættes og vedtages et lovforslag herom i efteråret  

 2000.
 De overordnede telepolitiske målsætninger.
 I henhold til den telepolitiske principaftale er de  

 overordnede målsætninger for telepolitikken at fremme en  

 markedsudvikling, der fører til innovation og vækst, og at sikre  

 alle adgang til de moderne kommunikationsteknologier.
 Målene skal nås gennem en teleregulering, som  

 sikrer, at teknologiske landvindinger uden videre kan finde vej til  

 forbrugerne, at forbrugerne kan gennemskue markedets tilbud, og at  

 prisudviklingen fortsat hviler på princippet om »bedst og billigst«,  

 med vægt på at aspekterne bedst og billigst er lige vigtige.
Det særlige ved 3G Tildeling af frekvenser til 3G adskiller sig på en  

 række punkter fra de hidtidige tildelinger af frekvenser, som er sket  

 ved udbud i form af en »skønhedskonkurrence«. 3G-teknologien og det  

 nye marked for (fastnet og mobile) højhastighedstjenester, som  

 3G-tjenesterne vil udgøre en del af, vil på det tidspunkt, hvor  

 radiofrekvenserne tildeles, og hvor de bydende skal udforme deres tilbud,  

 endnu kun i meget begrænset omfang være en realitet.  

 Årsagen hertil er blandt andet, at det er trukket ud med  

 specificeringen af tjenester i 3G og med den markedsmæssige  

 introduktion af de nødvendige produkter.
Hertil kommer, at det i 3G  

 sammenhæng i det hele taget ikke har været hensigten at gå  

 særlig langt med hensyn til specificeringen.
 Anvendelse af »skønhedskonkurrence« kræver,  

 at byderne er i stand til at forudsige, hvilke tjenester der vil være  

 efterspørgsel efter i fremtiden, og at myndighederne er i stand til at  

 vurdere, hvilket tilbud der er bedst set i forhold til den fremtidige  

 udvikling på telemarkedet. »Skønhedskonkurrence« indebærer  

 derfor i forbindelse med tildeling af 3G-tilladelser en risiko for  

 markedsmæssigt irrelevante tilladelsesvilkår i form af krav om  

 udbud af tjenester, som der efterfølgende viser sig ikke at være  

 en reel efterspørgsel efter i den forudsatte udformning.
 Anvendelse af auktionsmodellen vil give større  

 efterfølgende fleksibilitet og vurderes i denne situation at  

 være en bedre metode til at sikre en effektiv anvendelse af  

 frekvensressourcerne for 3G samt styrke hurtig udbredelse, udvikling og  

 innovation for 3G-tjenesterne.
 Dette er baggrunden for, at halvdelen af EU-landene har  

 valgt at anvende auktion som tildelingsmetode i forbindelse med  

 3G-tilladelser.
Opfyldelse af de telepolitiske målsætninger ved anvendelse  

 af auktion En auktion kan for det første bidrage til, at  

 tilladelserne fordeles på en effektiv måde.
En godt tilrettelagt  

 auktion sikrer, at de selskaber, der får tilladelserne, er de, der ser  

 de største forretningsmæssige muligheder i  

 3G-mobilkommunikation.
Et selskab, som er villig til at byde mest for en  

 tilladelse, må også forventes at ville udvikle gode, innovative  

 og attraktive tjenester og sikre en hurtig og stor udbredelse.
Det vil  

 være helt nødvendigt for at give omsætning, så  

 investeringerne hurtigst muligt kan tjenes hjem.
En auktion giver for det andet nye selskaber en enkel og  

 gennemsigtig mulighed for at komme ind på det danske marked.
Det kan  

 være med til at øge konkurrencen og innovationen på  

 markedet.
 3G vil endvidere være i konkurrence i forhold til  

 andre tjenester, herunder blandt andet 2G (GSM-nettet). Med til dette billede  

 hører også, at 2G-nettene må forventes udbygget og  

 innoveret løbende.
Udformning af auktionsmodellen Med henblik på at sikre, at de telepolitiske  

 målsætninger for auktionen tilgodeses bedst muligt, vil den  

 konkrete udformning af auktionsmodellen ske på baggrund af en  

 nærmere analyse af markeds- og konkurrencesituationen på  

 mobilmarkedet i Danmark i dag og fremover.
Erfaringerne fra udlandet viser,  

 at hvis man for tidligt lægger sig fast på de præcise  

 regler for auktionen, risikerer man, at auktionen ikke bliver optimal i  

 forhold til målsætningerne.
Lovforslaget skaber den  

 nødvendige fleksibilitet, fordi det indeholder en bemyndigelse til  

 forskningsministeren til at udstede nærmere regler og vilkår for  

 de tilladelser, der skal udbydes på auktion og nærmere  

 vilkår for afholdelsen af auktionen.
Den nævnte analyse vil blive foretaget af  

 rådgiverne N M Rothschild & Sons, som vandt Telestyrelsens udbud om  

 konsulentbistand i forbindelse med gennemførelse af auktionen, jf.
Akt  

 39 af 1. november 2000. Analysen sker blandt andet på baggrund af  

 erfaringer fra de afholdte auktioner i Storbritannien, Holland, Tyskland,  

 Italien, Østrig og Schweiz.
Forud for fastlæggelsen af regler og vilkår  

 for tilladelserne og vilkår for auktionen vil disse endvidere blive  

 drøftet med branchen, dels inden for rammerne af et 3G-forum, dels  

 direkte med potentielle bydende.
Det forventes, at det nævnte forum vil  

 tage udgangspunkt i Telerådets sammensætning.
Herudover vil  

 potentielle bydende og andre relevante interessenter kunne blive inddraget.  

 Interesserede kan tilkendegive dette over for Telestyrelsen.
 Den valgte model skal udformes således, at der i  

 denne indgår minimumskrav, for eksempel krav vedrørende  

 udbredelse, samt eventuelle begrænsninger i rådigheden, for  

 eksempel vedrørende omfordeling, inddragelse og videresalg, med  

 henblik på at tilgodese de generelle telepolitiske  

 målsætninger.
 Hvilke minimumskrav og eventuelle begrænsninger, der  

 kommer til at gælde, vil først blive fastlagt på grundlag  

 af den samlede analyse.
 På denne baggrund vil forskningsministeren i  

 bekendtgørelsesform fastlægge rammerne for auktionen.
C.
Lovforslagets indhold Formålet - Hjemmel til afholdelse af auktion Lovforslaget fastsætter, at der gennemføres  

 auktion over tilladelser til 3G mobilkommunikation.
Lovforslaget indeholder  

 de specifikke regler, der er nødvendige for at kunne tildele  

 tilladelserne ved auktion.
De overordnede målsætninger for telepolitikken  

 er som anført at fremme en markedsudvikling, der fører til  

 innovation og vækst, og at sikre alle adgang til de moderne  

 kommunikationsteknologier.
På frekvensområdet skal formålet  

 nås gennem en aktiv, objektiv og ikke-diskriminerende  

 frekvensadministration med henblik på at fremme reel konkurrence og  

 effektiv udnyttelse af de samlede radiofrekvensressourcer.
Disse  

 målsætninger vil fortsat være det overordnede sigte.
Under hensyntagen til disse formål er det tillige  

 målet at opnå en markedsbaseret pris for tilladelserne ved en  

 auktion, der gennemføres på et objektivt, gennemsigtigt og  

 ikke-diskriminerende grundlag.
Det er derimod ikke en selvstændig  

 målsætning for anvendelsen af auktion at opnå det  

 størst mulige provenu.
Den samlede auktionsproces Forud for auktionen fastsætter forskningsministeren  

 efter lovforslagets § 2 de nærmere regler for 3G-tilladelserne,  

 ligesom forskningsministeren i medfør af lovforslagets § 3,  

 stk. 2, vil kunne udstede regler, der fraviger, ændrer eller  

 supplerer nogle af vilkårene for tilladelserne udover, hvad der  

 følger af de i § 3, stk. 1, nævnte bestemmelser i  

 henholdsvis mobilloven og frekvensloven.
Auktionen forudsættes gennemført i to faser,  

 dels en prækvalifikationsfase, dels den egentlige auktionsfase.
Efter  

 lovforslagets § 4, stk. 1, er forskningsministeren bemyndiget til  

 at fastsætte regler for auktionen og således, at de endelige  

 auktionsvilkår fastsættes af Telestyrelsen.
Telestyrelsens  

 fastlæggelse af auktionsvilkårene er undergivet sædvanlig  

 offentligretlig regulering, dog således at rekurs til anden  

 administrativ myndighed er afskåret, jf. § 5, stk. 1.
 Når Telestyrelsen har fastsat  

 auktionsvilkårene, vil de potentielle bydende, som led i  

 prækvalifikationen, på aftaleretligt grundlag tiltræde, at  

 auktionen sker på de af Telestyrelsen fastsatte  

 auktionsvilkår.
Efter afholdelse af auktionen tildeles tilladelserne til  

 vinderne af auktionen.
Tilladelserne tildeles af Telestyrelsen efter  

 lovforslagets § 4, stk. 3, og administreres efter de regler i  

 frekvensloven og mobilloven, som er anført i § 3, samt de regler,  

 der er udstedt i medfør af § 2. Telestyrelsens tildeling og  

 administration af tilladelserne er således undergivet sædvanlig  

 offentligretlig regulering, dog således at rekurs til anden  

 administrativ myndighed er afskåret for så vidt angår  

 tildelingen, jf. § 5, stk. 1. Derimod vil Telestyrelsens  

 afgørelser vedrørende den efterfølgende administration  

 af tilladelserne kunne indbringes for Teleklagenævnet.
Selv om  

 tilladelserne tildeles efter auktionen, vil de vilkår, der gælder  

 for dem, og som er beskrevet i dem, blive fastlagt endeligt inden auktionens  

 afholdelse, jf. lovforslagets § 2 og § 3.
Regler og vilkår for tilladelserne Forskningsministeren fastlægger i henhold til  

 lovforslagets § 2 de nærmere regler for tilladelserne.
Det er i  

 tillægsaftalen forudsat, at auktionsmodellen udformes således, at  

 der i denne indgår minimumskrav med henblik på at tilgodese de  

 generelle telepolitiske målsætninger.
Markedsmekanismerne og den løbende teknologiske  

 udvikling må, når konkurrencemarkedet fungerer, i vidt omfang  

 anses for at være det mest effektive middel til at nå de  

 telepolitiske målsætninger.
På enkelte områder kan  

 der dog være behov for at opstille minimumskrav for at sikre en  

 ønsket udvikling.
Det er hermed ikke givet, at der skal opstilles  

 samme typer minimumskrav som ved tidligere tildeling af frekvenser til  

 mobiltelefoni.
Samtidig skal det sikres, at minimumskrav og øvrig  

 regulering målrettes imod yderligere at styrke en konkurrencedrevet  

 udvikling af mobilmarkedet.
Udover minimumskravene er der visse andre forhold, der  

 udgør indskrænkninger i råderetten over  

 frekvenstilladelserne.
Der er blandt andet tale om varigheden af  

 tilladelserne, mulighed for inddragelse og omfordeling af tilladelserne,  

 eventuelle begrænsninger med hensyn til at overdragede tildelte  

 tilladelser mv.
Lovforslaget åbner mulighed for, at  

 forskningsministeren kan fastsætte regler, der bryder med de i  

 mobilloven og frekvensloven fastsatte principper.
Det er i lovforslagets § 3 fastlagt, i hvilket omfang  

 frekvensloven og mobilloven skal finde tilsvarende anvendelse i forbindelse  

 med fastlæggelsen af tilladelsernes vilkår.
Når  

 tilladelserne er tildelt, vil de være omfattet af den til enhver tid  

 gældende telelovgivning.
 De anførte regler og vilkår vil blive fastsat  

 forud for auktionen, i så god tid før auktionen, at det er helt  

 klart for de bydende, hvad der udbydes på auktionen.
Forudsætninger for at deltage i auktionen Der forudsættes gennemført en  

 prækvalifikation forud for den egentlige auktion.  

 Prækvalifikationen skal blandt andet sikre, at der ikke er et  

 sådant sammenfald mellem to eller flere bydendes ejerkreds eller  

 på anden måde interessesammenfald, at det kan hindre konkurrencen  

 under den egentlige auktion eller efterfølgende på telemarkedet.  

 Det skal endvidere sikres, at de bydende har tilstrækkelig finansiel  

 styrke.
Der vil derfor kunne fastsættes regler om depositum og  

 bankgaranti.
Efter de gældende regler er udgangspunktet for  

 tildeling af frekvenstilladelser et princip om, at alle selskaber skal kunne  

 byde på ledige frekvenser.
Princippet indebærer også, at en  

 udbyder af telenet eller teletjenester, der allerede har tilladelse til en  

 bestemt type frekvensanvendelse, kan deltage i fremtidige udbud af frekvenser  

 til samme type anvendelse.
Erfaringer fra udlandet viser imidlertid, at etablerede  

 operatører, blandt andet i kraft af deres etablerede kundebase, har en  

 fordel i auktionen frem for ikke-etablerede operatører.
Det kan  

 mindske nye operatørers incitament til at deltage i auktionen.
Med  

 lovforslaget åbnes der op for den mulighed, at der reserveres en  

 tilladelse til et selskab, som ikke på forhånd er på det  

 danske mobilmarked.
Dette kan bidrage til at sikre licensdirektivets  

 målsætning om, at nye operatører skal have adgang til  

 markedet, og kravet i licensdirektivet om, at der ved tildeling af  

 tilladelser skal tages hensyn til, at konkurrencen på det fremtidige  

 marked for 3G-tjenester skal kunne udvikle sig frit.
Fastsættelse af  

 regler om eventuel reservation af en eller flere tilladelser vil ske i  

 overensstemmelse med licensdirektivet.
 Der vil endvidere kunne stilles krav om en minimumsbudsum  

 for de enkelte tilladelser, som tillige kan være mindste pris for  

 tilladelserne.
Proceduren for afholdelse af selve auktionen Det forudsættes, at de deltagende selskaber som led  

 i prækvalifikationen tiltræder de af Telestyrelsen efter  

 § 4, stk. 2, endeligt udarbejdede auktionsvilkår.
Der  

 etableres herved et aftalegrundlag mellem staten som udbyder af tilladelserne  

 og de interesserede bydende om forløbet af auktionen, som er bindende  

 for staten og for de bydende.
Selve auktionen gennemføres herefter i  

 aftaleretligt regi, således at det beror på de mellem staten og  

 de bydende aftalte auktionsvilkår, hvorledes auktionsprocessen skal  

 forløbe.
Disse aftalemæssige vilkår vil også  

 fastlægge konsekvenserne for overtrædelse, herunder  

 konventionalbod og/eller bortvisning fra auktionen.
Der vil eksempelvis kunne  

 fastsættes vilkår om, at bydende kan bortvises, hvis der  

 konstateres konkurrencebegrænsende samarbejde mellem bydende eller  

 andre former for forsøg på at begrænse konkurrencen under  

 auktionen.
Det vil være muligt i auktionsvilkårene at foreskrive,  

 at en konstateret overtrædelse af auktionsvilkårene efter  

 tilladelsernes tildeling fortsat vil kunne sanktioneres med bod, erstatning  

 og/eller inddragelse af tilladelse.
Telestyrelsen er i den sammenhæng  

 undergivet de almindelige krav om saglighed i forvaltningen i sine  

 beslutninger og samtidig bundet af de aftalemæssige  

 auktionsvilkår.
 Målsætningen om, at auktion skal  

 gennemføres ved en åben, objektiv og gennemsigtig proces,  

 opfyldes blandt andet ved, at rammerne for auktionen, som er politisk  

 fastlagt inden auktionen påbegyndes, ikke vil kunne ændres under  

 auktionen.
 Efter auktionen tildeler Telestyrelsen tilladelserne i  

 henhold til § 4, stk. 3, på baggrund af auktionens  

 resultat.
D.
Lovens administrative, økonomiske, erhvervsmæssige og  

 miljømæssige konsekvenser Administrative og økonomiske konsekvenser for stat, kommuner og  

 amtskommuner Forskningsministeren fastsætter regler for auktionen  

 i bekendtgørelsesform, mens Telestyrelsen vil skulle forestå  

 auktionen, påse auktionsvilkårenes overholdelse og endelig  

 tildele tilladelserne.
Det forudsættes, at deltagerne i auktionen, herunder  

 de endelige tilladelsesindehavere, betaler udgifterne forbundet med  

 forberedelse og afholdelse af auktionen.
Forskningsministeren gives i  

 forslaget hjemmel til at fastsætte regler herom.
De kommende  

 tilladelsesindehavere vil endvidere skulle betale årlige  

 frekvensafgifter efter de almindelige regler i frekvenslovens § 38.
Auktionen forventes at indbringe en indtægt til  

 staten.
Statens indtægt vil blive optaget på bevillingslov og  

 statsregnskab som salg af et aktiv (tilladelsen). Dette svarer til  

 beslutningen i Eurostat (jf.
Eurostat news release nr. 81 af 14 juli 2000),  

 som indebærer, at indtægter ved auktion over mobiltilladelser i  

 nationalregnskabet skal betragtes som salg af et ikke-finansiel aktiv  

 (tilladelsen); dog kan der i særlige tilfælde - hvis  

 tilladelsesperioden er kort, eller hvis betalingen ikke er fastlagt for hele  

 tilladelsesperioden - være tale om en lejeindtægt for brug af et  

 ikke-finansielt aktiv (frekvenserne).
Det skal bemærkes, at en auktion ikke i sig selv  

 skaber værdi, ligesom frekvenser ikke har nogen værdi i sig selv.  

 Værdien bestemmes af de forretningsmæssige muligheder og de  

 regulatoriske rammer.
Erfaringerne fra udlandet kan derfor ikke bruges som  

 målestok for den mulige indtægt ved en 3G-auktion i Danmark.
 Det er imidlertid ikke afgørende for anvendelsen af  

 auktionsmodellen, om prisen for tilladelserne bliver høj eller lav,  

 men at auktionen tilrettelægges således, at de telepolitiske  

 målsætninger fremmes.
Administrative og økonomiske konsekvenser for erhvervslivet Udbredelse af 3G mobiltjenester i Danmark vil betyde  

 øget konkurrence på mobilmarkedet.
Det vil have en positiv  

 virkning på erhvervslivet generelt.
 Med 3G teknologien vil der derudover opstå markeder  

 for nye typer af produkter og nye metoder til at kommunikere med  

 leverandører og kunder, hvilket også forventes generelt at have  

 en betydelig positiv effekt på erhvervslivet.
Det forhold, at tildelingen af tilladelserne sker ved en  

 auktion, frem for ved de hidtil anvendte frekvensadministrative metoder,  

 forventes også at have erhvervsmæssige konsekvenser.
I det  

 omfang, at tildeling ved auktion bidrager til, at tilladelserne går til  

 de operatører, der ser det største økonomiske potentiale  

 i 3G markedet, vil det isoleret set bidrage til bedre og billigere  

 teletjenester.
Udgifterne til erhvervelse af tilladelserne på  

 aktionen forventes ikke at ville påvirke den efterfølgende  

 prisdannelse på markedet for mobiltjenester.
De priser, som forbrugerne  

 betaler, må forventes at blive bestemt af konkurrencen på  

 markedet og af forbrugernes efterspørgsel.
Begge forhold er  

 uafhængige af de udgifter, som virksomhederne har betalt for selve  

 tilladelsen.
Disse er at betragte som en »sunk cost« og har derfor  

 efterfølgende ikke nogen betydning for selskabernes  

 forretningsmæssige adfærd, herunder prissætningen af  

 tjenesterne.
Teleselskaberne vil således skulle betale udgifterne  

 til tilladelserne.
Endvidere dækker selskaberne statens udgifter til  

 afholdelse og forberedelse af auktionen.
 De administrative konsekvenser for erhvervslivet vurderes  

 ikke at være afgørende forskellige i forhold til de hidtil  

 anvendte tildelingsmetoder.
Miljømæssige konsekvenser Med lov nr. 1096 af 29. december 1999 (nye  

 frekvenspolitiske initiativer) blev det fastlagt, at der skal ske udbud af 3G  

 mobilkommunikation i Danmark.
Det forhold, at tildelingen sker ved auktion,  

 vil ikke have selvstændige miljømæssige konsekvenser.
E.
Internationale forhold Den Internationale Telekommunikationsunions (ITU)  

 verdensomspændende administrative radiokonference (WARC92) udpegede i  

 1992 frekvensspektrum til udvikling af både den satellit- og den  

 landbaserede del af Future Public Land Mobile Telecommunications System  

 (FPLMTS), der senere er omdøbt til IMT 2000. Under denne paraply af  

 teknologier findes UMTS (Universal Mobile Telecommunications System). I  

 henhold til ITU-resolution 212 og den verdensomspændende  

 radiokonference i 1995 (WRC95) skal indførelsen af UMTS begynde  

 omkring år 2000. I EU-regi har det betydet, at Europa-Parlamentet og  

 Rådet har truffet beslutning om en koordineret indførelse af  

 UMTS, og at UMTS skal være kompatibelt med IMT 2000. Administrationen  

 af nærværende lov vil ske i overensstemmelse med  

 UMTS-beslutningen (Europa-Parlamentets og Rådets beslutning nr.  

 128/1999/EF af 14. december 1998).
På verdensradiokonferencen (WRC2000), som blev  

 afholdt den 8. maj 2000 i Istanbul, blev det vedtaget at afsætte  

 yderligere 190 MHz til 3G mobilsystemer.
På europæisk plan vil  

 der blive truffet beslutning om, hvordan man indbyrdes i Europa vil anvende  

 og fordele/koordinere frekvenserne, herunder hvordan og efter hvilke  

 tidsplaner, man vil udfase eksisterende tjenester i de afsatte  

 frekvensbånd.
Frekvenserne kan således først anvendes,  

 når de er harmoniseret på europæisk plan.
Det er usikkert,  

 hvornår dette kan ske, men næppe inden for de næste par  

 år.
F.
Forholdet til EU-retten Europa-Parlamentets og Rådets Direktiv 97/13/EF af  

 10. april 1997 om ensartede principper for generelle og individuelle  

 tilladelser for teletjenester fastlægger EU-rammer for telelicenser  

 (tilladelser) baseret på EF-Traktatens art. 100A.
Direktivet omfatter  

 tilladelser til teletjenester (offentlige såvel som ikke offentlige) og  

 etablering og/eller drift af infrastruktur til udbudet af disse tjenester.  

 Ifølge direktivet er det ikke obligatorisk, at der i medlemslandene  

 skal indføres tilladelsesordninger, men udstedes der tilladelser, skal  

 direktivets krav følges.
I relation til 3G-tilladelser betyder det, at  

 individuelle tilladelser begrænses til tilladelser til oprettelsen  

 og/eller driften af 3G-net, at tilladelser kun må begrænses  

 på grundlag af dokumenteret mangel på frekvensressourcer, og at  

 tilladelserne bør tildeles på grundlag af objektive,  

 ikke-diskriminerende, detaljerede og forholdsmæssigt afpassede og  

 gennemsigtige kriterier, uanset om den enkelte tilladelsesindehaver  

 også har andre tilladelser.
Administrationen af nærværende  

 lov vil ske i overensstemmelse med licensdirektivet.
Lovforslaget indeholder regler, der gennemfører  

 dele af Europa-Parlamentets og Rådets beslutning nr. 128/1999/EF af 14.  

 december 1998 om koordineret indførelse af et mobilt og  

 trådløst kommunikationssystem (UMTS) af tredje generation i Det  

 Europæiske Fællesskab.
Lovforslaget supplerer lov nr. 1096 af 29.  

 december 1999 om ændring af radiokommunikation og tildeling af  

 frekvenser og lov om offentlig mobilkommunikation som  

 gennemførelsesforanstaltning af Europa-Parlamentets og Rådets  

 beslutning.
G.
Tidsplan vedrørende auktionen over  

 3G-tilladelser.
 Ultimo november 2000.
 Lovforslag fremsættes.
 Vinter 2000/2001.
 Markedsanalyse og analyse af tilladelsesvilkår og  

 auktionsmodeller.
 Høring i regi af 3G-forum og ved dialog med potentielle  

 bydende.
 Forår 2001.
 Bekendtgørelsesudkast i høring.
 Forår/sommer 2001.
 Bekendtgørelser udstedes.
 September-oktober 2001.
 Auktionen afholdes.
 Oktober 2001.
 Tilladelserne udstedes.
 Tidsplanen vil i videst muligt omfang blive  

 søgt fremrykket.
H.
Høring Udkast til dette lovforslag har været udsendt til  

 høring hos Advokatrådet, Amtsrådsforeningen i Danmark,  

 Arbejderbevægelsens Erhvervsråd, Banestyrelsen,  

 Beredskabsstyrelsen, BFE - Brancheorganisationen for Forbrugerelektronik,  

 Boligselskabernes Landsforening, By- og Boligministeriet, Centerleder Knud  

 Erik Skouby, Danmarks Radio, Danmarks Rederiforening, Dansk Dataforening,  

 Dansk Elektronik, Dansk EL-Forbund, Dansk Handel og Service, Dansk Industri,  

 Dansk Management Råd, Dansk Metal, Dansk Standard, Danske  

 Elværkers Forening, Datatilsynet, De Samvirkende  

 Invalideorganisationer, Debitel, Demokratiske Lokalstationer, Den Kristne  

 Producentkomité, Det Centrale Handicapråd, Det Danske  

 Handelskammer, DSB, Elektronikindustrien/ITEK, Elinstallatørernes  

 Landsforening, Erhvervs- og Selskabsstyrelsen, Erhvervsfremmestyrelsen,  

 Erhvervsministeriet, FAEM, FDA (Foreningen Danske  

 Fællesantenneanlæg), Finansministeriet, Finansrådet -  

 Danske Pengeinstitutters Forening, Forbrugerrådet, Forbrugerstyrelsen,  

 Foreningen af Internetleverandører, Forsikring & Pension,  

 Forsvarsministeriet, Frederiksberg Kommune, Fællesforbundet for Danske  

 lyttere & seere, Færøernes Landsstyre, Global Connect,  

 Global One, GN Store Nord A/S, Grønlands Hjemmestyre, HTS-Kartellet,  

 IASTAR Danmark c/o Radio Energy, Indenrigsministeriet, IT-Brancheforeningen,  

 Justitsministeriet, KOMM c/o Kanal 2, Kommunernes Landsforening,  

 Konkurrencestyrelsen, Kulturministeriet, Københavns Kommune,  

 Landbrugsraadet, LO, LRK- Leverandørforeningen for Radio- og  

 Telekommunikation, WorldCom, Miljø- og Energiministeriet, Mobilix,  

 Powercom, Realkreditrådet, Repræsentantskabet ved Tele Danmark,  

 Landsdelsrådet for Jylland, Samarbejdsforum for Danske Lytter- og  

 seerorganisationer, Sammenslutningen af lokale radio- og tv-stationer i  

 Danmark, Service 900 Nævnet, Skatteministeriet, Socialministeriet,  

 Sonofon, Statsansattes Kartel, Statsministeriet, Stofa, Tele Danmark A/S,  

 Tele Danmarks Kunders Landsråd, Tele1, Tele2 Danmark,  

 Telebrugernævnet, Teleklagenævnet, Telekommunikationsforbundet,  

 Telekommunikationsindustrien, Tele-Punkt Søborg, Telia A/S,  

 Trafikministeriet, TV2, Udenrigsministeriet, Zone Systems,  

 Økonomiministeriet.
Vurdering af konsekvenser af lovforslag Positive konsekvenser  

 /mindreudgifter Negative konsekvenser  

 /merudgifter Administrative og økonomiske konsekvenser for stat,  

 kommuner og amtskommuner Auktionen forventes at indbringe en indtægt til  

 staten Forskningsministeren fastsætter regler for auktionen i  

 bekendtgørelsesform, mens Telestyrelsen vil skulle forestå  

 auktionen, påse auktionsvilkårenes overholdelse og endelig  

 tildele tilladelserne Administrative og økonomiske konsekvenser for  

 erhvervslivet Udbredelse af 3G mobiltjenester i Danmark vil betyde  

 øget konkurrence på mobilmarkedet.
Det vil have en positiv  

 virkning på erhvervslivet generelt.
Med 3G-teknologien vil der derudover opstå markeder for nye typer af  

 produkter og nye metoder til at kommunikere med leverandører og  

 kunder, hvilket også forventes generelt at have en betydelig positiv  

 effekt på erhvervslivet Det forudsættes, at deltagerne i auktionen, herunder de  

 endelige tilladelsesindehavere, betaler udgifterne forbundet med forberedelse  

 og afholdelse af auktionen.
 Teleselskaberne vil skulle betale udgifterne til erhvervelse af  

 tilladelserne.
 De kommende tilladelsesindehavere vil endvidere skulle betale årlige  

 frekvensafgifter efter de almindelige regler i frekvenslovens §  

 38.
Miljømæssige konsekvenser Ingen Ingen Administrative konsekvenser for borgerne Øget konkurrence på mobilmarkedet  

 forudsættes at være til gavn for borgerne.
Herudover vil borgerne  

 få adgang til nye avancerede 3G-tjenester, når 3G-teknologien er  

 udviklet Ingen Forholdet til EU-retten Loven indeholder regler, der gennemfører dele af  

 Europa-Parlamentets og Rådets beslutning nr. 128/1999/EF af 14.  

 december 1998 om koordineret indførelse af et mobilt og  

 trådløst kommunikationssystem (UMTS) af tredje generation i Det  

 Europæiske Fællesskab Bemærkninger til lovforslagets  

 enkelte bestemmelser Til § 1 § 1 fastslår, at tilladelser til 3G mobilnet  

 (blandt andet UMTS-standarden) i frekvensbåndene 1900-1980 MHz,  

 2020-2025 MHz og 2110-2170 MHz tildeles ved afholdelse af auktion.
 Udover disse frekvensbånd er der endvidere afsat  

 frekvensbåndet 2010-2020 til tilladelsesfri UMTS-systemer, som  

 følgelig ikke er omfattet af nærværende lovforslag.
 Afholdelse af auktion over tilladelser til 3. generations  

 mobilnet kan eksempelvis foretages over på forhånd fastsatte  

 tilladelser med dertil hørende frekvensbånd, som det skete i  

 Storbritannien, eller over frekvensblokke, som det skete i Tyskland.
Lovforslaget omfatter i overensstemmelse med den  

 telepolitiske tillægsaftale af 28. april 2000 kun de anførte  

 frekvensbånd til 3G mobilnet.
Tildeling af tilladelser i andre  

 frekvensbånd er således ikke omfattet loven og vil skulle  

 tildeles efter de til enhver tid gældende tildelingsmetoder.
Dette  

 betyder, at det vil være muligt at tildele frekvenser til 3G på  

 anden vis efter afholdelse af den forestående auktion over  

 3G-tilladelser.
Til § 2 Bestemmelsen er en bred bemyndigelsesbestemmelse, der  

 indebærer, at forskningsministeren forud for auktionen udsteder  

 bekendtgørelser om 3G-tilladelserne, herunder regler om  

 råderetten over disse og regler om minimumskrav.
Bestemmelsen skal ses  

 i sammenhæng med § 4, der hjemler fastsættelse af  

 auktionsvilkårene.
Der vil forud for auktionen kunne fastsættes  

 forskellige regler for hver af de tilladelser, der skal tildeles ved  

 auktionen.
Eksempelvis vil tilladelserne kunne have forskellig varighed, og  

 der vil kunne fastsættes forskellige minimumskrav til udbredelse.
Lovforslaget lægger i vidt omfang op til en  

 videreførelse af de gældende bemyndigelsesprincipper.
I lighed  

 med, hvad der gælder ifølge reglerne om frekvensadministrative  

 metoder efter frekvenslovens almindelige bestemmelser, kan  

 forskningsministeren efter § 2 forud for auktion over 3G-tilladelser i  

 bekendtgørelsesform fastsætte nærmere regler for  

 tilladelserne og råderetten over disse.
Bestemmelsen tager  

 hovedsageligt sigte på de generelle regler for tilladelserne, som for  

 andre tilladelser end 3G-tilladelser er reguleret i frekvenslovens §§ 7,  

 10, 16-19 og 28, stk. 5 og 6, samt i mobillovens §§ 5-8.  

 Bestemmelsen hjemler således, at forskningsministeren kan  

 fastsætte regler for tilladelserne, herunder regler på de  

 områder, der er reguleret i frekvensloven og mobilloven, som afviger  

 fra de principper og bestemmelser, der gælder for tildeling af  

 frekvenser ved brug af de frekevensadministrative metoder i disse love.
Der  

 vil tillige kunne fastsættes regler for tilladelserne, der regulerer  

 områder, som hverken er omfattet af de ovenfor opregnede paragraffer  

 fra frekvensloven og mobilloven eller af opremsningen i § 2.
Generelt forventes der at være behov for at  

 fastætte færre regler end efter et udbud på baggrund af en  

 »skønhedskonkurrence«.
Hensigten med bestemmelsen er at sikre, at der  

 kan fastsættes netop de krav, som på baggrund af en analyse af  

 det aktuelle og fremtidige danske mobilmarked anses for nødvendige for  

 at kunne gennemføre en auktion, hvis resultat lever op til de  

 telepolitiske målsætninger.
Når tilladelserne er tildelt, vil de være  

 reguleret af de i henhold til § 2 fastsatte regler, de i § 3  

 anførte bestemmelser i mobilloven og frekvensloven samt de i  

 tilladelsen anførte vilkår.
Den øvrige  

 teleregulering, for eksempel lov om konkurrence- og forbrugerforhold på  

 telemarkedet vil ligeledes være gældende.
Til § 2, nr. 1 Efter frekvensloven og mobilloven fastsætter  

 Telestyrelsen regler for tilladelsers varighed.
Kompetencen overlades med  

 denne bestemmelse i stedet til forskningsministeren, der inden auktionen  

 fastsætter regler herom.
Det forventes, at 3G-tilladelser vil få samme eller  

 længere varighed end andre frekvenstilladelser.
I de lande, der  

 allerede har tildelt tilladelser til 3G mobilnet, har disse en varighed  

 på typisk 15 eller 20 år.
Bestemmelsen fraviger endvidere reglerne i frekvensloven  

 og i mobilloven vedrørende fornyelse af tilladelser, idet  

 forskningsministeren også fastsætter regler herom for  

 3G-tilladelser.
Forskningsministeren har adgang til at fastsætte regler  

 om fornyelser, der kan adskille sig fra de regler, der gælder i  

 frekvensloven og mobilloven.
Til § 2, nr. 2 Efter frekvensloven kan frekvenstilladelser som  

 udgangspunkt kun overdrages mellem moderselskaber og helejede søster-  

 og datterselskaber, mens mobiltilladelser efter mobilloven alene kan  

 overdrages med Telestyrelsens godkendelse.
Bestemmelsen åbner op for,  

 at der for 3G-tilladelser kan fastsættes regler, der eksempelvis  

 fraviger princippet om, at en indehaver af en tilladelse ikke kan  

 videresælge sin frekvenstilladelse.
De, der har fået deres  

 tilladelser på grundlag af en afholdt auktion, vil herved i givet fald  

 ved salg selv kunne foretage en omfordeling af de til en tilladelse tildelte  

 frekvenser.
Det vil blive fastlagt forud for auktionen i hvilket omfang, der  

 vil blive mulighed for videresalg af tilladelser.
Til § 2, nr. 3 I frekvensloven og mobilloven er der fastsat regler for,  

 hvornår og hvordan en tilladelse kan inddrages og eventuelt omfordeles.  

 Efter den foreslåede bestemmelse er det forskningsministeren, der  

 fastsætter nærmere regler for tilbagekaldelse og omfordeling af  

 3G-tilladelser.
Forskningsministeren kan for eksempel fastsætte, at  

 3G-tilladelserne, modsat hvad der gælder ifølge frekvensloven,  

 ikke skal kunne inddrages.
Det vil endvidere kunne fastsættes, at  

 inddragelse kan ske under andre betingelser, end de der gældende.
Der  

 vil for eksempel kunne være behov for at fastsætte regler om, at  

 tilbagekaldelse kan ske, hvis tildelingen er sket på et urigtigt  

 grundlag.
Som eksempel kan nævnes det tilfælde, at der  

 først efter tildelingen af tilladelserne opdages et forhold, som ville  

 have medført bortvisning under auktionen, hvis det var blevet opdaget  

 på dette tidligere tidspunkt.
Som et andet eksempel kan nævnes  

 manglende betaling for tilladelsen, i tilfælde af at en del af  

 betalingen først skal falde efter tildelingen.
Som et tredje eksempel  

 kan nævnes, at en tilladelseshaver ikke inden et i tilladelsen fastsat  

 tidspunkt har taget den i brug, og hvor også omfanget af ibrugtagningen  

 kan være defineret.
Det fremgår i øvrigt af  

 lovbemærkningerne til frekvenslovens § 14, stk. 4 og 5, at  

 tilladelsen kan tilbagekaldes, hvis vilkårene for tilladelsen eller  

 lovens øvrige krav til tilladelsesindehaverne ikke overholdes.  

 Inddragelse forudsætter, at Telestyrelsen forinden har truffet  

 beslutning om, at der foreligger en overtrædelse af gældende  

 bestemmelser eller vilkår.
 Det må forventes, at inddragelse i øvrigt ud  

 fra et proportionalitetsprincip vil blive benyttet med stor tilbageholdenhed.  

 De selskaber, der har foretaget store investeringer baseret på den  

 kommercielle værdi af tilladelsen i dens forventede løbetid,  

 bør have tilstrækkelig sikkerhed for deres investering, så  

 der ikke i forretningsplaner m.v. skal tages højde for den risiko, som  

 en potentiel inddragelse udgør.
 Tilbagekaldelse af en tilladelse er ikke i alle  

 tilfælde et hensigtsmæssigt reguleringsinstrument og vil kunne  

 vise sig at være en dårlig løsning for brugerne af de  

 tjenester, der udbydes i det pågældende net.
Til § 2, nr. 4 Efter frekvensloven kan der stilles krav om overgang til  

 mere frekvenseffektive udnyttelsesmetoder eller teknologier inden de  

 pågældende individuelle frekvenstilladelsers udløb, hvis  

 den samlede efterspørgsel efter radiofrekvenser til den  

 pågældende tjeneste eller det pågældende system ikke  

 kan, eller kan forventes inden for et kortere tidsrum ikke at ville kunne,  

 imødekommes.
Med denne bestemmelse fastsætter  

 forskningsministeren inden auktionen, hvorvidt overgang til mere  

 frekvenseffektive udnyttelsesmetoder eller teknologier skal kunne  

 kræves ved 3G-tilladelser.
Til § 2, nr. 5 Efter frekvensloven kan der stilles krav om  

 begrænsninger i anvendelsen af de tildelte radiofrekvenser inden de  

 pågældende individuelle frekvenstilladelsers udløb, hvis  

 den samlede efterspørgsel efter radiofrekvenser til den  

 pågældende tjeneste eller det pågældende system ikke  

 kan, eller kan forventes inden for et kortere tidsrum ikke at ville kunne,  

 imødekommes, eller hvis udnyttelsesgraden af de pågældende  

 radiofrekvenser medfører, eller forventes inden for et kortere tidsrum  

 at medføre, kapacitetsproblemer.
Med denne bestemmelse  

 fastsætter forskningsministeren inden auktionen, hvorvidt sådanne  

 begrænsninger i anvendelsen skal kunne fastsættes for  

 3G-tilladelser.
Til § 2, nr. 6 Bestemmelsen har til formål at åbne mulighed  

 for, at forskningsministeren i overensstemmelse med tillægsaftalen kan  

 fastsætte minimumskrav.
Reglerne for, hvad der kan fastsættes  

 minimumskrav om til de enkelte tilbud og tilbudsgivere, fastsættes,  

 ligesom det er tilfældet ved udbud efter mobilloven og frekvensloven,  

 af forskningsministeren i bekendtgørelsesform.
Der er således  

 også, for så vidt angår fastsættelse af minimumskrav,  

 i vidt omfang tale om en videreførelse af den hidtidige bemyndigelse,  

 som efter de gældende regler først udformes konkret i  

 udbudsmaterialet af Telestyrelsen.
Ved minimumskrav forstås krav, som indehaveren af en  

 tilladelse skal opfylde, når tilladelsen er erhvervet.
Der er tale om  

 fremadrettede krav, der stilles ved benyttelse af selve tilladelsen.  

 Minimumskravene er altså ikke krav, der opstilles som  

 forudsætning for at kunne deltage i auktionen.
Kravene vil på  

 forhånd være fastlagte, så de bydende forud for auktionens  

 afholdelse ved, hvilke krav der bliver stillet ved den efterfølgende  

 anvendelse af den enkelte tilladelse.
 Det vil, som efter frekvensloven og mobilloven, blive  

 fastsat som et vilkår for tilladelserne, at minimumskrav opfyldes,  

 således at en tilladelse efterfølgende vil kunne tilbagekaldes,  

 såfremt minimumskravene ikke overholdes.
 Som eksempler på minimumskrav, der er blevet stillet  

 for tilladelser udstedt ved udbud i form af »skønhedskonkurrence«, kan  

 nævnes krav til udbredelse, udbygning af net, produkter og mere  

 tekniske produktkrav.
For tilladelser tildelt ved auktion er udgangspunktet, at  

 der bør fastsættes minimumskrav, hvor disse er nødvendige  

 til sikring af basale telepolitiske hensyn, som ikke sikres af konkurrencen i  

 sig selv, dog således at tilladelsesindehavernes forretningsmuligheder  

 ikke begrænses unødigt.
Prisen for en tilladelse må i vidt  

 omfang antages at være motiverende for at anvende frekvenserne og at  

 gøre dette på bedst mulig vis.
Det vil sandsynligvis være relevant at  

 fastsætte minimumskrav vedrørende udbredelse af nettet.
Herved  

 kan det sikres, at 3G-tjenesterne udbredes til en relativ stor del af  

 befolkningen, og at 3G-nettet dermed udgør et ægte alternativ  

 til de øvrige adgangsveje.
Det forhold, at frekvenser er en knap  

 ressource, taler endvidere for, at der bør stilles krav om en vis  

 minimumsudbredelse.
Et minimumskrav om udbredelse kan således  

 være med til at sikre, at opbygning af et net rent faktisk  

 påbegyndes, og at frekvenserne benyttes.
Det må endvidere antages  

 relevant at fastsætte visse tekniske minimumskrav.
Til § 3 Bestemmelsen fastslår, at reglerne i mobilloven og  

 frekvensloven i vidt omfang finder tilsvarende anvendelse på  

 tilladelser tildelt ved auktion efter denne lov.
 Bestemmelsen indebærer blandt andet, at  

 Telestyrelsen træffer afgørelser i forbindelse med  

 administrationen af de udstedte tilladelser i henhold til de generelle regler  

 herfor i mobilloven og frekvensloven.
 Følgende regler i mobilloven finder tilsvarende anvendelse:
1) Mobillovens § 2 Mobilloven § 2, stk. 1 og 2, fastslår det  

 overordnede princip, at etablering og drift af mobilkommunikationsnet  

 kræver tilladelse udstedt af Telestyrelsen, mens enhver kan udbyde  

 mobilkommunikationstjenester.
Bestemmelsen finder tilsvarende anvendelse i  

 tilfælde, hvor frekvenserne er tildelt efter auktion.
Udbud af  

 mobilkommunikationstjenester på 3G mobilnet vil således  

 følge de almindelige regler herfor fastsat i lov nr. 418 af 31. maj  

 2000 om konkurrence- og forbrugerforhold på telemarkedet.
2) Mobillovens § 5, stk. 3 Bestemmelsen i mobilloven § 5, stk. 3, giver  

 Telestyrelsen adgang til, for så vidt angår tilladelser udstedt  

 med en længere varighed end 5 år, med 1 års varsel at  

 fastsætte nye vilkår.
Rammerne for fastlæggelse af nye og  

 eventuelt skærpede vilkår vil udgøres af den til enhver  

 tid gældende mobilsektorlovgivning og EU-direktiver og  henstillinger  

 vedrørende mobilsektoren, samt internationale vedtagelser af betydning  

 herfor.
Det betyder, at der i tilladelser med en længere varighed end 5  

 år, tildelt ved auktion, vil kunne fastsættes nye og eventuelt  

 skærpede vilkår eksempelvis på baggrund af kommende  

 direktiver, henstillinger eller beslutninger truffet i EU regi, eller  

 på baggrund af kommende national eller international regulering.
 Der vil dog også for så vidt angår  

 mobillovens § 5, stk. 3, kunne være behov for at foretage  

 visse indskrænkninger i forhold til den gældende § 5,  

 stk. 3, jf. også bemærkningerne herom til § 3,  

 stk. 2, nr. 2.
3) Mobillovens § 11, stk. 1 Mobillovens § 11, stk. 1, der vedrører  

 Telestyrelsens adgang til at fastsætte vilkår i tilladelser  

 udstedt efter offentligt udbud om blandt andet overholdelse af EU-regler og  

  henstillinger, internationale vedtagelser på teleområdet,  

 afhjælpning af forstyrrelser m.v., finder tilsvarende anvendelse.
Det  

 betyder, at Telestyrelsen også i tilladelser udstedt efter auktion vil  

 kunne fastsætte vilkår, som nævnt i § 11, stk. 1,  

 nr. 1- 6, idet der dog kan være behov for at foretage visse justeringer  

 i forhold til den gældende § 11, jf. bemærkningerne herom  

 til § 3, stk. 2, nr. 1.
4) Mobillovens § 14, stk. 1-4 og 6 Mobillovens § 14, stk. 1-4, vedrører  

 Telestyrelsens tilsyn med overholdelse af vilkår udstedt i  

 medfør af mobilloven samt overholdelse af mobillovens § 7.  

 Henvisningen i § 14, stk. 1, til »vilkår udstedt i  

 medfør af denne lov« finder tilsvarende anvendelse, idet den  

 udgør hjemmelsgrundlaget for Telestyrelsens tilsyn med  

 operatørernes overholdelse af vilkår fastsat i medfør af  

 mobillovens § 11, stk. 1, nr. 1 4. Det bemærkes i  

 øvrigt, at mobillovens § 7, vedrørende overdragelse af  

 tilladelser samt § 20, stk. 6, ikke finder tilsvarende anvendelse  

 på tilladelser udstedt efter auktion, hvorfor tilsynsbestemmelser for  

 så vidt angår disse bestemmelser naturligvis ikke finder  

 anvendelse på tilladelser udstedt efter auktion.
 Reglerne i § 14, stk. 2, 4 og 6, om  

 Telestyrelsens adgang til at udstede påbud ved manglende overholdelse  

 af vilkår som omfattet af § 14, stk. 1, og til at udstede  

 (tvangsbøder) ved manglende overholdelse af påbud, samt  

 Telestyrelsens adgang til at bestemme, at en klage indgivet til styrelsen  

 skal have opsættende virkning, finder tilsvarende anvendelse.
 Endelig finder § 14, stk. 3, om afskæring  

 af forskningsministerens instruksadgang tilsvarende anvendelse.
5) Mobillovens § 14a Bestemmelsen i § 14a om, at forskningsministeren ikke  

 kan dispensere fra administrative forskrifter udstedt af forskningsministeren  

 i medfør af mobilloven finder tilsvarende anvendelse.
6) Mobillovens § 16, stk. 1 og 2 Adgangen til at klage over Telestyrelsens  

 afgørelser efter mobilloven er todelt:
 § 15 vedrører klager over Telestyrelsens  

 afgørelser, herunder Telestyrelsens sagsbehandling, på  

 områder vedrørende overholdelse af vilkår om udbud af  

 tjenester samt priser herfor fastsat i medfør af § 11,  

 stk. 2, og overholdelse af abonnementsvilkår, priser m.v. som  

 reguleret i medfør af § 20, stk. 6.
 Da mobillovens § 11, stk. 2 og § 20,  

 stk. 6, ikke finder anvendelse på disse tilladelser, finder  

 bestemmelsen i § 15 følgelig heller ikke tilsvarende  

 anvendelse.
§ 16 vedrører klager over Telestyrelsens  

 afgørelser, som ikke er omfattet af § 15. Klager over  

 vilkår fastsat efter mobilloven § 11, stk. 1, kan  

 således påklages efter mobillovens § 16. Der vil her  

 være tale om forhold, der ligger efter auktionens gennemførelse  

 og tilladelsernes udstedelse.
Såfremt Telestyrelsen træffer  

 afgørelse under auktionen, vil dette ikke kunne påklages til  

 Teleklagenævnet, jf. denne lovs § 5.
 Da blandt andet mobillovens § 11, stk. 1, finder  

 tilsvarende anvendelse, er det nødvendigt, at bestemmelsen  

 vedrørende adgang til at klage over Telestyrelsens afgørelser,  

 herunder sagsbehandling vedrørende denne bestemmelse samt adgangen til  

 at udstede påbud og pålægge (tvangsbøder) i  

 § 16, stk. 1 og 2, tillige finder tilsvarende anvendelse.
7) Mobillovens § 17 Bestemmelsen i mobilloven § 17 om hemmeligholdelse og  

 strafferetligt ansvar efter straffelovens § 152 og §§ 152d-f finder  

 tilsvarende anvendelse.
8) Mobillovens § 19 Mobillovens § 19 om, at overtrædelse af  

 vilkår fastsat i medfør af § 11 kan straffes med  

 bøde, finder tilsvarende anvendelse, idet mobillovens § 11,  

 stk. 1, tillige finder tilsvarende anvendelse.
 I mobilloven er det således kun lovens  

 anvendelsesområde, formål og reglerne for Telestyrelsens  

 udstedelse af tilladelser efter offentligt udbud, de nærmere regler for  

 Telestyrelsens afholdelse af udbudsforretning og enkelte dele af reglerne om  

 tilsyn, som ikke finder tilsvarende anvendelse.
 Følgende regler i frekvensloven finder tilsvarende  

 anvendelse:
1) Frekvenslovens §§ 11- 14 Reglerne i frekvenslovens §§ 11-14 finder tilsvarende  

 anvendelse, hvilket betyder, at vilkårene for tilladelser til  

 anvendelse af frekvenser fastsættes i medfør af § 14,  

 hvorefter de generelle vilkår for tilladelserne fastsættes i  

 bekendtgørelsesform, mens individuelle vilkår fastsættes  

 direkte i tilladelsen.
 Med hjemmel i § 13 kan de kommende brugere af  

 3G-mobiltelefoner anvende udstyret uden frekvenstilladelse   på lige  

 fod med eksempelvis GSM-mobiltelefoner.
 Reglerne om, hvilke vilkår der kan fastsættes,  

 fremgår for tilladelser til anvendelse af fremkvenser af § 14,  

 idet der dog kan være behov for at foretage visse justeringer i forhold  

 til den gældende § 14, jf. bemærkningerne herom til  

 § 3, stk. 2, nr. 1.
2) Frekvenslovens § 15 Reglen vedrører det forhold, hvor tilladelser er  

 meddelt for en længere periode.
I et sådan tilfælde kan det  

 være relevant, at Telestyrelsen får adgang til at stille nye,  

 herunder skærpede, vilkår for frekvensanvendelsen.
Med henblik  

 på en løbende justering gælder det således, at  

 Telestyrelsen i medfør af denne bestemmelse med et års varsel  

 kan fastsætte nye vilkår for individuelle tilladelser meddelt for  

 en periode længere end fem år.
 Bestemmelsen finder som udgangspunkt tilsvarende  

 anvendelse, idet der dog også for så vidt angår § 15  

 kan være behov for at foretage visse indskrænkninger i forhold  

 til den gældende § 15, jf. også bemærkningerne herom  

 til § 3, stk. 2, nr. 2.
3) Frekvenslovens § 20 Bestemmelsen sikrer, at nye tjenester praktisk skal kunne  

 afprøves inden den udbydes til brugerne.
Bestemmelsen giver dog ikke  

 hjemmel til kommerciel drift, dvs. til udbud af net og tjenester mod  

 betaling.
 Bestemmelsen kan anvendes efter en tilladelse er meddelt,  

 såfremt det accepteres af en eksisterende tilladelsesindehaver, eller  

 såfremt det vurderes ikke at påvirke dennes anvendelse af  

 frekvenserne.
4) Frekvenslovens § 24 Bestemmelsen fastslår, at udbydere af radiobaserede  

 offentlige telenet og teletjenester skal oplyse tilknyttede brugere om den  

 foreliggende risiko for uberettiget aflytning af radiokommunikation.
Denne  

 regel foreslås også at skulle gælde for de kommende  

 udbydere af 3G mobilnet.
5) Frekvenslovens § 28, stk. 1-4 og 7-12 Bestemmelserne vedrører Telestyrelsens  

 tilsynsforpligtelser på frekvensområdet og de  

 gennemtvingelsesmuligheder Telestyrelsen har i den forbindelse (§ 28,  

 stk. 1-4).
 I kraft af sin funktion som tilsynsmyndighed har  

 Telestyrelsen tillige et behov for at kunne få adgang til offentlige og  

 private ejendomme, når der er tale om forstyrrelser, herunder  

 forstyrrelser af samfundsvigtig kommunikation (§ 28, stk. 8), for derved  

 at kunne standse forstyrrelsen og dermed sikre, at apparater, herunder radio-  

 og teleterminaludstyr, kan fungere i overensstemmelse med deres formål  

 (§ 28, stk. 7-10).
 Reglerne om, at Telestyrelsen kan fastsætte regler  

 om afhjælpning af forstyrrelser og regler om, hvad der er  

 samfundsvigtig radiokommunikation, finder også tilsvarende anvendelse (  

 § 28, stk. 11-12).
6) Frekvenslovens §§ 30-36 I disse bestemmelser findes reglerne for Telestyrelsens  

 adgang til indhentelse af oplysninger om økonomiske, statistiske  

 forhold (§ 30), Telestyrelsens adgang til at foretage monitering af  

 frekvensspektret (§ 30a), regler om afskæring af  

 forskningsministerens instruksadgang (§§31-32), jf. i øvrigt reglerne  

 herom i lov om Telestyrelsen, reglerne for forskningsministerens adgang til  

 delegere udførelsen af visse opgaver til andre offentlige myndigheder  

 og offentlige foretagender (§ 33), reglerne om Telestyrelsens udarbejdelse af  

 et offentligt tilgængeligt register over de eksisterende  

 tilladelsesindehavere (§ 34) samt reglerne om klageadgang og tavshedspligt  

 (§§ 35-36).
7) Frekvenslovens § 38 Telestyrelsen opkræver en frekvensafgift hos  

 indehavere af individuelle frekvenstilladelser for brug af de tildelte  

 frekvenser.
8) Frekvenslovens § 42, stk. 1-3 Det foreslås, at frekvenslovens straffebestemmelser  

 skal finde tilsvarende anvendelse, hvilket betyder, at frekvenslovens  

 straffebestemmelser vedrørende eksempelvis overtrædelser af  

 vilkår for frekvenstilladelsen finder tilsvarende anvendelse.  

 Straffebestemmelserne gælder alene overtrædelse af bestemmelser i  

 frekvensloven eller bestemmelser udstedt i medfør heraf samt  

 overtrædelse af vilkår som nævnt ovenfor.
 Det er alene følgende bestemmelser i frekvensloven,  

 der ikke finder tilsvarende anvendelse:
 Lovens anvendelsesområde og formål og rammerne  

 for frekvensallokering og frekvenstildeling, herunder reglerne om de  

 frekvensadministrative metoder (frekvenslovens §§ 1-10), visse dele af  

 reglerne om udstedelse af tilladelser til anvendelse af radiofrekvenser  

 (frekvenslovens §§ 14a-b, 16-19 og 22), særlige regler for  

 radiospredning (§ 26) og de dele af reglerne om Telestyrelsens tilsyn,  

 som giver Telestyrelsen mulighed for at tilbagekalde tilladelserne,  

 (frekvenslovens § 28, stk. 5). Endelig finder § 42,  

 stk. 4, ikke anvendelse, da den alene vedrører overtrædelse  

 af frekvenslovens § 26, der, som nævnt ovenfor, ikke finder  

 tilsvarende anvendelse på denne lov.
Til § 3, stk. 2 For så vidt angår vilkår om udbredelse,  

 både i geografisk og demografisk henseende, og radiotekniske  

 vilkår, foreslås det, at de eksisterende regler i frekvensloven  

 og i mobilloven også skal være gældende for dem, der  

 tildeles frekvenserne i medfør af den afholdte auktion.
Det foreslås dog, at forskningsministeren bemyndiges  

 til at fastsætte nærmere regler, således at det vil  

 være afklaret inden afholdelsen af auktionen, hvilke vilkår  

 tilladelserne vil indeholde.
Forskningsministeren vil kunne fastsætte  

 forskellige vilkår for de enkelte tilladelser.
Eksempelvis vil der  

 kunne fastsættes forskellige teknologiske krav, herunder at mindst  

 én af de tildelte tilladelser skal være af UMTS-standarden, mens  

 de øvrige kan være andre teknologier under IMT 2000.
Til § 3, stk. 2, nr. 1 Det foreslås, at forskningsministeren kan  

 fastsætte nærmere regler om, at de vilkår, der  

 fastsættes efter mobilloven og frekvensloven, kan fraviges,  

 ændres eller suppleres i forbindelse med Telestyrelsens  

 fastsættelse af vilkår for 3G-tilladelserne.
Baggrunden er, at  

 det først i forbindelse med den videre tilrettelæggelse af  

 auktionen kan afgøres, om der er vilkår, som de eksisterende  

 regelsæt ikke indeholder hjemmel til at fastsætte, som vil  

 være relevante for 3G-tilladelserne, og om der modsat vil være  

 vilkår, som ikke skal fastsættes for 3G-tillladelserne.  

 Vilkårene vil endvidere kunne præciseres nærmere af  

 forskningsministeren.
Til § 3, stk. 2, nr. 2 Endelig foreslås det, at forskningsministeren kan  

 fastsætte regler om i hvilket omfang, Telestyrelsen efter tilladelsens  

 udstedelse kan benytte de eksisterende regler i frekvensloven og i mobilloven  

 til at udstede yderligere vilkår for en tilladelse, hvis  

 gyldighedsperiode er længere end 5 år.
Eksempelvis vil det for at  

 undgå forstyrrelser kunne være nødvendigt at tilpasse  

 vilkårene, hvis vore nabolande foretager ændringer i deres  

 frekvensanvendelse, som kunne skabe forstyrrelser.
Nye vilkår  

 fastsættes i henhold til mobillovens § 11 og frekvenslovens  

 § 14, stk. 2.
Til § 4 Til § 4, stk. 1 Denne bestemmelse sigter på at skabe hjemmel til at  

 udstede de nærmere regler for hele auktionens afholdelse.
Der er tale  

 om en ikke-udtømmende opregning af forhold, hvorom der kan udstedes  

 regler.
Det vil være muligt at fastsætte forskellige regler, for  

 eksempel om mindste pris og depositum, for hver af de tilladelser, der skal  

 tildeles ved auktionen.
Forskningsministeren kan efter bestemmelsen  

 fastsætte de nærmere regler for auktionen, herunder regler om  

 foranstaltninger, der kan iværksættes over for de bydende ved  

 brud på auktionsvilkårene.
De potentielle bydende vil, som en  

 forudsætning for at deltage i prækvalifikationen, skulle  

 tiltræde auktionsvilkårene.
Auktionsvilkårene vil blandt  

 andet indeholde bestemmelser, der regulerer, hvorledes parterne i auktionen  

 skal agere henholdsvis ikke må agere, herunder eksempelvis at de ikke  

 må indgå aftaler, der begrænser konkurrencen under  

 auktionen.
Auktionsvilkårene kan foreskrive, at disse  

 indeståelser også vil gælde efter, at auktionen er  

 gennemført, således at sanktioner kan pålægges i  

 form af konventionalbod, erstatning og/eller inddragelse af udstedt  

 tilladelse uden tilbagebetaling af betalingen for tilladelsen.
Der kan  

 endvidere indgå bestemmelser om lovvalg, værneting og/eller  

 voldgift, samt fraskrivelse af muligheden for at kræve  

 naturalopfyldelse ved en efterfølgende retssag.
Hele auktionens  

 forløb reguleres således aftalemæssigt, hvilket imidlertid  

 ikke ændrer, at Telestyrelsen under processen fortsat vil være  

 omfattet af forvaltningsrettens krav til saglig forvaltningsvirksomhed,  

 beskyttelse mod magtfordrejning, habilitet mv.
Til § 4, stk. 1, nr. 1 Bestemmelsen fastslår, at forskningsministeren  

 blandt andet kan fastsætte regler om antallet af tilladelser, der skal  

 udbydes ved auktionen.
Ved et sædvanligt udbud afholdt efter  

 »skønhedskonkurrence« fastsætter forskningsministeren på  

 forhånd, hvor mange tilladelser der er brug for.
Den samlede  

 frekvensressource, som er til rådighed for auktionen, kan opdeles  

 på flere måder med deraf følgende forskellige antal  

 tilladelser, forskellig indbyrdes størrelse mv.
Flere faktorer  

 bør indgå i afvejningen af, hvordan den samlede frekvensportion  

 fordeles på de enkelte tilladelser.
Det internationale UMTS-Forum har anbefalet, at hver  

 tilladelse kommer til at indeholde parret spektrum på 2x15 MHz samt 1x5  

 MHz i uparret spektrum.
Ifølge UMTS-Forum har tilladelser på  

 2x15 MHz den optimale størrelse til de nye mere  

 ressourcekrævende højhastighedstjenester.
 I en række lande, blandt andet Frankrig, Belgien og  

 Schweiz, har man valgt at udbyde 4 tilladelser, som typisk indeholder parret  

 spektrum på 2x15 MHz samt 1x5 MHz i uparret spektrum.
 I Storbritannien, Holland og flere andre lande har man  

 valgt en anden størrelse på nogle af de udbudte tilladelser,  

 således at man i alt har kunnet udbyde 5 tilladelser.
En anden mulig løsning er at dele spektret op i  

 mindre enheder, som i Tyskland og Østrig, hvor der blev udbudt i alt  

 12 blokke parret spektrum på hver 2x5 MHz, og 5 blokke uparret spektrum  

 på hver 5 MHz.
Hver byder kunne erhverve 2 eller 3 blokke parret  

 spektrum.
Det vil sige, at antallet af tilladelser ikke fastlægges  

 på forhånd, men afgøres af de bydendes adfærd.
I  

 praksis viste det sig, at 6 bydende fik hver 2 blokke parret spektrum, dvs.  

 2x10 MHz.
 I Danmark er der frekvensressourcer til rådighed til  

 alle de nævnte typer af løsninger.
Det er væsentligt, at frekvensportionerne får  

 en størrelse, der gør det attraktivt at udbyde nye  

 højhastighedstjenester.
Dette gør det nemmere og  

 forretningsmæssigt mere attraktivt for de kommende  

 tilladelsesindehavere at levere et produktudbud, der rækker ud over,  

 hvad de nuværende 2. generationsnet og 2½ generationsnet vil kunne  

 tilbyde.
Afgrænsning af tilladelsernes størrelse (og  

 dermed eventuelt deres antal) kan således enten foretages forud for  

 auktionen, eller auktionen kan tilrettelægges således, at det er  

 auktionsprocessens forløb, der i henhold til auktionsreglerne  

 bestemmer det endelige antal.
Den nærmere analyse af markedet og  

 konkurrencen skal vise, hvordan det vil være bedst at  

 tilrettelægge den danske auktionsmodel.
Der er blandt andet tale om en  

 afvejning mellem den tekniske effektivitet af tilladelserne og de  

 konkurrencemæssige forhold på markedet.
På baggrund af  

 analysen afgør forskningsministeren, hvilken model der skal anvendes i  

 Danmark.
Beslutningen om, hvor mange tilladelser det berørte spektrum  

 inddeles i, sker med baggrund i tekniske, markeds- og  

 konkurrencemæssige hensyn.
Til § 4, stk. 1, nr. 2 Bestemmelsen indebærer, at forskningsministeren  

 endvidere kan fastsætte regler om auktionsformen og selve afviklingen  

 af denne m.v.
I de lande, der allerede har tildelt frekvensrettigheder ved  

 auktioner, er der primært anvendt variationer af den åbne  

 engelske simultane auktion.
Her bydes priserne gradvist op på alle  

 tilladelserne samtidigt.
 Men der findes andre mulige auktionstyper, herunder f.eks.  

 den lukkede auktion, hvor hver byder fortroligt indgiver et bindende og  

 endeligt bud.
Hvilken konkret auktionsform, der bør anvendes,  

 beror på en nøje afvejning af fordele og ulemper ved de enkelte  

 auktionsformer i forhold til de specielle forhold, der karakteriserer det  

 danske marked.
De overvejende hensyn for valget vil være, at auktionen  

 foregår retfærdigt og på et ikke-diskriminerende grundlag,  

 at sikre en opfyldelse af de overordnede telepolitiske  

 målsætninger, herunder en økonomisk effektiv fordeling af  

 tilladelserne, samt at opnå en markedsbaseret pris for  

 tilladelserne.
Forskningsministeren fastsætter, på baggrund  

 af en nøjere analyse, regler for, hvilken auktionsform, der skal  

 anvendes.
Herunder kan eksempelvis fastsættes regler om, hvorvidt  

 auktionen skal have en eller flere runder, om tilladelserne skal auktioneres  

 enkeltvis eller simultant, om afgivne bud skal være fortrolige eller  

 tilgængelige for alle deltagere m.v.
 Derudover kan der fastsættes regler om afviklingen  

 af auktionen, herunder blandt andet tidsplan for auktionens afvikling,  

 mulighed for at afbryde, udskyde eller lade auktionen gå om.
Det kan i auktionsvilkårene, herunder  

 vilkårene for prækvalifikation, anføres, at deltagelse i  

 prækvalifikationen og/eller auktionen sker for egen regning og risiko,  

 således at ingen auktionsdeltager kan have krav på dækning  

 af omkostninger, hvis prækvalifikationen eller selve auktionen  

 afbrydes, udskydes eller må gå om.
Ved en udskydelse vil de  

 bydende være bundet af deres seneste bud.
 Endvidere kan der fastsættes aktivitetsregler, dvs.  

 regler for hvorvidt byderne for eksempel skal miste retten til fortsat at  

 byde, såfremt de ikke afgiver bud i en runde, indlevering af bud inden  

 et helt præcist angivet tidspunkt, hvilke krav der stilles til det  

 enkelte bud, herunder mindste, og eventuelt største, tilladte overbud  

 i forhold til det gældende højeste bud, om byderne skal  

 være fysisk til stede under auktionen, eller om bud kan indgives  

 elektronisk, telefonisk, pr. fax eller lignende, hvorvidt bydernes budsum  

 skal knyttes sammen med sikkerhedsstillelse for eksempel i form af en  

 bankgaranti og/eller depositum og forbud mod kommunikation byderne  

 imellem.
Det vil i reglerne kunne fastslås, at  

 auktionsmyndigheden har kompetence til at ændre visse auktionsregler  

 undervejs i auktionen.
Det kan eksempelvis dreje sig om kravet til mindste  

 tilladte overbud, der som udgangspunkt må antages at blive sat ned hen  

 mod afslutningen af auktionen.
Endelig åbner § 4, stk. 1, nr. 2, mulighed  

 for, at der fastsættes regler, der kan tage højde for den  

 situation, at antallet af bydende er mindre end eller lig antallet af  

 tilladelser på auktionen.
Det kan eksempelvis fastsættes, at den  

 annoncerede mindste pris skal være prisen for en tilladelse.
Til § 4, stk. 1, nr. 3 Forskningsministeren fastsætter forud for auktionen,  

 hvilke forudsætninger de bydende skal opfylde for at kunne deltage i  

 auktionen.
Det afgøres i prækvalifikationsfasen, om de bydende  

 opfylder forudsætningerne og dermed kan gå videre til den  

 egentlige auktionsfase.
Prækvalifikationen vil blandt andet kunne omfatte  

 krav om eller procedurer til sikring af, at der ikke er et sådant  

 sammenfald imellem to eller flere bydendes ejerkreds eller på anden  

 måde et interessesammenfald, at det kan hindre konkurrencen under den  

 egentlige auktion.
Endvidere kan nævnes dokumentation for, at de  

 potentielle bydende har finansiel styrke til at deltage i auktionen, for  

 eksempel ved indbetaling af depositum.
Der kan endvidere fastsættes  

 forskellige krav for de enkelte tilladelser.
Der er således mulighed  

 for, at en eller flere tilladelser reserveres til bestemte typer af bydende,  

 for eksempel bydende der ikke i forvejen har en GSM-tilladelse.
 Som led i disse nærmere vilkår for, hvem der  

 kan deltage i auktionen, kan det blive foreskrevet, at grupper af  

 virksomheder skal etablere deres samarbejde i form af et selvstændigt  

 selskab, da indsigt med ejerskab af/eller deltagelse i joint ventures i  

 praksis kan være meget vanskelig.
 Der forudsættes derimod ikke fastsat teletekniske  

 forudsætninger af den art, der typisk lægges til grund ved  

 vurderinger i en »skønhedskonkurrence«.
Til § 4, stk. 1, nr. 4 Der kan fastsættes bestemmelser om  

 sikkerhedsstillelse i form af bankgaranti og/eller depositum.
Der kan  

 herunder fastsættes bestemmelser om forrentning af et indbetalt  

 depositum, men også bestemmelser om de bydendes pligt til at betale  

 renter, afhængigt af tidspunktet for depositummets indbetaling.  

 Formålet med kravene er blandt andet at sikre, at der kun deltager  

 seriøse bydende i auktionen, at eventuelle erstatningskrav og/eller  

 konventionalbod effektivt kan inddrives, og at der tilvejebringes sikkerhed  

 for, at budsummen bliver betalt.
Kravet til bankgarantien og/eller depositum  

 vil, for at sikre formålet med sikkerhedsstillelsen, kunne sættes  

 op i takt med stigende bud i løbet af auktionen.
Til § 4, stk. 1, nr. 5 Auktionsformen er valgt blandt andet fordi  

 radiofrekvenserne til 3G mobilkommunikation er en knap ressource, som  

 bør udnyttes effektivt af tilladelseshaverne.
Dette forhold  

 understøttes af fastsættelsen af en mindste pris for  

 tilladelserne.
Endvidere udgør fastsættelse af en mindste  

 pris et slags adgangskrav for potentielle bydende.
Hvis mindste prisen  

 fastsættes for lavt, er det sandsynligt, at der vil deltage flere  

 bydende, som vil undervurdere tilladelsernes værdi, og som derfor vil  

 udgå af auktionen på et tidligt tidspunkt.
For disse bydende vil  

 de afholdte omkostninger til forberedelse af og deltagelse i auktionen  

 således være spildt.
 Fastsættelsen af en minimumsbudsum bidrager til at  

 sikre, at auktionen ikke tager for lang tid at afvikle.
Til § 4, stk. 1, nr. 6 Forskningsministeren kan i auktionsvilkårene  

 fastsætte regler om aftaler, samarbejder og videregivelser af  

 oplysninger, der begrænser eller har til formål at begrænse  

 konkurrencen i forbindelse med auktionen.
Bydende vil, når de  

 tiltræder auktionsvilkårene, forpligte sig til ikke at udvise de  

 i reglerne anførte former for konkurrencebegrænsende  

 adfærd.
Overtrædelse af disse regler vil kunne sanktioneres,  

 herunder med konventionalbod og bortvisning fra auktionen, jf. § 4,  

 stk. 1, nr. 8.
Sådanne regler har til formål at sikre, at  

 auktionen gennemføres under vilkår, der er gennemsigtige og lige  

 for alle bydende.
Hvis bydende hindrer konkurrencen gennem aftaler,  

 samarbejder eller videregivelse af oplysninger, vil auktionen endvidere ikke  

 føre til en økonomisk effektiv fordeling af tilladelserne.
Det er ikke hensigten hermed at introducere ny  

 konkurrenceregulering af teleområdet.
Selskaberne er før, under  

 og efter auktionen underlagt den generelle konkurrencelovgivning og  

 konkurrencereguleringen i telelovgivningen.
De særlige  

 auktionsvilkår, der kan fastsættes med hjemmel i denne  

 bestemmelse, skal i tillæg hertil sikre konkurrenceforholdene under  

 auktionen.
Disse auktionsvilkår skal således tilgodese andre  

 hensyn end den øvrige konkurrencereguleringen af teleområdet.  

 Afgørelser efter reglerne henhører under Telestyrelsen på  

 samme måde som andre beslutninger i forbindelse med auktionen.
De pågældende regler i auktionsvilkårene  

 vedrører som udgangspunkt alene forhold under auktionen.
Der kan dog  

 være enkelte undtagelser, hvor reglerne vedrører forhold  

 før eller efter auktionen, for eksempel hvis samordning af bud opdages  

 efter tildelingen af tilladelserne, eller i tilfælde af visse  

 eksklusive leveringsaftaler, der allerede eksisterer inden auktionen  

 går i gang, jf. nedenfor.
 I det følgende er anført forhold, hvorom der  

 forventes fastsat regler, idet der dog ikke er tale om en udtømmende  

 opregning.
Der forudsættes fastsat regler om, at de bydende  

 ikke må deltage i nogen former for tilbudskarteller.
Dette omfatter for  

 eksempel aftaler indgået mellem bydende, som vedrører en  

 samordning af beløbene i de bud, der afgives på auktionen.
Som  

 andre eksempler kan nævnes aftaler mellem bydende eller mellem bydende  

 og tredjemand om fordeling af tilladelser eller om ensidig eller gensidig  

 udlevering af forretningsmæssige oplysninger, som er af betydning for  

 auktionen, og som normalt betragtes som fortrolige.
Tilbudskarteller er ikke blot aftaler, der indgås  

 udelukkende mellem virksomheder, der aktuelt byder ved auktionen, men  

 også aftaler, der omfatter andre virksomheder, herunder virksomheder,  

 der potentielt ville kunne have budt ved auktionen.
Afgørende er, om  

 der er tale om et samarbejde vedrørende bud, der har til formål  

 eller følge af begrænse konkurrencen i forbindelse med  

 auktionen.
 Reglerne kan også omfatte samarbejder, der  

 opstår i løbet af auktionen som følge af eksempelvis  

 fusioner, virksomhedsopkøb eller anden form for uhensigtsmæssigt  

 interessefællesskab.
Der vil endvidere kunne fastsættes regler om, at  

 bydende ikke deltager i nogen form for vertikal aftale med en  

 udstyrsleverandør eller en softwareudbyder, som begrænser  

 leverandørens eller udbyderens direkte eller indirekte samarbejde med  

 andre bydende.
En sådan regel vil have til hensigt at sikre, at en  

 virksomhed, der ønsker at deltage i auktionen, ikke udelukkes herfra  

 eller bortvises, fordi andre virksomheder har indgået eksklusive  

 leveringsaftaler eller lignende med udstyrsleverandører eller  

 softwareudbydere, som effektivt lukker markedet og forhindrer  

 førstnævnte virksomhed i at indgå fornødne aftaler  

 om levering af udstyr eller software med henblik på etablering af 3G  

 nettet.
Der kan som betingelse for deltagelse stilles krav, der går  

 videre end konkurrencelovens forbud mod konkurrencebegrænsende  

 aftaler.
Tilsvarende vil der kunne fastsættes regler mod  

 ensidig udlevering af oplysninger, der har til formål eller til  

 følge at begrænse konkurrencen i forbindelse med auktionen.
Som  

 eksempel kan nævnes oplysninger om en bydendes forretningsplan,  

 auktionsstrategi, budsum eller højeste pris.
Der kan konkret  

 foreskrives en række hemmeligholdelses- og  

 fortrolighedsforpligtelser.
Til § 4, stk. 1, nr. 7 Forskningsministeren kan forud for auktionen  

 fastlægge de nærmere betalingsbetingelser for de beløb,  

 som vinderne af auktionen skal betale, herunder eventuel bankgaranti og/eller  

 renter i tilfælde af, at der forfalder betaling, efter at tilladelserne  

 er tildelt.
Ligeledes fastlægges konsekvenser ved manglende betaling,  

 som for eksempel renter og eventuelt fortabelse af tilladelserne.
Til § 4, stk. 1, nr. 8 Forskningsministeren vil kunne fastsætte  

 nærmere regler om sanktioner i forbindelse med overtrædelse af  

 auktionsvilkårene.
Sådanne regler skal blandt andet sikre, at  

 bestemmelserne om aftaler, samarbejde og videregivelse af oplysninger, der  

 begrænser eller har til formål at begrænse konkurrencen  

 under auktionen, kan sanktioneres på en af de bydende tiltrådt  

 måde, der også kan håndhæves i praksis.
Der åbnes blandt andet mulighed for, at  

 sådanne sanktioner kan have form af erstatning, konventionalbod eller  

 bortvisning fra auktionen.
Ved konventionalbod forstås en betaling, som  

 den enkelte auktionsdeltager påtager sig at betale, hvis  

 auktionsdeltageren ikke opfylder sine forpligtelser.
I en auktionsproces vil der skulle fastsættes  

 nærmere regler for blandt andet den egentlige budgivning.
Det er her i  

 alle parters interesse at manglende overholdelse af disse regler effektivt  

 vil kunne sanktioneres.
Det er på den anden side klart, at mindre  

 overtrædelser af auktionsvilkårene ikke nødvendigvis skal  

 have den konsekvens, at den videre deltagelse i auktionen fortabes.
Konventionalbodens størrelse vil afhænge af  

 graden af overtrædelsen.
Der vil således kunne differentieres i  

 bodsstørrelse afhængigt af, om overtrædelsen skyldes falsk  

 eller vildledende information fra bydende, brud med de fastsatte regler for  

 aftaler, samarbejde og videregivelse af oplysninger, der begrænser  

 eller har til formål at begrænse konkurrencen i forbindelse med  

 auktionen eller blot mindre og simple overskridelser af de aktivitetsregler,  

 der i øvrigt er fastsat for auktionsprocessen.
Anvendelse af konventionalbod indebærer blandt  

 andet, at der på et aftaleretligt grundlag forud for auktionen kan  

 fastsættes bodstørrelser, som modsvarer de potentielle  

 økonomiske gevinster, som de bydende selskaber måtte få  

 ved at begrænse konkurrencen.
Konventionalboden vil kunne inddrives ved  

 inddragelse af depositum, også i tilfælde af bortvisning fra  

 auktionen.
Til § 4, stk. 1, nr. 9 For at sikre, at de, der tildeles 3G-tilladelserne ved  

 auktionen, kan handle i tillid til, at de kan anvende tilladelsen i den i  

 medfør af § 2 fastsatte periode, åbnes der mulighed for, at  

 de bydende i auktionsvilkårene fraskriver sig retten til at  

 anlægge sag ved domstolene om andet end en økonomisk erstatning,  

 forudsat at aftalen ikke er ugyldig efter aftalelovens § 36. Hermed  

 tiltræder de bydende forud for auktionens afholdelse, at de ikke  

 efterfølgende kan anlægge sag med påstand om, at auktionen  

 skal gå om eller om naturalopfyldelse.
Et sådan vilkår  

 må vurderes at være i alle bydendes interesse, da det skaber  

 sikkerhed for dem, der måtte vinde auktionen.
Til § 4, stk. 1, nr. 10 Forskningsministeren vil kunne fastlægge de  

 nærmere regler for betaling af de omkostninger, der er forbundet med  

 afholdelse af auktionen og regler om betaling for materiale,  

 der udleveres i forbindelse med auktionen.
Udgifterne til afholdelse af  

 auktionen omfatter tillige udgifter til forberedelse af auktionen samt  

 tildeling af tilladelserne.
Dette omfatter blandt andet udgifter til statens  

 rådgivere, udgifter i Telestyrelsen og Forskningsministeriet og  

 konkrete eksterne udgifter forbundet med afholdelse af auktionen, jf.
Akt 39  

 af 1. november 2000. Der vil eksempelvis kunne fastsættes regler  

 svarende til de regler, der gælder for betaling af omkostninger i  

 forbindelse med afholdelse af udbud af tilladelser efter frekvensloven og  

 mobilloven.
Til § 4, stk. 2 Bestemmelsen fastslår, at det er Telestyrelsen, der  

 afholder auktionen inden for de rammer, som forskningsministeren  

 fastlægger.
Telestyrelsen er således den myndighed, der  

 har ansvaret for hele auktionsforløbet, herunder såvel  

 prækvalifikationsfasen som den egentlige auktionsfase.  

 Forskningsministeren vil i medfør af bestemmelsens stk. 2 i  

 administrative forskrifter kunne fastsætte rammer for afviklingen af  

 auktionen.
Uanset den model, der vælges med hensyn til afviklingen af  

 auktionen, vil det være Telestyrelsen, der inden for de af  

 forskningsministeren fastsatte rammer har ansvaret for afholdelse af  

 auktionen.
Bestemmelsen fastlægger desuden, at Telestyrelsen  

 fastsætter auktionsvilkårene.
Det er hensigten, at de deltagende  

 selskaber som led i prækvalifikationen tiltræder disse  

 auktionsvilkår.
Der etableres herved et aftaleretligt grundlag mellem  

 staten som udbyder af tilladelserne og de interesserede bydende om  

 forløbet af auktionen.
Selve auktionen gennemføres herefter i  

 kontraktrettens regi, således at det beror på de  

 auktionsvilkår, som de auktionsdeltagende selskaber har tiltrådt,  

 hvordan auktionsprocessen skal forløbe.
Til § 4, stk. 3 Telestyrelsen udsteder på baggrund af auktionens  

 resultat såvel en mobiltilladelse som en individuel frekvenstilladelse  

 til vinderne af auktionen.
Til § 5 Det foreslås, at Telestyrelsens afgørelser  

 truffet i medfør af denne lov og administrative forskrifter udstedt i  

 medfør heraf, herunder afgørelser om tildeling af tilladelserne  

 ikke kan indbringes for anden administrativ myndighed, men alene for  

 domstolene.
Dette er forskelligt fra, hvad der gælder ved tildeling af  

 tilladelser ved udbud efter mobilloven og frekvensloven, hvor Telestyrelsens  

 afgørelser kan indbringes for Teleklagenævnet.
Baggrunden for  

 bestemmelsen er for det første hensynet til, at auktionsprocessen kan  

 forløbe enkelt og uhindret og med sikkerhed resultere i tildeling af  

 tilladelserne inden for den forudsatte tidsfrist, jf.
Europa-Parlamentets og  

 Rådets beslutning nr. 128/1999/EF af 14. december 1998 om koordineret  

 indførelse af et mobilt og trådløst kommunikationssystem  

 (UMTS) af tredje generation i Det Europæiske Fællesskab.
For det  

 andet gør der sig andre hensyn gældende for tildeling ved  

 auktion end for tildeling ved udbud (»skønhedskonkurrence«). Der er  

 således ikke behov for en klageinstans med særlig telefaglig  

 sagkundskab, men derimod en klageinstans, hvor der kan foretages  

 bevisførelse, herunder afhøringer, om overtrædelse af  

 auktionsvilkårene.
Det foreslås derfor, at der skal ske  

 indbringelse for domstolene.
Som det fremgår af bemærkningerne  

 til § 4, stk. 1, nr. 9, åbnes der mulighed for, at de bydende  

 i auktionsvilkårene fraskriver sig retten til ved domstolene at  

 kræve naturalopfyldelse.
Der vil naturligvis kunne anlægges sag  

 om økonomisk erstatning.
Når tilladelserne er blevet tildelt, træffer  

 Telestyrelsen som nævnt under bemærkningerne til § 3  

 afgørelser i forbindelse med administrationen af de udstedte  

 tilladelser i henhold til de anførte bestemmelser i mobilloven og  

 frekvensloven.
Det indebærer, at en sådan afgørelse om  

 overholdelse af tilladelsesvilkår vil kunne indbringes for  

 Teleklagenævnet.
Visse af Telestyrelsens afgørelser efter auktionen  

 vedrører imidlertid denne og kan derfor ikke indbringes for  

 Teleklagenævnet i medfør af de almindelige regler.
Det er  

 afgørelser vedrørende de af budgiverne i  

 auktionsvilkårene afgivne indeståelser m.v.
Disse  

 afgørelser nødvendiggør ikke den særlige  

 telefaglige kundskab, Teleklagenævnet har.
Sådanne  

 afgørelser truffet af Telestyrelsen efter auktionen vil fortsat  

 være omfattet af reglen om, at der alene kan ske indbringelse for  

 domstolene.
Bestemmelsen i stk. 2, fastslår, at der ikke  

 vil kunne tillægges en indbringelse for domstolene opsættende  

 virkning.
Denne bestemmelse er indsat for at sikre, at auktionen ikke  

 afbrydes af sagsanlæg.
Herved sikres det videst muligt, at  

 tilladelserne kan udstedes inden for den fastsatte tidsramme.
Der er  

 såvel for samfundet som for de bydende store økonomiske  

 interesser forbundet med at sikre, at tilladelserne kan tildeles, og at  

 udbygningen af nettet kan påbegyndes inden for den forudsatte  

 tidsramme.
Til § 6 Loven træder efter lovforslaget i kraft den 15.  

 januar 2001.
Til § 7 Bestemmelserne viderefører de almindelige regler om  

 afskæring af forskningsministerens adgang til at give Telestyrelsen  

 tjenestebefaling, som er gældende i den danske teleregulering, ved at  

 tilføje denne lov til den relevante bestemmelse i Lov om  

 Telestyrelsen.
Bestemmelsen om afskæring af instruksadgang er, i  

 modsætning til i telereguleringen generelt, ikke indsat som en  

 særlig bestemmelse i lovforslaget.
Formålet med dette er alene en  

 redaktionel forenkling.
Til § 8 Loven gælder efter forslaget ikke for  

 Færøerne og Grønland.
 1)   Loven  

 indeholder regler, der gennemfører dele af Europa-Parlamentets og  

 Rådets beslutning nr. 128/1999/EF af 14. december 1998 om koordineret  

 indførelse af et mobilt og trådløst kommunikationssystem  

 (UMTS) af tredje generation i Det Europæiske Fællesskab.
