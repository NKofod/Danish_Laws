(Til de socialpædagogiske seminarier) I henhold til uddannelsesbekendtgørelsens § 31 skal der i første og andet  

 studieår foretages en vurdering af den enkelte studerendes standpunkt  

 (midtvejsvurdering).
Denne vurdering adskiller sig både med hensyn til formål og indhold fra  

 den afsluttende standpunktsbedømmelse, hvor lærerne i hvert fag med henblik  

 på fastsættelse af en karakter vurderer, i hvilket omfang den enkelte  

 studerende har nået de fastsatte mål.
Ved midtvejsvurderingen foretages også  

 en bedømmelse i fagene, men her med henblik på rådgivning og planlægning.  

 desuden foretages en vurdering af den studerendes deltagelse og ansvarlighed  

 i forhold til studieforløbet.
Socialpædagoguddannelsens sigte er ikke alene, at den studerende opnår  

 faglig indsigt og praktiske færdigheder gennem individuel tilegnelse.
Sigtet  

 er også, at der sker en personlig udvikling gennem deltagelse i forskellige  

 arbejds- og samarbejdsformer.
 Hertil kommer, at den enkelte studerende har indflydelse på - og dermed  

 medansvar for - både sit eget og sine medstuderendes studieforløb.
 Midtvejsvurderingen må således give oplysning om den studerendes faglige  

 standpunkt og om, hvordan den studerende forvalter sit medansvar for  

 studieforløbet.
For at kunne medvirke til at tilvejebringe det bedst mulige grundlag for  

 den studerendes fortsatte studieforløb må vurderingen dog også give oplysning  

 om sammenhænge mellem på den ene side ovennævnte forhold og på den anden side  

 den studerendes forudsætninger og indsats samt den givne undervisning.
I de  

 tilfælde, hvor den studerendes forhold bedømmes som mindre tilfredsstillende,  

 må vurderingen således omfatte overvejelser over, om årsagerne hertil f.eks.  

 er for svage forudsætninger hos den studerende eller for ringe indsats eller  

 uhensigtsmæssige forhold ved den undervisning, som har været givet, sådan at  

 vurderingen kan tjene som grundlag for rådgivning om det videre studieforløb.
Efter uddannelsesbekendtgørelsen henhører den skriftlige meddelelse til  

 den studerende om resultatet af midtvejsvurderingen under lærerrådet.  

 Vurderingen er således placeret formelt i lærerrådets regie.
I praksis vil  

 det normalt være den enkelte studerendes faglærer, som i fællesskab og på  

 lærerrådets vegne foretager vurderingen.
Midtvejsvurderingen henvender sig i første række til den enkelte  

 studerende.
Den skriftlige meddelelse til den studerende om resultatet af  

 midtvejsvurderingen må derfor i givet fald indeholde råd og vejledning om, på  

 hvilke områder en intensiveret indsats skønnes påkrævet.
Såfremt der på  

 grundlag af vurderingen tilrådes den studerende at gå dele af uddannelsen om  

 eller helt ophøre med uddannelsen, må dette fremgå af meddelelsen til den  

 studerende. (Et eksempel på et skema til brug for den skriftlige meddelelse  

 er aftrykt som bilag til denne vejledning).
 Såfremt vurderingen peger på, at generelle forhold vedrørende  

 undervisningens planlægning, tilrettelæggelse eller gennemførelse bør ændres,  

 må rektor sørge for, at disse spørgsmål behandles.
I de tilfælde, hvor midtvejsvurderingen resulterer i råd til den  

 studerende om væsentlige ændringer i pågældendes forhold til uddannelsen,  

 skal seminariet indkalde den studerende til en drøftelse heraf i  

 studievejledningen.
Da det er den studerende selv, som må drage eventuelle  

 konsekvenser af midtvejsvurderingen, er det - især i de netop nævnte tilfælde  

 - vigtigt, at der gøres grundigt rede for baggrunden for de forslag, som er  

 stillet.
 P.d.v.
Per Mollerup Bilag er udeladt her.
