"Frit i hus"-sendinger - det vil sige sendinger, hvor alle  

 omkostninger, herunder told og afgift, er betalt af den udenlandske  

 leverandør - indklareres af speditører og repræsentanter for udenlandske  

 virksomheder i speditørernes eller repræsentantens navn som forsendelser  

 indeholdende varer, der almindeligvis er bestemt for flere modtagere.
Sådanne  

 sendinger er normalt ledsaget af en samlefaktura udfærdiget af den  

 udenlandske leverandør til den pågældende speditør eller repræsentant.  

 Endvidere er sendingerne ledsaget af fakturaer udfærdiget af leverandøren til  

 de enkelte varemodtagere.
Sidstnævnte fakturaer bliver af speditøren eller  

 repræsentanten efter fortoldningen videresendt til varemodtagerne.
Speditører og repræsentanter for udenlandske virksomheder, som har  

 tilladelse i henhold til toldloven til i eget navn at indklarere "frit i  

 hus"- sendinger, skal være registreret efter merværdiafgiftsloven.
De  

 pågældende kan til den indgående afgift medregne den ved sendingernes  

 indførsel betalte merværdiafgift, som beregnes i henhold til afgiftslovens §  

 29, stk. 2. Den udgående afgift beregnes på grundlag af den af den  

 udenlandske leverandør til varemodtageren udfærdigede faktura.
Disse fakturaer kan af varemodtageren benyttes som dokumentation for  

 indgående afgift, såfremt speditøren mv. på fakturaen anfører den  

 afgiftspligtige værdi og afgiftsbeløbet.
Fakturaen skal endvidere indeholde  

 navn og adresse på vedkommende speditør m.fl.
Speditører og repræsentanter, der benytter ovennævnte ordning, må som  

 dokumentation for den indgående afgift og den udgående afgift kunne fremlægge  

 den af den udenlandske sælger til ham udfærdigede samlefaktura og kopi af  

 toldkvitteringen.
Endvidere må kunne fremlægges kopier af de til  

 varemodtagerne udstedte fakturaer forsynet med speditørens eller  

 repræsentantens oplysninger.
