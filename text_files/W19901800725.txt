Et amtsrådsmedlem, der tillige var udvalgsformand, og som havde eget  

 kontor til rådighed, blev i relation til statsskattelovens § 5 d anset for at  

 have hjemstedskommune der, hvor tjenestestedet var beliggende.
I den periode,  

 hvor der ikke var kontor til rådighed, blev bopælskommunen anset for  

 hjemstedskommune.
A klagede for indkomstårene 1983-1987, begge incl., over, at de stedlige  

 skattemyndigheder havde anset hende for indkomstskattepligtig af de kørsels-  

 og fraværsgodtgørelser, som hun havde modtaget fra X amt, hhv. 3.629 kr.,  

 20.649 kr., 20.090 kr., 18.981 kr. og 22.504 kr.
For indkomstårene 1984-1987,  

 begge incl., var godkendt fradrag for befordringsudgifter i medfør af  

 ligningslovens § 9 C med hhv. 7.983 kr., 7.807 kr., 6.564 kr. og 7.745 kr.
Det var oplyst, at klageren var udvalgsformand under X amtsråd.
Hun havde  

 i anledning af sit fremmøde på det pågældende kontor fået udbetalt ovennævnte  

 befordrings- og fraværsgodtgørelser, som hun havde holdt uden for  

 indkomstopgørelsen under henvisning til bestemmelserne i statsskattelovens §  

 5 d.
Efter den nævnte bestemmelse medregnes rejse- og befordringsgodtgørelser  

 under udførelsen af offentlige hverv ikke ved indkomstopgørelsen.  

 Skattefritagelsen gælder dog kun for rejse- og befordringsgodtgørelser, der  

 er oppebåret under udførelsen af offentlige hverv, der har nødvendiggjort  

 ophold uden for hjemstedskommunen.
Efter de af Ligningsrådet givne vejledende  

 anvisninger anses godtgørelser som de omhandlede til  

 kommunalbestyrelsesmedlemmer og amtsrådsmedlemmer for omfattet af  

 bestemmelserne i statsskattelovens § 5 d, idet bopælskommunen anses for  

 pågældendes hjemstedskommune.
De lignende myndigheder var af den opfattelse, at for borgmestre og  

 udvalgsformænd måtte tjenestestedskommunen anses for pågældendes  

 hjemstedskommune, og godtgørelserne var derfor for deres vedkommende ikke  

 omfattet af de nævnte bestemmelser, men ville være at medregne ved opgørelsen  

 af den skattepligtige indkomst i medfør af bestemmelserne i § 4 i  

 statsskatteloven.
Der var herved henset til, at de pågældende havde kontor  

 til rådighed på arbejdsstedet.
Klagerens repræsentant gjorde heroverfor gældende, at det ikke af de  

 årlige ligningsvejledninger fremgik, at amtsrådsmedlemmer, der tillige var  

 udvalgsformænd, skulle stilles anderledes end andre amtsrådsmedlemmer i  

 relation til statsskattelovens § 5 d.
Han påpegede, at det heller ikke i  

 cirkulæret af 13. september 1988 vedrørende ligningslovens § 9, stk. 8, var  

 bemærket, at udvalgsformænd indtog en særstilling.
Klagerens repræsentant  

 anførte endvidere, at det syntes at fremgå, at begrundelsen for at behandle  

 en udvalgsformand anderledes end andre rådsmedlemmer lå deri, at de  

 pågældende havde kontor til rådighed.
For klagerens vedkommende havde hun  

 imidlertid kun haft kontor til rådighed indtil november 1984.  

 Landsskatteretten fandt, at amtsrådsmedlemmer, der tillige var  

 udvalgsformænd, og som havde eget kontor til rådighed, måtte anses for at  

 have hjemstedskommune der, hvor tjenstestedet var beliggende.  

 Landsskatteretten måtte derimod være enig med klageren i, at de pågældendes  

 hjemstedskommune i det omfang, de ikke havde kontor til rådighed, måtte være  

 bopælskommunen.
Klageren var derfor indkomstskattepligtig af de godtgørelser, hun havde  

 modtaget indtil november 1984, medens de godtgørelser, hun havde modtaget  

 efter dette tidspunkt, måtte anses indkomstskattefri i medfør af  

 bestemmelserne i statsskattelovens § 5 d.
Ansættelsen af klagerens  

 skattepligtige indkomst for indkomståret 1983 ville derfor være at stadfæste,  

 medens ansættelsen af hendes skattepligtige indkomst for 1984 ville være at  

 ændre i overensstemmelse med foranstående.
Ansættelsen af hendes  

 skattepligtige indkomst for indkomstårene 1985, 1986 og 1987 blev nedsat med  

 hhv. 20.090 kr. -7.807 kr. = 12.283 kr., 18.981 kr. -6.564 kr. = 12.417 kr.  

 og 22.504 kr. -7.745 kr. = 14.759 kr.
 LV 1988, D 1.6.1.
