(Til epidemikommissionerne,  

 embedslægeinstitutioner og embedslæger) I medfør af § 12 i lov nr. 114 af 21. marts 1979 om foranstaltninger mod  

 smitsomme sygdomme, der træder i kraft den 1. januar 1980, kan  

 epidemikommissionen påbyde, at der efter regler fastsat af sundhedsstyrelsen  

 skal iværksættes desinfektion af smittede eller smittebærende personer samt  

 personer, der har været i forbindelse med disse.
Kommissionen kan også påbyde  

 desinfektion af løsøre, fast ejendom og befordringsmidler m.v.
Endvidere kan  

 kommissionen efter forhandling med sundhedsstyrelsen iværksætte andre  

 foranstaltninger af begrænset art og omfang for at hindre, at smitte  

 udbredes.
 I henhold hertil fastsættes følgende:
I.
Iværksættelse af foranstaltninger i medfør af § 12 kan komme på tale i  

 situationer, hvor der iøvrigt er iværksat foranstaltninger i medfør af lovens  

 §§ 5-11 med henblik på imødegåelse af smittespredning.
 Over for enkeltpersoner vil gennemførelse af desinfektion kunne  

 overflødiggøre større indgreb i den personlige frihed evt. i forbindelse med  

 andre mindre indgribende foranstaltninger, der sigter til at hindre  

 smitteudbredelse.
Desinfektion kan endvidere findes påkrævet i forbindelse med  

 foranstaltninger i medfør af § 11, stk. 2, ved virksomheders fremstilling og  

 distribution af levnedsmidler.
Efter indstilling fra den embedslæge og den  

 dyrlæge, som er medlemmer af kommissionen, tager epidemikommissionen  

 beslutning om evt. fornødne desinfektionsforanstaltninger.
 Da de epidemiologiske forudsætninger vil være stærkt varierende i  

 forskellige situationer, er det efter sundhedsstyrelsens opfattelse ikke  

 muligt entydigt at fastsætte generelt dækkende regler for de fornødne  

 foranstaltningers art og omfang.
II.
Alment farlige sygdomme.
 Hvor der er eller kan være tale om en af de af loven omfattede alment  

 farlige sygdomme, skal epidemikommissionen ved den embedslæge, som er medlem  

 af kommissionen, løbende orientere sundhedsstyrelsen om sygdommens udbredelse  

 samt om de foranstaltninger og påbud, som kommissionen finder fornødne.  

 Sundhedsstyrelsen vejleder på grundlag heraf kommissionen om evt. yderligere  

 foranstaltninger, som skønnes påkrævet, herunder om arten og omfanget af  

 eventuel desinfektion.
 III. Øvrige smitsomme sygdomme.
 Iværksættelse af foranstaltninger i medfør af § 12 overfor øvrige  

 smitsomme sygdomme vil kunne være påkrævet, hvor sygdomsforekomsten, specielt  

 de hygiejniske forhold, tilsiger dette, og iøvrigt under omstændigheder som  

 angivet i lovens § 10.
 Desinfektion og rengøring m.v. påbydes iværksat af epidemikommissionen  

 efter anvisning af embedslægen, der i tvivlstilfælde forelægger spørgsmålet  

 for sundhedsstyrelsen.
 Sundhedsstyrelsen vil løbende orientere embedslægerne om egnede procedurer  

 ved desinfektion, herunder om evt. nye mere effektive eller mere skånsomme  

 desinfektionsmidler eller desinfektionsformer.
 Cirkulæret træder i kraft den 1. januar 1980.
 SUNDHEDSSTYRELSEN, DEN 19. DECEMBER  

 1979.
 P.D.V.
