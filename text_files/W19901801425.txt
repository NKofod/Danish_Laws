 En offentlig ansat adjunkt blev anset for uberettiget til at fradrage  

 de af ham selv afholdte udgifter til behandling for alkoholmisbrug.
 Udgiften blev anset for at være af privat karakter.
 Adjunkt A klagede for indkomståret 1987 over, at de stedlige  

 skattemyndigheder ikke havde godkendt hans ligningsmæssige fradrag på 93.822  

 kr for udgifter til ophold på behandlingsinstitut.
 Det fremgik af sagen, at klageren i perioden fra medio januar til medio  

 februar 1987 samt fra medio november 1987 til primo januar 1988 havde opholdt  

 sig på et institut, hvor han var blevet behandlet for alkoholmisbrug.  

 Klageren havde fradraget de samlede opholdsudgifter på 93.822 kr., et beløb,  

 han selv havde afholdt.
 De stedlige skattemyndigheder havde nægtet klageren fradrag for  

 udgifterne, idet man havde fundet, at opholdet ikke havde haft en direkte  

 erhvervsmæssig tilknytning, og at udgiften følgelig ikke kunne anses for at  

 være medgået til at erhverve, sikre og vedligeholde arbejdsindkomsten, jf.  

 statsskattelovens § 6 a.
Klageren gjorde heroverfor gældende, at udgiftens afholdelse havde været  

 nødvendig, idet han i dag ville have været uden arbejde, såfremt han ikke  

 havde gennemgået nævnte behandling.
Klageren fandt det endvidere som  

 offentligt ansat paradoksalt, at private arbejdsgivere, såfremt de betalte en  

 tilsvarende opholdsudgift for en medarbejder, havde mulighed for at foretage  

 fradrag for denne udgift.
Landsskatteretten udtalte, at udgifter til behandling m.v. i anledning af  

 sygdom, der finansieredes ved selvbetaling, måtte betragtes som private  

 udgifter, og at sådanne udgifter følgelig ikke kunne anses for at være  

 fradragsberettigede som medgået til at erhverve, sikre eller vedligeholde  

 arbejdsindkomsten, jf. statsskattelovens § 6 a.
Behandlingens betydning for  

 opretholdelse af klagerens stilling som adjunkt kunne ikke fratage udgiften  

 karakter af privatudgift som vedrørende klagerens helbred.
Den påklagede  

 ansættelse blev derfor stadfæstet.
 LV 1989, C 2.1.1.
