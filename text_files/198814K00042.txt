Nr BTL 42 Betænkning over Forslag til lov om ændring af lov om folkebiblioteker m.v.  

 og lov om ophavsretten til litterære og kunstneriske værker   

 Nr L 42 1988-89, 1. samling Afgivet af Kulturudvalget Afgivet: 19890511 Udvalget har behandlet lovforslaget i en række møder og har herunder stillet spørgsmål til kulturministeren, som denne har besvaret skriftligt.
 Udvalget har modtaget mundtlige og/eller skriftlige henvenelser fra:
Bibliotekarforbundet, Bibliotekarforbundets Faggruppe af Musikbibliotekarer, Bibliotekslederforeningen, Børnebibliotekarernes Faggruppe, Danske Jazz-, Beat- og Folkemusikautorer, Dansk Kunstnerråd, Frederiksborg Amts Biblioteksforening, Funktionærernes og Tjenestemændenes Fællesråd, FTF, Helsingør Kommune, Biblioteksforvaltningen, HK/Kommunal, Kassetteudvalget, Kommunernes Landsforening, Nordisk Populærautorunion, Randers Bibliotek og Repræsentantskabet for Statens Musikråd Der er af kulturministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

forkastelse ved 3. behandling.
 Lovforslaget er helt igennem akulturelt:
 Det bryder med den internationalt accepterede holdning: at  

 folkebibliotekers materiale skal stilles vederlagsfrit til rådighed for alle  

 uanset økonomi, uddannelse, social status og alder.
 Det indeholder en beregning, som hviler på den antagelse, at  

 folkebibliotekernes udlån af musikbærende materialer vil gå ned med 30 pct.
 Det trækker kunstige skillelinjer mellem materialekategorierne og er  

 præget af en antikveret holdning til betydningen af musik i forhold til  

 betydningen af bogligt materiale.
 Det betragter det fine udlån af musik fra folkebibliotekerne som en slags  

 »overforbrug«, som om man kunne tale om overforbrug i forbindelse  

 med benyttelse af kulturtilbud.
 Det indebærer et »tyveri« fra ophavsmændene, idet det ved et  

 fikst håndgreb indfortolker to betydninger i ordet »udlejning«: et,  

 når der er tale om det udlån, der mod betaling kan foregå fra  

 folkebiblioteker, et andet, når man lejer musikbærende materialer i anden  

 forbindelse.
Dertil kommer, at konsekvenserne af lovforslaget med hensyn til udlån mod  

 betaling af videogrammer er helt uafklarede, ligesom der heller ikke  

 foreligger noget grundlag, hvorpå man kan beregne den eventuelle betaling for  

 »særlige serviceydelser«.
Her venter man i Kulturministeriet stadig  

 på det forslag, som udarbejdes i Rigsbibliotekarembedet om betaling for  

 forskningsbibliotekernes dokumentationsservice.
 Mindretallet opfordrer ministeren til, når Rigsbibliotekarembedets forslag  

 foreligger, at optage forhandlinger med mindretallet om den nærmere  

 udformning af reglerne på folkebiblioteksområdet.
Endelig tager mindretallet skarpt afstand fra, at det beløb, som man  

 regner med at få ind ved at opkræve vederlag for udlånet af musikbærende  

 materialer, skal modregnes i kommunernes bloktilskud.
Dermed slår man en pind  

 igennem den påståede frivillighed i lovforslaget, og man fratager de  

 kommuner, som ikke har musikbærende materialer i deres folkebiblioteker,  

 bloktilskud.
Kulturministeren burde for længst have trukket lovforslaget tilbage.
Det  

 er et slag i ansigtet på den folkelige kulturinstitution, som ved siden af  

 højskoler og fritidsundervisning har haft størst betydning for den danske  

 demokratiske kulturpolitik.
 Mindretallet kan dog tiltræde forslaget om, at lederen af et  

 folkebibliotek skal være faguddannet bibliotekar.
 Et andet mindretal (Det Konservative Folkepartis, Venstres,  

 Fremskridtspartiets og Det Radikale Venstres medlemmer af udvalget)  

 indstiller lovforslaget til vedtagelse med de stillede  

 ændringsforslag.
 Et tredje mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.
Efter mindretallets opfattelse vil provenuet fra den foreslåede afgift  

 blive spist op af administrative udgifter.
Samtidig har udvalgsarbejdet vist,  

 at der vil blive voldsomme administrative problemer i afgrænsningen af  

 såkaldt musikbærende materialer.
Principielt er mindretallet af den  

 opfattelse, at musik er en så bred folkelig del af kulturen, at det bør indgå  

 som en del af den gratis ydelse på bibliotekerne.
Den påtænkte modregning i  

 bloktilskud vil gøre lovforslagets påståede frivillighed for kommunerne  

 illusorisk.
Skulle en kommune ønske at fjerne musikken som del af tilbudet  

 til kommunens borgere, bør det ske ved direkte beslutning og ikke ved en  

 forringet service via afgifter.
 Et fjerde mindretal (Kristeligt Folkepartis medlem af udvalget)  

 indstiller lovforslaget til vedtagelse med de stillede  

 ændringsforslag.
Mindretallet finder det imidlertid ikke rimeligt, at bloktilskuddet bliver  

 reduceret med et beløb, som svarer til de skønnede indtægtsmuligheder for  

 kommunerne.
Det opfordrer derfor ministeren til, ved fastsættelse af reglerne  

 om, at kommunerne kan opkræve vederlag for udlån af musikbærende materialer  

 og videogrammer m.v., at sikre, at de kommuner, der vælger at opkræve  

 vederlaget, også selv kan beholde pengene.
Ændringsforslag Af kulturministeren, tiltrådt af et mindretal (KF, V, FP, RV  

 og KRF):
Til § 1 1) Nr. 3 og 4 udgår.
Til § 3 2) I stk. 1 ændres »1. januar 1989« til: »1. juli  

 1989«.
 3) Stk. 2 udgår.
Bemærkninger Til nr. 1 og 3 Ændringsforslagene indebærer, at forslag vedrørende Biblioteksrådet udgår.
Til nr. 2 Ændringsforslaget indebærer, at ikrafttrædelsesbestemmelserne i § 3 ændres  

 fra 1. januar 1989 til 1. juli 1989.
Ole Bernt Henriksen (KF) Connie Hedegaard (KF) Flemming Jensen (KF) Povl  

 Brøndsted (V) Helge Sander (V) nfmd.
Poulsgaard (FP) Marianne Jelved (RV)  

 Duetoft (CD) Lysholm Christensen (KRF) Hanne Andersen (S) Søren Hansen (S)  

 Qvist Jørgensen (S) Lissa Mathiasen (S) Jimmy Stahr (S) Birthe Hansen (SF)  

 Ingerlise Koefoed (SF) fmd.
Stillinger (SF) Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i flere møder og har herunder stillet spørgsmål til kulturministeren og til indenrigsministeren, som disse har besvaret i samråd.
 Kulturministerens besvarelse er optrykt som bilag.
 Der er af kulturministeren og af et flertal stillet ændringsforslag,  

 hvorom henvises til de ledsagende bemærkninger.
Herefter indstiller et  flertal (Socialdemokratiets, Socialistisk  

 Folkepartis og Centrum-Demokraternes medlemmer af udvalget) lovforslaget til  

forkastelse.
Flertallet, der er medforslagsstillere til  

 ændringsforslag nr. 2, kan dog tiltræde de af kulturministeren under nr. 1 og  

 3 stillede ændringsforslag.
 Et mindretal (Det Konservative Folkepartis, Venstres,  

 Fremskridtspartiets og Det Radikale Venstres medlemmer af udvalget)  

 indstiller lovforslaget til vedtagelse med de af kulturministeren  

 stillede ændringsforslag.
 Et mindretal inden for mindretallet (Fremskridtspartiets medlem af  

 udvalget) udtaler følgende:
Det er et meget lille skridt i den rigtige retning.
Mindretallet havde  

 meget gerne set, at kommunerne skulle opkræve afgift for musikudlån frem for,  

 at det bliver frivilligt.
Men det er en begyndelse til en udvikling, vi håber  

 vil accelerere, så vi om føje år har fuld brugerbetaling på  

 biblioteksområdet.
 Et andet mindretal (Kristeligt Folkepartis medlem af udvalget)  

 indstiller lovforslaget til vedtagelse med de af kulturministeren og  

 det af et flertal stillede ændringsforslag.
 Mindretallet opfordrer regeringen til at indlede forhandlinger med de  

 berørte kommuner om at finde en ordning, der lever op til de på finansloven  

 fastsatte sparemål.
Ændringsforslag Af kulturministeren, tiltrådt af udvalget:
Til titlen 1) I titlen udgår ordene »og lov om ophavsretten til litterære  

 og kunstneriske værker«.
Til § 1 Af et flertal (S, SF, CD og KRF):
 2) I den under nr. 1 foreslåede nye affattelse af § 1, stk.  

 2, indsættes efter »vederlag« ordene: »uden tilsvarende  

 reduktion af statens bloktilskud«.
Til § 2 Af kulturministeren, tiltrådt af udvalget:
 3) Paragraffen udgår.
Bemærkninger Til nr. 1 og 3 Under hensyn til, at det under udvalgsbehandlingen og 2. behandling af  

 lovforslaget fra flere sider er blevet gjort gældende, at det vil være mindre  

 rimeligt at gennemføre en forskelsbehandling mellem en egentlig  

 udlejningsordning for grammofonplader og lydbånd, som måtte blive etableret  

 af et bibliotek inden for rammerne af lovforslaget, og udlejning af sådanne  

 materialer, som måtte blive foretaget i andet regi, foreslås det, at  

 lovforslagets § 2 udgår.
Til nr. 2 Forslagsstillerne tager afstand fra, at det beløb, som man regner med at  

 få ind ved at opkræve vederlag for udlån af musikbærende materialer, skal  

 modregnes i kommunernes bloktilskud.
Ole Bernt Henriksen (KF) Connie Hedegaard (KF) Flemming Jensen (KF) Povl  

 Brøndsted (V) Helge Sander (V) nfmd.
Poulsgaard (FP) Marianne Jelved (RV)  

 Duetoft (CD) Lysholm Christensen (KRF) Hanne Andersen (S) Søren Hansen (S)  

 Qvist Jørgensen (S) Lissa Mathiasen (S) Jimmy Stahr (S) Birthe Hansen (SF)  

 Ingerlise Koefoed (SF) fmd.
Stillinger (SF) Bilag Et af udvalget stillet samrådsspørgsmål og kulturministerens besvarelse  

 heraf Spørgsmål:
»Vil ministeren på baggrund af det bebudede ændringsforslag optage  

 forhandlinger med ophavsmændene?» Svar:
 Som det fremgår af bemærkningerne til det af mig til udvalget fremsendte  

 ændringsforslag, er baggrunden for mit forslag, at det fra flere sider er  

 blevet gjort gældende, at det vil være mindre rimeligt at gennemføre en  

 forskelsbehandling mellem en egentlig udlejningsordning for grammofonplader  

 og lydbånd, som måtte blive etableret af et bibliotek inden for rammerne af  

 lovforslaget, og udlejning, som måtte blive foretaget i andet regi.
Gennemføres der herefter inden for rammerne af lovforslaget egentlige  

 udlejningsordninger på bibliotekerne, må der på det lokale ansvar naturligvis  

 optages de nødvendige forhandlinger med ophavsmændene til det udlejede  

 materiale.
Det er forhandlinger, som jeg efter sagens natur ikke mener at jeg  

 som minister bør blande mig i.
