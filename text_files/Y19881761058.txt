Udtalelse om praksis for, at buskørsel kan betegnes som  

 ikke-erhvervsmæssig: 1) vederlagsfri kørsel, der 2) udføres af køretøjets  

 registrerede ejer/bruger eller en ansat hos denne, 3) der er led i anden  

 kørsel, idet der 4) alene må befordres personer med nærmere tilknytning til  

 ejeren/brugere I brev af 22. marts 1988 - modtaget gennem Justitsministeriet - har De  

 stillet en række spørgsmål vedrørende udførelse af ikke-erhvervsmæssig  

 buskørsel.
 Ministeriet skal i denne anledning meddele følgende:
Det fremgår af § 1 i lov nr. 115 af 29. marts 1978 om buskørsel (busloven)  

 - et eksemplar heraf vedlægges til Deres orientering - at kørsel med  

 motorkøretøjer, indrettet til befordring af flere end 9 personer, føreren  

 medregnet, kræver tilladelse i henhold til loven.
Fra dette krav undtages  

 kørsel som ikke udføres erhvervsmæssigt.
 Af bemærkningerne til lovforslaget fremgår det, at afgrænsningen mellem  

 erhvervsmæssig og ikke-erhvervsmæssig kørsel skal foretages ud fra  

 trafikpolitiske hensyn for at skabe størst mulig samling af  

 passagergrundlaget for den kollektive bustrafik.
 I følge ministeriets praksis skal følgende betingelser være opfyldt for at  

 kørslen betragtes som ikke-erhvervsmæssig:
1) Kørslen skal udføres vederlagsfrit (dækning af kørselsafhængige  

 udgifter i henhold til statens kilometersats for eget befordringsmiddel anses  

 ikke for vederlag), 2) af den registrerede ejer eller bruger af motorkøretøjet eller en ansat  

 hos denne, 3) og skal være led i anden virksomhed, idet der 4) udelukkende må befordres personer med en nærmere tilknytning til ejeren  

 eller brugeren.
En institutions (f.eks. en skoles) kørsel med elever anses ikke for  

 erhvervsmæssig personbefordring, såfremt kørslen som ovenfor nævnt sker  

 vederlagsfrit, institutionen ejer bussen og føreren er en ansat på  

 institutionen eller en af forældrene til en skoleelev.
Det er endvidere en  

 forudsætning, at der ikke er tale om sygetransport eller kørsel omfattet af  

 Justitsministeriets bekendtgørelse om offentlig befordring af skoleelever.
 Det følger heraf, at den omhandlede befordring af tilrejsende kursister må  

 anses for erhvervsmæssig kørsel, der kræver tilladelse i henhold til  

 busloven.
 For så vidt angår den planlagte befordring af elever i 10. klasse på  

 skolen, hvor De er lærer, til Tyskland, vil en sådan kørsel være  

 ikke-erhvervsmæssig, såfremt den benyttede bus ejes af skolen.
 I det omfang kørslen betragtes som erhvervsmæssig kræves der foruden  

 kørselstilladelse kørekort til erhvervsmæssig personbefordring (EP-kørekort).
