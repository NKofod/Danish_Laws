Betænkning afgivet af Socialudvalget den 22. marts 2012 Betænkning over I.
Forslag til lov om sagsbehandling og administration i Udbetaling Danmark (Udbetaling Danmark-loven) [af social- og integrationsministeren (Karen Hækkerup)] og II.
Forslag til lov om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v.
(Fordeling af myndighedsansvaret mellem kommunerne og Udbetaling Danmark m.v.) [af social- og integrationsministeren (Karen Hækkerup)] 1. Ændringsforslag Social- og integrationsministeren har stillet 2 ændringsforslag til lovforslag nr.
L 86 og 6 ændringsforslag til lovforslag nr.
L 87.
2. Udvalgsarbejdet Lovforslagene blev fremsat den 9. februar 2012 og var til 1. behandling den 21. februar 2012. Lovforslagene blev efter 1. behandling henvist til behandling i Socialudvalget.
Møder Udvalget har behandlet lovforslagene i 6 møder.
Høring Udkast til lovforslagene har inden fremsættelsen været sendt i høring, og social- og integrationsministeren sendte den 15. november 2012 disse udkast til udvalget, jf.
SOU alm. del  bilag 68. Den 9. februar 2012 sendte social- og integrationsministeren de indkomne høringssvar og et notat herom til udvalget.
Den 16. marts 2012 sendte social- og integrationsministeren opfølgende høringssvar og et notat herom samt et høringssvar til ændringsforslag til L 87 til udvalget.
Teknisk gennemgang Social- og integrationsministeren og medarbejdere fra Social- og Integrationsministeriet foretog den 28. februar 2012 en teknisk gennemgang af lovforslagene for udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra kontrolgruppen Aabenraa på vegne af 20 kommuners kontrolgrupper.
 Social- og integrationsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 5 spørgsmål til social- og integrationsministeren til skriftlig besvarelse, som denne har besvaret.
Spørgsmål 3 og 5 og social- og integrationsministerens svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslagene til vedtagelse med de stillede ændringsforslag.
Et mindretal i udvalget (EL) indstiller lovforslagene til forkastelse ved 3. behandling.
Mindretallet stemmer for de til L 86 under nr. 1 og til L 87 under nr. 1-4 og 6 stillede ændringsforslag.
Mindretallet stemmer imod de til L 86 under nr. 2 og til L 87 under nr. 5 stillede ændringsforslag.
Enhedslisten har de samme betænkeligheder ved Udbetaling Danmark, som partiet var enig med de tre nuværende regeringspartier om, da etableringsloven om Udbetaling Danmark blev vedtaget i 2010. Enhedslisten finder ikke, at der i de fremsatte lovforslag nr.
L 86 og L 87 er taget højde for disse betænkeligheder, tværtimod.
 En gennemførelse af lovforslagene vil gå ud over servicen i forhold til den enkelte borger, især for de mange borgere, der ikke kan begå sig i den digitale verden.
Borgerne vil nemt miste overblikket over deres sag, når de skal kommunikere med to myndigheder, hvor de før kunne nøjes med en.
Der er derfor en stor fare for, at mange borgere ikke vil få de ydelser, de har ret til, og at konstruktionen vil medføre dobbeltarbejde.
Det er heller ikke sandsynligt, at de forventede besparelser vil blive indfriet.
En lang række kommuner har beregnet, at overgangen til Udbetaling Danmark kommer til at koste dem rigtig mange penge.
Konsekvensen vil være, at der ikke er bemanding i kommunerne til at tage vare på de borgere, der løber sur i den nye struktur, og at kommunerne tvinges til at skære på velfærdsydelser.
Centraliseringen vil gå ud over borgernes retssikkerhed.
Der lægges op til samkøring af registre og udveksling af oplysninger mellem kommunerne og den private institution Udbetaling Danmark, følsomme personoplysninger vil flyde rundt mellem langt flere mennesker, alt sammen uden borgernes samtykke.
Borgernes klagemuligheder bliver begrænset.
Samtidig er der tale om privatisering af et følsomt velfærdsområde, som udbetaling af offentlige ydelser er.
Det betyder begrænsning af borgernes demokratiske indflydelse.
I dag kan borgerne skifte en kommunalbestyrelse ud, hvis de mener, den ikke forvalter ydelserne ordentligt.
Den mulighed har man ikke med Udbetaling Danmark.
 Endelig bliver hele projektet gennemført i strid med almindelige regler for god personalepolitik.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag til I.
Forslag til lov om sagsbehandling og administration i Udbetaling Danmark (Udbetaling Danmark-loven) Til titlen Af social- og integrationsministeren, tiltrådt af udvalget:
 1) Titlen affattes således:
»Forslag til Lov om Udbetaling Danmark«.
[Lovteknisk rettelse] Til § 8 Af social- og integrationsministeren, tiltrådt af et flertal (udvalget med undtagelse af EL):
 2) I stk. 1 indsættes efter »jf. §§ 6, 7 og 9« ordene: »og til brug for myndighedsopgaver efter den sociale og den beskæftigelsesmæssige lovgivning«.
[Præcisering af bestemmelsen] Bemærkninger Til nr. 1 Der er tale om en lovteknisk ændring af titlen.
Til nr. 2 Der er tale om en præcisering, som følge af at Udbetaling Danmark og kommunerne, jf. bemærkninger til forslaget til § 8, også har adgang til systemet i forbindelse med vejledning af borgeren og ved behandling af sager på det sociale og det beskæftigelsesmæssige område.
Opslaget i registeret til brug for vejledning af borgeren vil forsat skulle ske i overensstemmelse med persondatalovens regler.
Opslag i registeret til brug for sagsbehandling vil skulle ske efter forvaltningslovens regler samt efter reglerne i lov om retssikkerhed og administration på det sociale område.
Ændringsforslag til II.
Forslag til lov om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v. (Fordeling af myndighedsansvaret mellem kommunerne og Udbetaling Danmark m.v.) Til § 2 Af social- og integrationsministeren, tiltrådt af udvalget:
 1) Efter nr. 21 indsættes som nyt nummer:
»01. I § 45, stk. 5, nr. 1, der bliver stk. 6, nr. 1, ændres »og 4« til: »og 5«.« [Konsekvensændring som følge af ændringsforslag nr. 21] Til § 3 2) I nr. 5 ændres »§ 42, stk. 2, 2. pkt.« til: »§ 42, stk. 2, 3. pkt.« [Rettelse af fejlagtig henvisning] Til § 24 3) I den under nr. 3 foreslåede affattelse af § 16, stk. 3, udgår 3. pkt.
[Fjernelse af overflødig hjemmel] Til § 26 4) I stk. 1 ændres »23« til: »24«.
[Rettelse af fejlagtig henvisning] Af social- og integrationsministeren, tiltrådt af et flertal (udvalget med undtagelse af EL):
 5) Som stk. 8-10 indsættes:
»Stk. 8. På sagsområder, hvor myndighedsansvaret overgår til Udbetaling Danmark efter denne lovs §§ 4, 5 og 9, videregiver Københavns Kommune senest den 1. august 2012 en elektronisk kopi af alle sager, hvori kommunen i perioden fra den 1. januar 2011 til den 1. marts 2012 har truffet endelig afgørelse.
Udbetaling Danmark må alene bruge de pågældende sager i uddannelsesøjemed og kun i perioden fra den 1. august 2012 til den 30. september 2012.
Stk. 9. På sagsområder, hvor myndighedsansvaret overgår til Udbetaling Danmark efter denne lovs § 13, videregiver Københavns Kommune senest den 1. oktober 2012 en elektronisk kopi af alle sager, hvori kommunen i perioden fra den 1. januar 2011 til den 1. marts 2012 har truffet endelig afgørelse.
Udbetaling Danmark må alene bruge de pågældende sager i uddannelsesøjemed og kun i perioden fra den 1. oktober 2012 til den 30. november 2012.
Stk. 10. På sagsområder, hvor myndighedsansvaret overgår til Udbetaling Danmark efter denne lovs §§ 1-3 og 24, videregiver Københavns Kommune senest den 1. januar 2013 en elektronisk kopi af alle sager, hvori kommunen i perioden fra den 1. januar 2011 til den 1. marts 2012 har truffet endelig afgørelse.
Udbetaling Danmark må alene bruge de pågældende sager i uddannelsesøjemed og kun i perioden fra den 1. januar 2013 til den 28. februar 2013.« [Adgang for Udbetaling Danmark til at uddanne sit personale] Til § 27 Af social- og integrationsministeren, tiltrådt af udvalget:
 6) I stk. 1, nr. 1, 2 og 4, ændres »23« til: »24«.
[Rettelse af fejlagtig henvisning] Bemærkninger Til nr. 1 Der er tale om en konsekvensrettelse som følge af lovforslagets § 2, nr. 21.
Til nr. 2 Der er tale om rettelse af en fejlagtig henvisning til § 42, stk. 2, 2. pkt.
Til nr. 3 Der er tale om en ændring, som følge af at der allerede er hjemmel i § 21, stk. 9, i forslag til lov om Udbetaling Danmark til at fastsætte nærmere regler om regnskab m.v. for alle de ydelser, der overgår til Udbetaling Danmark.
Til nr. 4 Der er tale om rettelse af en fejlagtig henvisning til § 23. Henvisningen er rettet til § 24.
Til nr. 5 Udbetaling Danmark blev etableret med den såkaldte etableringslov af 22. december 2010. Som det fremgår af lovforslaget til etableringsloven, nr.
L 57 fra folketingsåret 2010-11 (1. samling), vedrører de sagsområder, der skal overgå til Udbetaling Danmark, ydelser, der indgår i mange borgeres grundforsørgelse.
I lovforslag nr.
L 57 fremgår det således, at det er »afgørende«, at overgangen af opgaver til Udbetaling Danmark »foregår så smidigt som muligt og uden gene for borgerne.«.
Det fremgår også, at der skal ske en »hensigtsmæssig planlægning af opgaveovergangen«.
Der henvises til bemærkningerne til lovforslagets § 2 i de specielle bemærkninger til lovforslag nr.
L 57. Udbetaling Danmark skal med overtagelsen af ansvaret for sagsområderne udbetale ca. 180 mia. kr. årligt til ca. 2 mio. borgere.
Det er afgørende, at serviceniveauet i forhold til borgerne opretholdes ved overgangen.
Borgerne skal således fortsat modtage deres ydelser til tiden.
Flere af ydelserne  social pension og barseldagpenge  udgør borgernes forsørgerydelser.
Udbetaling Danmark skal overtage opgaverne i tre forskellige »bølger« fra henholdsvis den 1. oktober 2012, den 1. december 2012 og den 1. marts 2013. Der henvises til § 25 i L 87, forslag til lov om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v. (Fordeling af myndighedsansvaret mellem kommunerne og Udbetaling Danmark m.v.). Kravet om en smidig overgang uden gene for borgerne indebærer nødvendigvis, at Udbetaling Danmark skal uddanne sine medarbejdere i behandling af konkrete sager på de relevante sagsområder.
Denne uddannelse skal foregå, inden myndighedsansvaret overtages, så Udbetaling Danmark er i stand til at færdigbehandle verserende sager og behandle nye sager på tilfredsstillende vis fra dag et.
Uddannelsen af medarbejderne vil finde sted i en periode på 2 måneder forud for overførelsen af hver af de tre bølger, hvor der overføres sagsområder til Udbetaling Danmark.
For at sikre, at medarbejderne i Udbetaling Danmark kan håndtere alle typer af sager, når sagsområderne overgår, er det nødvendigt, at uddannelsen i konkret sagsbehandling er så virkelighedsnær som muligt, og at medarbejderne er fortrolige med de it-systemer, der skal understøtte sagsbehandlingen.
Udbetaling Danmark har undersøgt mulighederne for at opbygge et undervisningsmiljø, hvori der alene benyttes fiktive sager.
Udbetaling Danmark vurderer dog, at opbygningen af et sådan anonymiseret undervisningsmiljø i it-systemerne vil koste minimum 10 mio. kr.
Alternativt kan uddannelsen gennemføres ved brug af sager, der ikke er anonymiseret fuldt ud.
Denne løsning vil kræve anvendelse af langt færre offentlige midler.
Hertil kommer, at medarbejderne ved uddannelse i et fiktivt undervisningsmiljø risikerer, at uddannelsen bliver utilstrækkelig, fordi der ikke kan udvikles sager til undervisningsbrug, der er tilstrækkeligt virkelighedstro.
Uddannelse med udgangspunkt i brug af rigtige sager giver således en mere grundig uddannelse af medarbejderne, der er med til at understøtte, at Udbetaling Danmark kan træffe rigtige afgørelser fra den dag, myndighedsansvaret overgår.
Nærværende ændringsforslag skal på den baggrund sikre, at det fornødne grundlag for en grundig uddannelse af medarbejderne i Udbetaling Danmark er til stede.
Dette skal ske ved at udvælge en række rigtige sager i Københavns Kommunen.
Med forslaget gives der en klar og utvetydig hjemmel til, at Københavns Kommune har mulighed for og pligt til elektronisk at videregive kopi af alle afgjorte sager fra 2011 og de første par måneder af 2012 til Udbetaling Danmark på de sagsområder, hvor myndighedsansvaret overgår.
Københavns Kommune har tilkendegivet over for Udbetaling Danmark, at kommunen er indforstået med at være Udbetaling Danmark behjælpelig med dette.
Samtidig skal ændringsforslaget sikre, at Udbetaling Danmark har hjemmel til at indsamle og bruge de pågældende sager i uddannelsesøjemed i en periode på 2 måneder før de tre forskellige tidspunkter for overførelse af sagsområderne.
Sagerne må ikke bruges i andet øjemed.
Udbetaling Danmark udvælger fra de modtagne sager et mindre antal sager, i alt ca. 400 sager, der konkret skal bruges i undervisningen.
Udvælgelsen skal sikre, at der i det konkrete uddannelsesforløb indgår sager, der er repræsentative for de opgaveområder, der overgår til Udbetaling Danmark.
Både Københavns Kommunes elektroniske videregivelse og Udbetaling Danmarks elektroniske opbevaring af sagerne og brug af de udvalgte sager i forbindelse med uddannelsesforløbet vil indebære behandling af følsomme personoplysninger.
Der kan f.eks. i få tilfælde indgå oplysninger om helbredsmæssige forhold i visse sager, der er omfattet af persondatalovens § 7, og oplysninger om væsentlige sociale problemer, der er omfattet af persondatalovens § 8. Det drejer sig f.eks. om visse sager om boligstøtte, hvor der kan indgå oplysninger om, at en person har et bevægelseshandicap.
Det kan ligeledes dreje sig om oplysninger om, at en person modtager førtidspension.
Uddannelsesforløbet vil dog være kortvarigt, og Udbetaling Danmark vil med en række tiltag sikre, at der ikke tilgår flere oplysninger end nødvendigt under uddannelsen, herunder vil medarbejdernes brug af sagerne blive logget, ligesom oplysningerne i sagerne (navn, adresse, fritekstfelter) så vidt muligt vil blive »blændet«.
Forholdet til persondataloven og persondatadirektivet Som det fremgår af afsnit 2.7.2.1. i lovforslag nr.
L 86 (Forslag til lov om sagsbehandling og administration i Udbetaling Danmark), vurderes det, at Udbetaling Danmark skal betragtes som en »forvaltningsmyndighed, der udfører opgaver på det sociale område«, jf. persondatalovens § 8, stk. 3, idet de fleste sagsområder, der foreslås overført til Udbetaling Danmark, må betragtes som lovgivning på det sociale område.
Det samme er tilfældet med Københavns Kommune, for så vidt angår de sager, som nærværende ændringsforslag vedrører.
Social- og Integrationsministeriet har overvejet, om der  uden vedtagelse af dette ændringsforslag  er hjemmel i persondatalovens behandlingsregler til den beskrevne videregivelse fra Københavns Kommune og Udbetaling Danmarks efterfølgende indsamling og anvendelse.
Der findes dog kun i begrænset omfang sammenlignelig praksis fra f.eks.
Datatilsynet.
Det er Social- og Integrationsministeriets umiddelbare vurdering, at der ikke kan videregives oplysninger fra Københavns Kommune efter persondatalovens § 8, stk. 3, som beskrevet i det foregående afsnit ovenfor, jf. bl.a. beskrivelsen i afsnit 2.7.1.2. i L 86 om videregivelse af oplysninger fra sociale myndigheder.
Formålet med ændringsforslaget er således at sikre et klart og utvetydigt lovgrundlag for videregivelsen.
Det forudsættes, at videregivelsen fra Københavns Kommune til Udbetaling Danmark og Udbetaling Danmarks indsamling og efterfølgende brug af de udvalgte sager i alle tilfælde sker inden for rammerne af EUs persondatadirektiv (direktiv 95/46/EF) og reglerne i persondataloven i øvrigt.
Persondatalovens § 8, stk. 3, er ikke en direktivbestemt bestemmelse, jf. beskrivelsen i afsnit 2.10. i lovforslag nr.
L 86. Behandling af personoplysninger, herunder videregivelse, kan ske, for at et retskrav kan fastsættes, gøres gældende eller forsvares efter artikel 8, stk. 2, litra e, 2. led, i EUs persondatadirektiv.
Som det fremgår af det nævnte afsnit 2.10. i L 86, antages det, at denne bestemmelse omfatter myndigheders behandling af oplysninger som led i myndighedsudøvelse.
Bestemmelsen svarer til persondatalovens § 7, stk. 2, nr. 4.
Offentlig myndighedsudøvelse er typisk konkrete forvaltningsafgørelser, men myndighedsudøvelse af mere faktisk karakter såsom undervisning af en myndigheds medarbejdere må i et vist begrænset omfang også være omfattet.
Det må særlig gælde her, hvor undervisningen knytter sig meget tæt til det arbejde med konkrete afgørelser, som Udbetaling Danmark skal være forberedt på til at overtage ansvaret for inden myndighedsovergangen.
Den beskrevne videregivelse fra Københavns Kommune af rigtige sager og det korte efterfølgende uddannelsesforløb er som nævnt helt afgørende for, at Udbetaling Danmark kan leve op til kravet om en smidig overgang.
Behandlingen af personoplysninger må derfor anses for at være i overensstemmelse med persondatadirektivet.
Det bemærkes i den forbindelse, at persondatalovens § 5s krav om, at behandlingen kun kan ske til saglige formål, og hvis behandlingen er proportional, vil blive overholdt under uddannelsesforløbet.
F.eks. vil Udbetaling Danmark ikke udvælge flere af de videregivne sager til den konkrete uddannelse end nødvendigt.
Udbetaling Danmark vil som dataansvarlig myndighed for de oplysninger, myndigheden modtager/indsamler fra Københavns Kommune i øvrigt sikre sig, at persondataloven overholdes under uddannelsesforløbet, herunder lovens krav om sletning og sikkerhed.
Det er hensigten med formuleringen af den foreslåede bestemmelse at fastslå udtrykkeligt, hvilke sager der skal videregives fra Københavns Kommune, og som dermed skal indsamles af Udbetaling Danmark.
Da det ikke er muligt på konkret »sagsniveau« at lovgive om, hvilke sager der skal bruges i uddannelsesøjemedet, vil Udbetaling Danmark nødvendigvis få videregivet flere sager, end de ca. i alt ca. 400 sager, der bliver behov for at bruge i uddannelsesforløbet.
Social- og Integrationsministeriet har overvejet ændringsforslagets forhold til oplysningspligten i persondatalovens § 29, der vedrører situationer, hvor personoplysninger indsamles hos andre end de registrerede.
Oplysningspligten indebærer, at den registrerede skal underrettes om bl.a. den dataansvarlige myndigheds identitet, formålene med behandlingen af personoplysninger og alle yderligere oplysninger, der må anses for nødvendige for, at den registrerede kan varetage sine interesser.
Der kan ske fravigelse af oplysningspligten, hvis den registrerede allerede er bekendt med oplysningerne om den registreredes identitet m.v. eller videregivelsen udtrykkeligt er fastsat i henhold til lov, jf. § 29, stk. 2.
 Som følge af den udtrykkelige fastsættelse i ændringsforslaget af Københavns Kommunes videregivelse og Udbetaling Danmarks indsamling af sager, er det Social- og Integrationsministeriets vurdering, at persondatalovens § 29, stk. 1, om oplysningspligt ikke gælder for Københavns Kommunes og Udbetaling Danmarks behandling af personoplysninger om de personer, de videregivne, indsamlede og efterfølgende benyttede sager vedrører, jf. lovens § 29, stk. 2, 2. led.
Det vil alene være ansatte i Udbetaling Danmark, som konkret har behov for undervisning ved brug af personoplysninger, og som er undergivet tavshedspligt, der får adgang til personoplysningerne.
De personoplysninger, der som følge af forslaget videregives fra Københavns Kommune til Udbetaling Danmark med henblik på undervisning, må udelukkende anvendes til undervisning.
Alle, der deltager i undervisningen, skal have modtaget behørig instruktion om, hvorledes de personoplysninger, der indgår, må behandles.
De lokaler, der benyttes til behandling af personoplysninger i forbindelse med undervisningen, skal desuden være indrettet med henblik på at forhindre uvedkommende  herunder også andre ansatte i Udbetaling Danmark og ATP  adgang til personoplysningerne.
Til nr. 6 Der er tale om rettelse af en fejlagtig henvisning til § 23. Henvisningen er rettet til § 24.
Orla Hav (S) Maja Panduro (S) Jacob Bjerregaard (S) Jens Joel (S) Karen J.
Klint (S) Rasmus Horn Langhoff (S) Poul Andersen (S) Hans Vestager (RV) Liv Holm Andersen (RV) Andreas Steenberg (RV) Özlem Sara Cekic (SF) fmd.
Annette Vilhelmsen (SF) Ida Damborg (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Louise Schack Elholm (V) Karen Ellemann (V) Sophie Løhde (V) Eyvind Vesselbo (V) Fatma Øktem (V) Karin Nødgaard (DF) René Christensen (DF) Karina Adsbøl (DF) Christian Langballe (DF) Simon Emil Ammitzbøll (LA) Thyra Frank (LA) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 86 og L 87 Oversigt over spørgsmål og svar vedrørende L 86 og L 87 Bilag 2 To af udvalgets spørgsmål til social- og integrationsministeren og dennes svar herpå Spørgsmålene og svarene er optrykt efter ønske fra KF.
 Spørgsmål nr. 3:
Kan ministeren garantere at borgerne, altid har krav på at få personlig og individuel hjælp og vejledning fra en sagsbehandler, hvis borgeren ønsker det, uanset hvor stor en del af den kommunale sagsbehandling, der fremover bliver digitaliseret og overført til Udbetaling Danmark? Svar:
 Lovforslag L 86 indeholder flere bestemmelser, der beskriver kommunens og Udbetaling Danmarks forpligtelse til at give borgerne hjælp og vejledning.
 Lovforslagene om Udbetaling Danmark indfører ikke krav om digital kommunikation og indeholder derfor heller ikke forslag om, at der kun kan ske kontakt via digitale kanaler til Udbetaling Danmark.
 Når Udbetaling Danmark går i drift, vil borgerne forsat kunne indgive ansøgninger i papirform og kan desuden kontakte Udbetaling Danmark telefonisk.
Udbetaling Danmark vil tilskynde så mange borgere som muligt til at bruge de digitale kanaler ad frivillighedens vej.
Borgerne vil således kunne ansøge om ydelser i Udbetaling Danmark elektronisk via Borger.dk, der er den samlede digitale indgang til ansøgningsskemaer i både kommunerne og Udbetaling Danmark.
 Borgere, der har svært ved at benytte sig af digitale selvbetjeningsløsninger, vil kunne kontakte Udbetaling Danmark for at få telefonisk support eller digital support til selvbetjeningsløsninger og ansøgninger.
 Herudover vil alle borgere fortsat kunne få generel og helhedsorienteret vejledning om de ydelser, som borgeren kan være berettiget til, herunder ydelser fra Udbetaling Danmark.
 Borgere med særlige behov, der generelt har forskellige problemer og derfor ikke selv kan varetage kontakten til Udbetaling Danmark, får ligeledes ret til at få ansigt-til-ansigt-hjælp i kommunen fra en medarbejder, der har pligt til at hjælpe borgeren med at indgive ansøgning og i øvrigt bistå borgeren i kontakten med Udbetaling Danmark.
Der vil kun blive indført krav om obligatorisk digital kommunikation, herunder obligatoriske digitale ansøgninger i overensstemmelse med den Fællesoffentlig Digitaliseringsstrategi.
Borgere med særlige behov kan undtages fra obligatorisk digital kommunikation.
Det gælder også for borgere, der vil modtage ydelser fra Udbetaling Danmark.
 Endelig kan det nævnes, at der er i satspuljen for 2012 er afsat 20 mio. kr. til ældre og 8. mio. kr. til udsatte med henblik på at forøge deres digitale færdigheder.
 Der henvises til L 86, forslag til lov om sagsbehandling og administration i Udbetaling Danmark (Udbetaling Danmark-loven), afsnit 2.4.2, § 2, stk. 2 samt § 3 i lovforslaget samt til de specielle bemærkninger til disse bestemmelser.
 Der henvises herudover til Notatet om Udbetaling Danmark og digitalisering samt Notat om Udmøntning af digitaliseringsmidler i satspuljen, som er fremsendt til udvalget.
 Spørgsmål nr. 5:
Vil ministeren præcisere ændringsforslag nr. 5 således, at der gives mulighed for at bruge reelle sager, men at sagerne skal anonymiseres helt, inden de bruges i undervisningen? Svar:
Det skal indledningsvist understreges, at de kopier af sager, der som følge af forslaget videregives fra Københavns Kommune til Udbetaling Danmark med henblik på undervisning, udelukkende må anvendes til undervisning.
Der er tale om et begrænset antal sager, som kun skal anvendes i en kort periode.
 Alle, der deltager i undervisningen, skal have modtaget behørig instruktion i, hvorledes de personoplysninger, der indgår i sagerne, må behandles, ligesom undervisningsdeltagernes brug af oplysningerne vil blive logget.
 Endvidere skal de lokaler, der benyttes til behandling af personoplysninger i forbindelse med undervisningen, være indrettet med henblik på at forhindre, at uvedkommende  herunder også andre ansatte i Udbetaling Danmark og ATP  kan få adgang til personoplysningerne.
 Som det fremgår af bemærkningerne til ændringsforslag nr. 5 til L87, vil videregivelsen af de udvalgte sager fra Københavns Kommune til Udbetaling Danmark og Udbetaling Danmarks indsamling og efterfølgende brug af sagerne i alle tilfælde ske inden for rammerne af EU´s persondatadirektiv (direktiv 95/46/EF) og reglerne i persondataloven i øvrigt.
Lovforslaget har været sendt i høring hos Datatilsynet og tilsynets bemærkninger er efterfølgende blevet indarbejdet i ændringsforslaget.
På den baggrund fremgår det således blandt andet af ændringsforslaget, at det vil være et krav, at ingen uvedkommende får adgang til sagerne.
Det vil således alene være ansatte i Udbetaling Danmark, som konkret har behov for undervisning og som er undergivet tavshedspligt, der i en meget kort periode får adgang til sagerne.
 Det kan derudover oplyses, at Udbetaling Danmark i overensstemmelse med kravene i persondatalovens §§ 43 og 45, foretager anmeldelse af behandlingen af personoplysninger inden undervisningen iværksættes.
Det kan endelig oplyses, at de sager, som anvendes i forbindelse med uddannelsen af det personale, som skal varetage Udbetaling Danmarks opgaver, vil blive delvist anonymiseret.
Det er dog ikke praktisk muligt at anonymisere sagerne fuldt ud.
