Nr LSF 151 Forslag til Lov om ændring af lov om social bistand Fremsat af Villy Søvndal (SF) Pernille Frahm (SF) Gade (SF) Hanne Thanning  

 Jacobsen (SF) den 6. december 1991 § 1 I lov om social bistand, jf. lovbekendtgørelse nr. 817 af 6. december  

 1990, som senest ændret ved lov nr. 406 af 6. juni 1991, foretages følgende  

 ændringer:
 1. § 83, stk. 1, affattes således:
»§ 83. Kommunalbestyrelsen træffer beslutning om optagelse i  

 et plejehjem eller en beskyttet bolig.
Personer, der er godkendt til  

 optagelse eller er optaget på et plejehjem eller i en beskyttet bolig, eller  

 som opfylder betingelserne for at få anvist en ældrebolig, har samme adgang  

 til optagelse og anvisning i en anden kommune som denne kommunes egne  

 borgere.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Der har i den seneste tid været en række eksempler på, at plejekrævende  

 ældre, der ønsker at flytte hen i nærheden af pårørende, forhindres heri,  

 fordi bopælskommunen ikke vil betale en plads i tilflytterkommunen.
 Det er uacceptabelt, at den såkaldte kassetænkning nu har nået et sådant  

 omfang, at ældre stavnsbindes. Ældre bør naturligvis have den fulde ret til  

 at flytte, hvorhen de ønsker, sådan som alle andre mennesker kan.  

 Refusionsbestemmelserne bør derfor præciseres.
 Fremover er det den kommune, den ældre vælger som bopælskommune, der har  

 ansvaret over for alle, der vælger at bosætte sig i en kommune (hvad enten  

 det er indtægtsgivende skatteydere eller ældre, der har behov for omsorg og  

 pleje). Forslagsstillerne finder det uværdigt at stemple den enkelte ældre  

 som et udgiftskrævende problem, der skal forhandles om.
 Forslagsstillerne vil i forbindelse med behandling af L 131 i indeværende  

 samling (lov om ændring af lov om kommunal udligning og generelle tilskud til  

 kommuner og amtskommuner) arbejde for, at det foreslåede ældrekriterium  

 tildeles en højere vægtning, specielt for de ældre over 75 år.
Det er desuden efter forslagsstillernes opfattelse nødvendigt at holde et  

 vågent øje med, at kommunerne også lever op til deres ansvar om at  

 tilrettelægge en god, tilstrækkelig ældreforsorg.
Hvis de ikke lever op til  

 ansvaret, skal de pålægges at overholde bistandslovens bestemmelser.
Bemærkninger til lovforslagets enkelte bestemmelser Til § 1 Til nr. 1 Opholdskommunerefusionsbestemmelserne i § 11 i bistandsloven er med  

 vedtagelsen af dette lovforslag ikke sat ud af kraft.
De gælder stadig i det  

 tilfælde, en kommune visiterer til et plejehjem uden for kommunen (i tilfælde  

 af, at de mangler pladser, eller fordi der er behov for  

 specialplejehjem/specialforanstaltning).
Visitationsmæssigt er ansøgere om plejehjem stillet lige, uanset hvor  

 længe man har opholdt sig i en kommune.
Det er ikke tiden, man har boet i en  

 kommune, der er afgørende, men behovet for et tilbud hos den, der har valgt  

 at bosætte sig i eller flytte til en kommune.
