Nr BSF 115 Forslag til folketingsbeslutning om etablering af centre til behandling og  

 forebyggelse af følger efter seksuel og anden vold mod kvinder Fremsat af Sonja Albrink (CD) Addi Andersen (CD) Peter Duetoft (CD) Arne  

 Melchior (CD) den 17. februar 1998 Folketinget opfordrer regeringen til hurtigst muligt at tage initiativ til  

 etablering af et eller flere centre inden for sygehusvæsenet, der sikrer en  

 samlet og forbedret indsats over for især ofre for voldtægt efter følgende  

 overordnede hensyn:
 - Kvinder, der har været udsat for voldtægt, forsøg herpå eller for anden  

 vold skal sikres ret til straks at kunne henvende sig til et sygehus og få  

 tilbud om undersøgelse, dokumentation og behandling af voldsfølger.
 - Sygehuset koordinerer bistanden til den pågældende og tilbyder herunder  

 psykologisk bistand.
 - Efter ensartede landsdækkende retningslinjer kontakter sygehuset  

 politiet og rekvirerer bistandsadvokat.
 - Det sikres, at den retslægelige dokumentation tilgodeser retsvæsenets  

 krav vedrørende bevisværdi.
 - Der oprettes et eller flere centre inden for sygehusvæsenet, der  

 koordinerer den landsdækkende indsats.
Bemærkninger til forslaget Hensigten med forslaget er at sikre voldtægtsofre adgang til  

 lettilgængelig og kompetent undersøgelse og behandling uden at lægge  

 hindringer i vejen for den nødvendige politimæssige efterforskning.
Hidtil har en (som oftest) kvinde, der har været udsat for voldtægt eller  

 anden vold, været henvist til at henvende sig på politistationen, hvor der  

 optages rapport, og hvorefter der på politiets anmodning kan foretages en  

 retslægelig undersøgelse og rekvireres en bistandsadvokat.
Den retslægelige  

 undersøgelse foregår ikke på politistationen.
Den aktuelle praksis for de  

 retslægelige undersøgelser tilgodeser ikke kvindens omsorgsbehov og belaster  

 med transport mellem politistation og undersøgelsessted.
Det er kun en ukendt, men formodentlig mindre andel af voldtægter, der  

 anmeldes.
Det vides, at en del kvinder undlader anmeldelse på grund af en  

 oplevelse af, at der tages utilstrækkeligt hensyn til deres tilstand og behov  

 for rådgivning og behandling.
Følgerne efter voldtægt eller voldtægsforsøg er ofte alvorlige og  

 langvarige.
Det drejer sig om nedsat selvværd, angst, depression,  

 psykosomatiske symptomer og underlivsgener.
Disse problemer medfører mange  

 kontakter til sundhedsvæsenet.
I 1983 nedsatte Justitsministeriet et udvalg med henblik på behandlingen  

 af voldtægts og voldssager og en styrkelse af den forurettedes stilling.  

 Udvalget afgav betænkning i 1987. Heri indgik med en norsk ordning som  

 forbillede et forslag om, at der etableres en særlig modtagelse og behandling  

 af disse ofre, således at rutinerne ved undersøgelse og afhøring af offeret  

 tilpasses hendes særlige situation, samt at der generelt gives tilbud om  

 psykologbehandling.
Udvalgets anbefaling er ikke blevet fulgt, og Danmark er  

 i dag det eneste nordiske land, hvor der ikke er etableret offentlige centre  

 for voldtægtsofre.
I Island, Norge, Sverige og Finland kan en kvinde efter voldtægt henvende  

 sig til et sygehus, som herefter koordinerer det videre forløb.
Inden for de  

 sidste 10 år er der i disse lande oprettet særlige centre i tilknytning til  

 en skadestue, en akut modtageafdeling eller en gynækologisk afdeling på  

 sygehuse i de større byer.
Centrene tilbyder 24 timer i døgnet undersøgelse,  

 retslægelig dokumentation, behandling og rådgivning, og der er adgang til  

 psykolog.
Desuden ydes der juridisk vejledning vedrørende politianmeldelse,  

 og såfremt kvinden ønsker at anmelde overgrebet til politiet, foregår  

 forhøret på centret i trygge omgivelser.
Det er påvist, at det er afgørende  

 for forebyggelsen af langvarige følger af overgrebet, at offeret føler sig  

 tryg og respekteret.
FN vedtog i 1985 en deklaration med anbefalinger vedrørende behandlingen  

 af voldsofre og uddannelse af personale.
I 1993 kom endnu en deklaration om,  

 at medlemsstaterne bør tilstræbe at afskaffe vold mod kvinder.
Endvidere har  

 WHO i 1997 opfordret de enkelte lande til at forstærke indsatsen for at  

 forebygge følger af vold mod kvinder.
En dansk ordning bør indeholde, at et offer altid kan henvende sig og  

 blive undersøgt på det nærmeste centralsygehus.
Som minimum bør der oprettes  

 et center i hovedstadsområdet, men for forslagsstillerne er målet  

 efterfølgende, at der oprettes centre også i Odense, Århus og Ålborg.
Centret  

 (centrene) indsamler data, erfaringer og viden til brug for forskning og for  

 udvikling af uddannelse, herunder tværfaglige kurser, til de relevante  

 personalegrupper.
Endelig skal centret (centrene) i et samarbejde med  

 justitsvæsenet sikre, at der findes den fornødne kompetence i sygehusvæsenet  

 til at varetage de beskrevne opgaver.
 Forslagsstillerne tilslutter sig i øvrigt det synspunkt, som det  

 ovennævnte udvalg under Justitsministeriet dengang gjorde gældende, at  

 sådanne centre (afdelinger) ikke vil mindske behovet for økonomisk støtte til  

 de eksisterende eller fremtidigt etablerede krisecentre, hvor voldtægtsofre  

 vil kunne bo i længere tid og få bistand til løsning af personlige,  

 arbejdsmæssige og andre sociale problemer.
Skriftlig fremsættelse Sonja Albrink (CD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af centre til  

 behandling og forebyggelse af følger efter seksuel og anden vold mod  

 kvinder.
(Beslutningsforslag nr.
B 115).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
