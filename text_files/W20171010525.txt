Pressenævnets kendelse i sag nr. 2017-80-0039 Denkorteavis.dk er ikke tilmeldt Pressenævnet En person klagede over artiklen De politisk korrekte virker ikke interesserede i at finde ud af, hvorfor 16-årige albanske Servet Abdija blev myrdet bragt på hjemmesiden denkorteavis.dk.
Da hjemmesiden ikke er anmeldt til Pressenævnet efter medieansvarsloven, hører siden imidlertid ikke under nævnets område.
Pressenævnet behandler derfor ikke klagen.
 [Klager] har klaget til Pressenævnet over artiklen De politisk korrekte virker ikke interesserede i at finde ud af, hvorfor 16-årige albanske Servet Abdija blev myrdet bragt på denkorteavis.dk den 19. oktober 2017, idet han mener, at god presseskik er tilsidesat.
 [Klager] har til støtte for klagen blandt andet anført, at artiklen bragt på denkorteavis.dk er mangelfuld og udokumenteret, samt at det er problematisk, at offeret bliver stemplet som værende en del af et bestemt miljø. Derudover mangler Den Korte Avis kildehenvisninger.
 Pressenævnets formand, Hanne Schmidt, udtaler:
[Klager] har klaget til Pressenævnet over hjemmesiden denkorteavis.dk.
Hjemmesiden er ikke anmeldt til Pressenævnet efter medieansvarslovens § 8, stk. 1, jf. § 1, nr. 3.
Hjemmesider skal anmeldes til Pressenævnet for at være omfattet af medieansvarsloven og af Pressenævnets kompetence.
Skrevne medier er derimod uden videre omfattet af medieansvarsloven, jf. lovens § 1, nr. 1. Efter det oplyste eksisterer der ikke en papirudgave af Den Korte Avis.
 Da hjemmesiden denkorteavis.dk ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen over denkorteavis.dk hører således ikke under nævnets område og kan ikke behandles af nævnet.
 Klagen afvises derfor i medfør af medieansvarslovens § 43, stk. 2, nr. 1.
