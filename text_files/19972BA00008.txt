Nr BSF 8 Forslag til folketingsbeslutning om en uafhængig vurdering af  

 Amsterdamtraktaten Fremsat af Keld Albrechtsen (EL) Frank Aaen (EL) den 31. marts 1998 Folketinget opfordrer regeringen til forud for afholdelsen af  

 folkeafstemningen om Amsterdamtraktaten at lade en gruppe af uafhængige  

 juridiske eksperter udarbejde et responsum om forholdet mellem den danske  

 grundlov og Amsterdamtraktaten.
Bemærkninger til forslaget Beslutningsforslaget er en uændret genfremsættelse af B 23, folketingsåret  

 1997-98 (1. samling), Folketingets forhandlinger side 1483, 3463, tillæg A  

 side 704, 706 samt tillæg B side 185.
Folketinget har tidligere behandlet et lignende forslag fra  

 forslagsstillernes side i foråret 1997. Ved 1. behandling af B 98 den 23.  

 april 1997 udtalte et flertal af Folketingets partier sig imod at nedsætte en  

 sådan uvildig juridisk gruppe til undersøgelse af Amsterdamtraktaten, dels  

 med argumentet om, at det var for tidligt, da vi endnu ikke kendte den tekst,  

 som ville komme ud af regeringskonferencen.
Desuden sagde Ove Fich fra  

 Socialdemokratiet, at han var da sikker på, at en lang række af uafhængige  

 juridiske eksperter ville kommentere den kommende nye traktat.
Dels mente  

 han, at partierne selv måtte bekoste en sådan undersøgelse af de  

 partistøttemidler, som Folketinget bevilgede dem.
Ove Fich udtrykte også en  

 frygt for, at »den politiske debat i stigende grad flyttes her fra  

 Folketingssalen og ind i retssalene.
Der mener jeg faktisk ikke, den hører  

 hjemme«.
Hvis kommende retssager skal undgås, må Folketingets beslutningsgrundlag  

 væsentligt forbedres.
Under behandlingen af B 98 prøvede nogle ordførere at  

 komme uden om det principielle i dette spørgsmål ved at betvivle, at det var  

 muligt at finde uvildige juridiske eksperter, som Enhedslisten ville  

 godkende.
 Efter vedtagelsen og underskrivelsen af Amsterdamtraktaten står vi nu med  

 en ny traktat, som overlader yderligere magt og kompetence til Unionen.  

 Regeringen har ladet Justitsministeriet udfærdige en redegørelse om forholdet  

 mellem Amsterdamtraktaten og grundloven, som forslagsstillerne opfatter som  

 et partsindlæg fra regeringens side, og som kun understreger behovet for en  

 uvildig juridisk undersøgelsesgruppe.
 Derfor foreslår forslagsstillerne, at der bliver nedsat en uafhængig  

 ekspertgruppe af juridiske eksperter, som skal vurdere Amsterdamtraktaten og  

 udtale sig om omfanget af suverænitetsafgivelse.
Der er tidligere fremsat forslag om en uafhængig juridisk bedømmelse af  

 forholdet mellem grundloven og Unionstraktaten.
Den 10. marts 1992 fremsatte  

 SF forslag om uafhængig juridisk vurdering af forslag til traktat om Den  

 Europæiske Union.
SF foreslog dengang, at »Folketinget opfordrer  

 regeringen til at anmode uafhængige juridiske eksperter om at lade udarbejde  

 et responsum om forholdet mellem forslag til traktat om Den Europæiske Union  

 og den danske grundlov«.
Dette kunne der ikke skabes tilslutning til i Folketinget.
Den 8. marts  

 1993, dvs. før den anden afstemning om Maastrichttraktaten, anmodede  

 Enhedslisten i et brev til udenrigsministeren om, at man imødekom SF's  

 oprindelige forslag fra foråret 1992, men forgæves.
 Nu er vi i den situation, at der med Amsterdamtraktaten efter  

 forslagsstillernes opfattelse overdrages suverænitet til EF-Domstolen i et  

 omfang, som på ingen måde er begrænset, og som derfor ikke kan finde sted  

 efter grundlovens § 20, men som må antages at kræve en grundlovsændring efter  

 grundlovens § 88.
Regeringen har den 6. oktober 1997 tilsendt Folketinget  

 Justitsministeriets redegørelse for visse forfatningsretlige spørgsmål i  

 forbindelse med Danmarks ratifikation af Amsterdamtraktaten.
Heri konkluderer  

 regeringen ganske vist, at Amsterdamtraktaten indeholder  

 suverænitetsoverdragelse på tre punkter, og regeringen erkender derfor, at  

 der i hvert fald er tale om suverænitetsoverdragelse i et omfang, som kræver  

 brug af grundlovens § 20. Men regeringens redegørelse er efter  

 forslagsstillernes opfattelse overordentlig mangelfuld.
Dels indeholder Amsterdamtraktaten yderligere punkter, hvor der er tale om  

 suverænitetsoverdragelse, f.eks. i forbindelse med de såkaldte  

 rammeafgørelser.
Dels indeholder Amsterdamtraktaten de samme  

 grundlovsproblemer som Maastrichttraktaten, herunder bl.a. problemet om den  

 såkaldte gummiparagraf (artikel 235) og EF-Domstolens beføjelser til at tolke  

 traktaten udvidende.
Disse spørgsmål indgår i den verserende sag ved  

 Højesteret om forholdet mellem grundloven og Maastrichttraktaten.
En  

 afklaring af forholdet mellem Amsterdamtraktaten og grundloven må naturligvis  

 afvente Højesterets dom.
 To forhold må efter forslagsstillernes mening bringes i orden, før  

 Folketinget kan bedømme forholdet mellem Amsterdamtraktaten og grundloven.  

 For det første må vi altså have en uvildig undersøgelse af den fulde  

 rækkevidde af suverænitetsoverdragelsen, og for det andet må vi kende  

 Højesterets dom.
 Formålet med nærværende forslag er at sikre, at Folketinget får så godt et  

 beslutningsgrundlag som overhovedet muligt, således at et grundlovsbrud kan  

 undgås.
Skriftlig fremsættelse Keld Albrechtsen (EL) Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om en uafhængig vurdering af  

 Amsterdamtraktaten.
(Beslutningsforslag nr.
B 8).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
