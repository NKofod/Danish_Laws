 Til samtlige til eksport af fersk kød autoriserede virksomheder samt  

 dyrlægerne ved disse.
 Udbening af fjerdinger fra interventionslager - kontrol hermed.
 For at fremme afsætningen af det oksekød, som er oplagret ved intervention  

 i form af fjerdinger, har EF-Kommissionen ved forordning nr. 1591/85 af 12.  

 juni 1985 etableret en ordning, hvorefter sådanne fjerdinger kan udbenes med  

 henblik på eksport til tredielande.
 Landbrugsministeriet har anmodet veterinærdirektoratet om at etablere den  

 kontrol, som er nødvendig for at sikre overholdelsen af reglerne for sådan  

 opskæring.
 Kontrollen skal sikre, at de fjerdinger, som udlagres fra  

 interventionslager med påtegningen »Til udbening og senere  

 udførsel« bliver udbenet, emballeret og mærket på en sådan måde, at det  

 kan kontrolleres, at alt det ved udbeningen fremkomne kød bliver eksporteret.
 Vejningen, transporten og opskæringen af fjerdinger samt emballeringen og  

 mærkningen af det udbenede kød samt kontrollen hermed og attestationen herfor  

 skal foretages i henhold til nedenstående regler.
 Kontrollen udføres under den kontrollerende dyrlæges ledelse og ansvar.  

 Med undtagelse af de opgaver, som i henhold til nedenstående direkte er  

 pålagt den kontrollerende dyrlæge (eller dennes stedfortræder), kan  

 kontrollen udføres af tilsynsassistenten eller reservetilsynsassistenten  

 efter dyrlægens beslutning.
 Der er ikke fastsat særlige regler for betaling eller refusion, og der  

 skal således ikke foretages anden indberetning til veterinærdirektoratet om  

 tidsforbrug m.v. end den, der sker ved Form K.K. 829-1983. Indtil denne  

 blanket er revideret bedes indberetning vedrørende den her beskrevne ordning  

 foretaget i rubrikkerne vedrørende »Udbening af  

 interventionsforfjerdinger«.
 De til ordningen hørende attester (Form K.K. 1789 a-1985 og Form K.K. 1789  

 b-1985) kan af de kontrollerende dyrlæger rekvireres i veterinærdirektoratet  

 i bundter a 10 eksemplarer.
Ordningen er trådt i kraft.
Forordning 1591/85 er tidsbegrænset, men det  

 forventes, at ordningen fornyes en eller flere gange, hvilket i så fald sker  

 ved ny forordning med andre numre, men med uændret indhold.
 I Udlagring, vejning og transport.
Forud for udlagring fra frysehus af interventionsfjerdinger til udbening  

 skal veterinærkontrollen af frysehuset informeres ved kopi af den af  

 EF-direktoratet udstedte udlagringsanvisning forsynet med påtegningen  

 »Til udbening og senere udførsel ( forordning EØF nr. xx/xx)».
Når  

 denne kopi er modtaget udleverer veterinærkontrollen til købers repræsentant  

 2 »Attest for fjerdinger fra interventionslager« (Form K.K. 1789  

 a-1985) for hvert parti, der skal afgå under pågældende udlagringsanvisning.  

 Ved et parti forstås den mængde, der er omfattet af en attest.
 Efter at pågældende parti er udskilt, skal fjerdingerne vejes af  

 autoriseret vejer og måler, og partiet skal herefter under  

 veterinærkontrollens overvågning holdes således adskilt fra andre fjerdinger,  

 at identiteten sikres.
 Dyrlægen attesterer med underskrift og embedsstempel i rubrik 8 i  

 »attest for fjerdinger fra interventionslager« de i rubrikkerne 1  

 og 5 angivne oplysninger: udlagringsanvisningens nummer, nummeret på  

 pågældende parti under pågældende udlagringsanvisning, antal fjerdinger og  

 partiets vægt (jfr. vejeerklæring fra autoriseret vejer og måler).
 Skal udbeningen foretages på en anden virksomhed end frysehuset, skal  

 transporten foregå i et transportmiddel, som ikke indeholder andre  

 fjerdinger, og som er forseglet med nummereret forseglingsmateriale  

 (veterinærkontrollens One-Seal), og seglnummeret skal af dyrlægen anføres i  

 rubrik 6 på »attest for fjerdinger fra interventionslager«, hvoraf  

 originalen samt 2 kopier skal ledsage partiet til opskæringsvirksomheden,  

 mens dyrlægen ved frysehuset beholder kopi nr. 3 ( grøn).
 II Meddelelse om udbening og modtagelse.
 Meddelelse om, at der på opskæringsvirksomheden skal ske udbening af  

 fjerdinger fra interventionslager, gives til virksomhedens kontrollerende  

 dyrlæge senest kl. 12.00 dagen før udbeningen agtes påbegyndt ved  

 forelæggelse af en kopi af udlagringsanvisningen.
 Når sådan kopi er modtaget, udleverer dyrlægen en »attest for udbenet  

 oksekød af fjerdinger fra interventionslager.« (Form K.K. 1769 b-1985)  

 for hvert parti, der modtages til opskæring.
Ved ankomsten til opskæringsvirksomheden af et parti fjerdinger fra  

 interventionslager skal veterinærkontrollen tilkaldes med henblik på kontrol  

 af, at forseglingen er intakt, idet den ledsagende »attest for  

 fjerdinger fra interventionslager« samtidig afleveres til  

 veterinærkontrollen.
Efter kontrol af forseglingen påtegner dyrlægen rubrik 7  

 i attesten, hvoraf dyrlægen indsender originalen til EF- direktoratet, mens  

 kopi nr. 1 ( hvid) afleveres til købers repræsentant, og kopi nr. 2 (blå)  

 arkiveres af dyrlægen.
 Efter aflæsning skal partiet under veterinærkontrollens overvågning holdes  

 samlet og afsondret fra andre fjerdinger indtil udbeningen.
 III Udbening, pakning og emballering samt forsegling.
 Udbeningen og eventuel pakning samt emballeringen skal kontrolleres som  

 angivet i punkt III: »Udbening og pakning henholdsvis emballering og  

 forsegling« i »Retningslinier for udbening, emballering og mærkning  

 af oksekød af voksne handyr samt for kontrollen hermed« af 22. september  

 1982 (K.K. 1964-1982), således at kontrollen tilrettelægges under hensyn til  

 virksomhedens indretning og driftsform.
 Efter udbening og eventuel afpudsning skal kødet indpakkes og/eller  

 emballeres samt forsegles i henhold til de almindelige regler.
 Undladelse af sundhedsmærkning af de enkelte stykker kan ske i henhold til  

 reglerne herom.
Alt kød, der fremkommer ved opskæringen skal udføres fra EF.
Uanset dette  

 kan følgende markedsføres inden for EF:
Knogler, store sener, brusk, talg og afpuds, hvorved her forstås de  

 småstykker af kød, der fremkommer ved renskæringen.
Når den kontrol med  

 mængden af disse dele, som under visse omstændigheder (jfr. 2. afsnit under  

 »attestation«) skal føres i henhold til ovennævnte regler, er  

 udført, kan de pågældende dele derfor frigives til købers disposition.
 Bimørbraden kan her betragtes som afpuds, hvorimod mørbrad, filet,  

 lårtunge og lignende udskæringer hverken helt eller delvis må tilbageholdes  

 som afpuds.
 IV Mærkning.
 Mærkning af emballagen skal ske ved at følgende oplysninger angives på den  

 grønstribede etiket, på en anden etiket eller direkte på emballagen:
1. Varebetegnelse 2. Nettovægt 3. Serie- og løbenummer 4. Stykantal ad 1. I forbindelse med varebetegnelsen ( f.eks. »filet« eller  

 »udbenet oksekød«) skal angives »Fra interventionslager.« ad 3. Som serienummer skal angives nummeret på udlagringsanvisningen og -  

 efter en bindestreg - nummeret på det parti, hvorfra kødet hidrører ( d.v. s.  

 det nummer, som er angivet på den tilhørende »attest for fjerdinger fra  

 interventionslager«). De enkelte emballager skal forsynes med  

 fortløbende 4-cifrede løbenumre, som er adskilt fra serienummeret ved en  

 bindestreg ( f.eks. 123-04-0001, hvor 123 angiver udlagringsnummeret og 04  

 angiver partinummeret, mens 0001 er løbenummer).
 Veterinærkontrollen skal for hvert parti stikprøvevis kontrollere  

 rigtigheden af de påførte angivelser.
 V Attestation.
 Efter emballering og forsegling af det udbenede kød forelægger købers  

 repræsentant for den, kontrollerende dyrlæge »attest for udbenet oksekød  

 af fjerdinger fra interventionslager«, (Form K.K. 1769 b- 1985) med  

 rubrikkerne 1 - 5 i udfyldt stand.
Samtidig forelægges for dyrlægen en fortegnelse over indhold  

 (varebetegnelse), serie- og løbenummer samt nettovægt for kartonerne i  

 pågældende parti.
På de virksomheder, hvor kontrollen også er baseret på  

 vejning af knogler m.v. og/eller talg og afpuds, skal der samtidig forelægges  

 fortegnelse over vægten af denne/disse kategorier.
 Efter kontrol af overensstemmelsen mellem på den ene side disse  

 fortegnelser og på den anden side dels angivelserne på kartonerne dels  

 attestoplysningerne, underskriver dyrlægen i attestens rubrik 6.
 Veterinærkontrollen beholder bageste kopi (grøn) og udleverer forreste  

 kopi (rosa) samt originalattesten til købers repræsentant.
 P.V.V.
