Skrivelse om ændring af vejledning til bekendtgørelse om udbetaling af dagpenge I vejledning nr. 10089 af 20. december 2018 til bekendtgørelse om udbetaling af dagpenge mv., som senest ændret ved skrivelse nr. 9891 af 7. december 2020, foretages følgende ændringer:
 1. Vejledningen til § 7 a, affattes således:
»Til § 7 a De allerfleste a-kasser gennemfører udbetalingen af dagpenge i den midlertidige arbejdsfordelingsordning uden om det almindelige udbetalingssystem, og derfor kan disse a-kasser ikke gennemføre den automatiserede månedskontrol, der er fastsat i loven og bekendtgørelsen.
Styrelsen for Arbejdsmarked og Rekruttering fastlagde i brev af 26. oktober 2020 retningslinjer, som erstattede månedskontrollen.
Retningslinjerne gælder fortsat, og den enkelte a-kasse kan fortsat benytte den løsning om genbekræftelse, som a-kassen på baggrund af styrelsens brev af 26. oktober 2020 har etableret.
 Ved trepartsaftalen mellem regeringen, FH og DA om en forlængelse af den nye midlertidige arbejdsfordelingsordning indgået den 27. november 2020, var der enighed om, at kravet om, at medlemmet skal genbekræfte eller rette det forventede timetal, kan erstattes af en tro og love-ordning, så medlemmet alene forpligtes til at give arbejdsløshedskassen besked, hvis der er sket ændringer i forhold til medlemmets tidligere indsendte oplysninger om indkomst, beskæftigelse m.v. i måneden.
 Med lov nr. 1964 om ændring af bl.a. lov om arbejdsløshedsforsikring m.v., af 15. december 2020 er der givet bemyndigelse til, at beskæftigelsesministeren kan fastsætte nærmere regler om acontoudbetaling og tidspunktet m.v. for efterregulering af dagpenge i de tilfælde, hvor arbejdsløshedskassen udbetaler dagpenge uden om det almindelige udbetalingssystem.
Der er i bekendtgørelsens § 7 a, stk. 1, beskrevet, at a-kassen ikke skal gennemføre samkøring med indkomstregisteret for medlemmer omfattet af en midlertidig arbejdsfordelingsordning, såfremt a-kassen ikke har integreret udbetalingen af dagpenge under midlertidig arbejdsfordeling i a-kassens dagpengeudbetalingssystem.
I § 7 a, stk. 2, er beskrevet medlemmets pligt til at give oplysninger til a-kassen, hvis det forventede timetal ændres, ligesom a-kassens gennemførelse af en eventuel regulering er beskrevet.
A-kassen kan derfor gennemføre månedskontrollen ved at pålægge medlemmet selv i starten af en nye (dagpenge)måned at bekræfte eller rette oplysninger om indkomst, beskæftigelse, sygdom mv. efter indsendelsen af dagpengekortet.
Alternativt kan medlemmet på tro og love erklære at ville give a-kassen besked, og i så fald er medlemmet alene forpligtet til at give a-kassen besked, hvis der er sket ændringer i forhold til medlemmets tidligere indsendte oplysninger om indkomst, beskæftigelse, sygdom mv. efter indsendelsen af dagpengekortet.
Et medlem, der er omfattet af § 7 a, stk. 2, skal senest give oplysninger efter § 3 a, stk. 1, på det tidspunkt, hvor a-kassen i øvrigt gennemfører samkøringen efter § 7, stk. 1, det vil sige før den 11. i måneden efter dagpengemåneden.
Efter det tidspunkt, eller når en eventuel efterregulering er gennemført, ændres udbetalingen fra acontoudbetaling til endelig udbetaling, jf. § 8, stk. 6, i bekendtgørelsen.
Hvis et medlem, der på tro og love har erklæret over for a-kassen at ville oplyse om ændringer, har fortiet oplysninger og har fået fejludbetalt ydelser, skal a-kassen vurdere forholdet efter § 86 og § 87 i loven.
Det samme gælder, hvis et medlem, der er pålagt at bekræfte eller rette oplysninger, ikke retter oplysninger og derfor har fået fejludbetalt ydelser.
Der er i disse situationer ikke mulighed for at gennemføre en regulering efter § 85 e i loven.
Endelig fremgår af § 7 a, stk. 3, at a-kassen har pligt til at vejlede medlemmet om oplysningspligten efter stk. 2, og at vejledningen skal ske, når medlemmet indtræder i arbejdsfordelingsordningen og månedligt i forbindelse med udbetalingen af dagpenge.
Den månedlige vejledning kan f.eks. ske på dagpengekortet eller via teksten på udbetalingsspecifikationen til medlemmet.« 2. Før overskriften »Til § 49« indsættes:
»Til § 47 a Et medlem har kun ret til dagpenge, mens pågældende deltager i en midlertidig arbejdsfordeling i henhold til lov om adgang til iværksættelse af midlertidig arbejdsfordeling som led i håndteringen af covid-19, hvis betingelserne i § 2, stk. 1, nr. 1-6, og stk. 2, i bekendtgørelse om adgang til iværksættelse af midlertidig arbejdsfordeling som led i håndteringen af covid-19, er opfyldt.
Ved modtagelsen af blanket AB 294 om anmeldelse af en midlertidig arbejdsfordeling skal a-kassen alene sikre sig, at oplysningerne på blanketten er i overensstemmelse med ovennævnte betingelser, samt at de almindelige betingelser for ret til dagpenge er opfyldt.
Se vejledning nr. 9973 af 15. december 2020 om adgang til iværksættelse af midlertidig arbejdsfordeling som led i håndteringen af covid-19 for en nærmere beskrivelse af betingelserne.
 Det betyder, at a-kassen ikke skal vurdere om andre betingelser end dem i § 2, stk. 1, nr. 1-6, og stk. 2, i bekendtgørelsen om adgang til iværksættelse af midlertidig arbejdsfordeling som led i håndteringen af covid-19, er opfyldt.
