Skriftlig fremsættelse (10. januar  

 2001) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af forskellige love om  

 selvejende uddannelsesinstitutioner m.v. (Bygningstaxameterreguleringer,  

 anbringelse af likvide midler, oplysningspligt og digital signatur m.m.).
(Lovforslag nr.
L 142).
 Formålet med lovforslaget er først og  

 fremmest at indføre administrative forenklinger for de selvejende  

 uddannelsesinstitutioner og Undervisningsministeriet.
På erhvervsskoleområdet er  

 bygningstaxameterordningen i finansloven for 2001 forenklet, idet  

 erhvervsskolernes særordninger om grundværdikompensation og  

 tillægstaxameter er afskaffet.
Besparelserne som følge heraf  

 anvendes til takstforbedringer inden for erhvervsskoleområdet.
Som en  

 konsekvens heraf foreslås det i nærværende lovforslag at  

 ophæve undervisningsministerens hjemmel til at anvende disse  

 særordninger, der har været meget komplicerede at  

 administrere.
Med lovforslaget foreslås en mindre udvidelse af de  

 selvejende uddannelsesinstitutioners muligheder for at anbringe likvide  

 midler.
Hermed får institutionerne mere fleksibilitet i mulighederne  

 for en økonomisk hensigtsmæssig anbringelse af institutionens  

 likvide midler.
Med bestemmelsen er det meningen, at institutionerne skal  

 kunne anbringe deres likvide midler på en måde, så det  

 både er muligt at opnå en bedre forrentning og samtidig at kunne  

 få dem frigivet hurtigt.
Bestemmelserne om oplysningspligt og hjemmel til  

 undervisningsministeren om anvendelse af elektroniske indberetninger til  

 Undervisningsministeriet foreslås samordnet.
Oplysningerne er  

 nødvendige for Undervisningsministeriet i arbejdet med beregning og  

 udbetaling af tilskud, kontrollen med deres anvendelse og  

 tilskudsbetingelsernes overholdelse, administration af refusionsordninger  

 m.v.
Indførelse af samme administrative beføjelser og  

 procedurer i forbindelse med varetagelse af det ministerielle tilsyn med de  

 selvejende institutioner giver mulighed for større effektivitet og  

 bedre udnyttelse af ressourcerne i ministeriet og på institutionerne.  

 Bestemmelsen skal sikre, at indberetninger fra institutionerne sker  

 elektronisk, således at data kan behandles direkte i ministeriets  

 edb-systemer uden genindtastning med deraf følgende fejlmuligheder.  

 Dette vil give mere effektive sagsgange i Undervisningsministeriet og en  

 hurtigere samt mere effektiv sagsbehandling i forhold til  

 institutionerne.
I forbindelse med elektroniske indberetninger vil der  

 være behov for anvendelse af digital signatur.
Anvendelse af digital  

 signatur skal sikre indberetningernes legalitet og autenticitet.
Der er  

 derfor foreslået en bemyndigelse til undervisningsministeren til at  

 fastsætte regler herom.
Bestemmelsen omfatter al kommunikation mellem  

 institutionen og Undervisningsministeriet.
 Endvidere foreslås en justering af bestemmelsen om  

 universalsuccession ved sammenlægning i henhold til erhvervsskoleloven,  

 f.eks. når der ved sammenlægning til en erhvervsskole  

 indgår arbejdsmarkedsuddannelsescentre.
 Herudover indeholder forslaget enkelte tekniske  

 justeringer.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
