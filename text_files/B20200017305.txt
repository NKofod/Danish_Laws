Bekendtgørelse om tilskud til modernisering af slagtesvinestalde1) I medfør af § 2, stk. 1, 2 og 4, § 4, stk. 2, § 6, stk. 1 og 2, og § 9, stk. 4, i lov om Landdistriktsfonden, jf. lovbekendtgørelse nr. 114 af 6. februar 2020, fastsættes efter bemyndigelse i henhold til § 5, stk. 1, nr. 31, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Anvendelse § 1. Landbrugsstyrelsen kan give tilsagn om tilskud til investeringer i modernisering af slagtesvinestalde, som har til formål at reducere miljø- og klimapåvirkningen fra svinesektoren pr. produceret enhed, ved at reducere ammoniak- og metangasudledning fra stalden.
Tilsagn om tilskud gives inden for følgende indsatsområder:
 1) Nybyg af stald til slagtesvin.
 2) Tilbyg af stald til slagtesvin til eksisterende staldanlæg til svin.
 Stk. 2. I bilag 1 og 2 findes de tilskudsberettigede obligatoriske og valgfrie elementer, miljøteknologier samt standardomkostninger, inden for hvert indsatsområde, jf. stk. 1, nr. 1 og 2.
 § 2. Tilsagn om tilskud kan gives til ansøgere identificeret ved et cvr-nummer, der som ejer eller forpagter, driver en primær jordbrugsbedrift.
 Stk. 2. Det årlige arbejdskraftbehov, der kræves for at drive jordbrugsbedriften, skal hos det ansøgende cvr-nummer være på mindst 830 arbejdstimer opgjort efter de normtimesatser, der er fastsat i bilag 3. Hvis produktionsformen ikke fremgår af bilag 3, afgør Landbrugsstyrelsen arbejdskraftbehovet efter en konkret vurdering.
 Stk. 3. Tilsagn om tilskud kan ikke gives til konkursboer.
 § 3. Lov om indhentning af tilbud i bygge- og anlægssektoren gælder ikke for investeringer omfattet af denne bekendtgørelse.
Kapitel 2 Definitioner § 4. I denne bekendtgørelse forstås ved:
 1) ELFUL: Den Europæiske Landbrugsfond for Udvikling af Landdistrikterne.
2) Netto produktionsareal: Gulvareal (m2) i stien svarende til mindst 0,65 m2 pr. slagtesvin samt netto produktionsareal af sygestier.
Arealet er eksklusiv areal optaget af krybbe, foderautomat og andet udstyr i stien, hvor grisen ikke kan betræde gulvet.
Evt. areal i en udleveringsfacilitet indgår ikke i netto produktionsarealet.
 3) Normtimesatser: De satser, som anvendes til beregning af arbejdskraftbehovet, jf. bilag 3.
4) Nybyg: Nyt selvstændigt staldanlæg til slagtesvin, som bygges uden tilknytning til eksisterende landbrugslokalitet eller etableres i tilknytning til eksisterende landbrugslokalitet.
Ved nybyg er det bl.a. obligatorisk at bygge foderlade eller foderrum og udleveringsfacilitet, jf. bilag 1.
 5) Obligatoriske elementer: Elementer der, som minimum, skal indgå i stalden, jf. bilag 1, og for hver enkel miljøteknologi, jf. bilag 2.
 6) Omkostningseffektivitet: Forholdet mellem en fastsat standardmiljøeffekt i forhold til reduktion af ammoniak, og det ansøgte beløb på baggrund af fastsatte standardomkostninger for den valgte stald og miljøteknologier, jf. bilag 4.
7) Primær jordbrugsbedrift: Bedrift, der producerer primære jordbrugsprodukter, som ikke har været genstand for forarbejdning eller forædling.
Aktiviteter på bedriften vedrørende forberedelse til det første salg er omfattet af definitionen.
 8) Primære jordbrugsprodukter: Produkter omfattet af bilag I til Traktaten om Den Europæiske Funktionsmåde (TEUF).
 9) Prioriteringsscore: Summen af projektets omkostningseffektivitet for den valgte stald og miljøteknologi.
 10) Projekt: Det, der er ansøgt om under ét indsatsområde, udgør ét projekt.
 11) Programområde: Danmark, jf. det danske landdistriktsprogram 2014-2020.
 12) Slagtesvin: Grise, der opfedes, og befinder sig i den nyopførte stald, indtil slagtning.
13) SMV: Mikrovirksomheder, små og mellemstore virksomheder, som defineret i Kommissionens henstilling (EF) nr. 361/2003 af 6. maj 2003 om definitionen af mikrovirksomheder, små og mellemstore virksomheder, (EU-Tidende 2003, nr.
L 124, af 20. maj 2003, side 36).
 14) Standardomkostning: En fastsat sats, der er udtryk for den gennemsnitlige omkostning for de enkelte dele af investeringen.
 15) Tast selv-service: Miljø- og Fødevareministeriets Tast selv-service som tilgås via Landbrugsstyrelsens hjemmeside.
 16) Teknologiliste: Udtømmende liste hvor alle de tilskudsberettigede miljøteknologier for denne ordning står oplistet, jf. bilag 2.
 17) Tilbyg: Tilbygning af en ny slagtesvinestald eller nyt slagtesvinestaldafsnit, som er fysisk forbundet med eksisterende svinestald, således at der allerede på den eksisterende landbrugslokalitet er etableret bl.a. foderlade eller foderrum og udleveringsfacilitet.
Kapitel 3 Administration Obligatorisk digital kommunikation § 5. Alle ansøgninger om tilsagn om tilskud, projektændring, projektforlængelser, overdragelse af tilsagn og udbetaling efter denne bekendtgørelse skal indsendes til Landbrugsstyrelsen via Tast selv-service.
Partshøringer skal besvares via Tast selv-service.
 Stk. 2. Al øvrig skriftlig kommunikation med Landbrugsstyrelsen i forbindelse med tilskud efter denne bekendtgørelse skal ske via e-mail.
Ansøgning om tilsagn om tilskud § 6. Ansøgning om tilsagn om tilskud indgives til Landbrugsstyrelsen på det ansøgningsskema, der er tilgængeligt for ordningen i Tast selv-service.
Stk. 2. Der kan sendes én ansøgning om tilsagn om tilskud efter denne bekendtgørelse pr.
CVR-nummer.
 Stk. 3. Ansøgninger om tilsagn om tilskud skal være modtaget i perioden fra den 5. maj 2020 til den 6. august 2020.
 Stk. 4. Når ansøgningen er indsendt til Landbrugsstyrelsen, må projektet sættes i gang for ansøgers egen regning og risiko.
 Stk. 5. For både indsatsområde 1 og 2 skal den valgte stald, jf. bilag 1, kombineres med enten gylleforsuring eller en kombination af ammoniakreducerende miljøteknologier, samt en miljøteknologi med en metangasreducerende effekt som beskrevet i bilag 2. Teknologierne skal installeres, i eller i tilknytning til, den nye stald.
 Stk. 6. For at opnå den forudsatte effekt, skal de valgte teknologier etableres sammen med den gulvtype, som de er angivet under i bilag 2.
Afgørelse på baggrund af oplysninger i ansøgningen § 7. Landbrugsstyrelsen træffer afgørelse om afslag på ansøgning om tilsagn, hvis 1) ansøger har givet urigtige eller vildledende oplysninger eller har fortiet oplysninger af betydning for sagens afgørelse, eller 2) det ansøgte ikke er omfattet af bilag 1 og 2, jf. § 1, stk. 2.
Afgørelse på baggrund af prioritering § 8. Landbrugsstyrelsen foretager en prioritering, jf. stk. 3-6, af de tilskudsberettigede ansøgninger inden for hver af de i stk. 2 nævnte bevillingsmæssige rammer.
 Stk. 2. Følgende midler er afsat inden for hvert indsatsområde:
 1) 51 mio. kr. til indsatsområde 1, jf. § 1, stk. 1, nr. 1.
 2) 34 mio. kr. til indsatsområde 2, jf. § 1, stk. 1, nr. 2.
 Stk. 3. Prioriteringen af ansøgninger bliver foretaget inden for hvert indsatsområde, jf. § 1, stk. 1.
Stk. 4. Landbrugsstyrelsen lægger vægt på projektets omkostningseffektivitet.
Projekter, der har den højeste prioriteringsscore på baggrund af omkostningseffektivitet, har førsteprioritet, jf. bilag 4.
 Stk. 5. Hvis Landbrugsstyrelsen modtager ansøgninger for mere end den afsatte ramme, og hvis der er lighed i projekternes prioriteringsscore, vil projekter, der har den største totale ammoniakreduktion, få højeste prioritet.
 Stk. 6. Hvis der efter den foretagne prioritering i henhold til stk. 4 og stk. 5, fortsat er lighed mellem projekter, bliver de resterende projekter udvalgt på baggrund af en automatiseret lodtrækning.
 Stk. 7. Eventuelle ubrugte midler inden for det ene indsatsområde kan omfordeles til det andet indsatsområde.
Kapitel 4 Kriterier og forpligtelser Kriterier for tilskudsberettigelse § 9. Tilsagn om tilskud er betinget af følgende:
 1) At tilsagnshaver er ansvarlig for, at projektet gennemføres, herunder gennemføres inden for det indsatsområde, der er givet tilsagn om tilskud til, jf. § 1, stk. 1, nr. 1 og 2.
 2) At tilsagnshaver ejer investeringerne.
 3) At projektet gennemføres på tilsagnshavers egen eller forpagtede jordbrugsbedrift.
 4) At tilsagnshaver opnår de nødvendige tilladelser fra offentlige myndigheder inden anmodning om udbetaling.
 5) At tilsagnshaver sikrer, at kontrolmyndigheden har adgang til projektområdet og det fysiske projektmateriale i forbindelse med kontrol.
 6) At projektet ikke påbegyndes, før ansøger har indsendt ansøgning om tilsagn om tilskud.
 7) At tilsagnshaver fra ansøgningstidspunktet til og med udløbet af projektets opretholdelsesperiode, jf. § 10, nr. 10, til stadighed har det årlige arbejdskraftbehov, som er beskrevet i § 2, stk. 2, jf. bilag 3.
Forpligtelser § 10. Tilsagnshaver er forpligtet til følgende:
 1) At gennemføre projektet i overensstemmelse med tilsagnet herunder som minimum at have etableret det i tilsagnet anførte m2 netto produktionsareal.
 2) At gennemføre projektet med de i bilag 1 anførte obligatoriske elementer, samt gylleforsuring eller en af kombinationerne af miljøteknologier, som beskrevet i bilag 2.
 3) At antallet af miljøteknologierne er dækkende for det antal m2 netto produktionsareal, der er i den nybyggede stald, jf. kapacitet i bilag 2.
 4) At sikre, at alle miljøteknologierne er installeret og klar til brug.
 5) At sikre, at alle obligatoriske og valgfrie elementer og miljøteknologier, der indgår i projektet, er nye.
 6) At informere offentligheden om tilskud fra ELFUL, herunder skilte, jf. bilag III i Kommissionens gennemførelsesforordning (EU) nr. 808/2014 af 17. juli 2014.
 7) At afslutte projektet senest den dato, der er anført i tilsagnet, jf. dog § 12, stk. 2.
 8) At sende udbetalingsanmodningen med de påkrævede oplysninger, rettidigt til Landbrugsstyrelsen, jf. § 15, stk. 2.
 9) At holde regnskabsbilag herunder fakturaer vedrørende projektet tilgængelig i mindst 5,5 år regnet fra datoen for slutudbetaling af tilskud.
10) At sørge for, at projektet ikke udsættes for en væsentlig ændring, der berører dens art, mål eller gennemførelsesvilkår i tre år efter datoen for slutudbetaling.
Hvis tilsagnshaver ikke er en SMV, gælder denne forpligtelse i fem år, jf. artikel 71 i forordning (EU) nr. 1303/2013.
11) At sørge for, at produktionsaktiviteten ikke ophører eller flyttes uden for programområdet i tre år efter datoen for slutudbetaling.
Hvis tilsagnshaver ikke er en SMV, er tilsagnshaver forpligtet til at sørge for, at produktionsaktiviteten ikke ophører eller flyttes uden for programområdet i de første fem år efter datoen for slutudbetaling, og at den produktive aktivitet ikke udsættes for flytning uden for Unionen i de første ti år efter datoen for slutudbetaling, jf. artikel 71 i forordning (EU) nr. 1303/2013.
Kapitel 5 Beregning af tilskud § 11. Tilskud efter § 1, stk. 1 kan gives til 25 pct. af den standardomkostning, der er fastsat i bilag 1 og 2. Tilskuddet kan kun gives til det i tilsagnet nærmere fastsatte antal m2 netto produktionsareal og miljøteknologier.
 Stk. 2. Tilskuddet kan højest beregnes på grundlag af et samlet beløb på 35 mio. kr.
 Stk. 3. Landbrugsstyrelsen kan ikke give tilskud til projekter, som modtager eller tidligere har modtaget andre EU-tilskud, tilskud under anden tilskudsordning fra Landbrugsstyrelsen eller tilskudsordning fra anden offentlig myndighed, jf. dog stk. 4 og 5.
 Stk. 4. Tilskud efter denne bekendtgørelse kan kombineres med andre offentlige, nationale tilskud i form af garanti, kaution eller lignende.
 Stk. 5. Ydes der andet tilskud, som nævnt i stk. 4, nedsættes tilskuddet efter denne bekendtgørelse, så det samlede offentlige tilskud ikke overstiger det maksimale loft, der er fastsat i stk. 1 og 2.
 Stk. 6. Der kan ikke ydes tilskud til investeringer, som tilsagnshaver er forpligtet til at gennemføre i henhold til anden lovgivning.
 Stk. 7. Opnår en ansøger tilsagn om tilskud efter § 1, kan der ikke, før projektet er afsluttet, gives tilsagn om tilskud til investeringer vedrørende samme staldbyggeri under andre tilskudsordninger, som er omfattet af forordning (EU) nr. 1305/2013, artikel 17.
Kapitel 6 Ændringer i projektet Forlængelse af projektperioden § 12. Projektperioden er på 2 år, og løber fra ansøgningen om tilsagn om tilskud er modtaget i Landbrugsstyrelsen, jf. § 6, stk. 4, medmindre andet fremgår af tilsagnet.
Projektperiodens start og slutdato fastsættes i tilsagnet, jf. dog § 15, stk. 4.
Stk. 2. Landbrugsstyrelsen kan efter ansøgning tillade, at projektperioden jf. stk. 1, forlænges.
Projektets slutdato kan dog ikke forlænges ud over den 31. december 2023.
 Stk. 3. Ansøgning om forlængelse af projektperioden skal være modtaget i Landbrugsstyrelsen senest to måneder før projektperiodens slutdato, jf. stk. 1.
 Stk. 4. Ansøgning om projektforlængelse skal godkendes af Landbrugsstyrelsen for at projektforlængelsen får retsvirkning.
Ændring af projektet § 13. Landbrugsstyrelsen kan efter ansøgning tillade, at et projekt ændres på betingelse af, at ændringen foretages inden for det samme indsatsområde.
 Stk. 2. Der kan ansøges om projektændring to gange pr. projekt.
 Stk. 3. Ansøgning om ændring af projektet skal være modtaget i Landbrugsstyrelsen senest to måneder før projektperiodens slutdato, jf. § 12, stk. 1.
 Stk. 4. Ansøgning om ændring af projektet skal godkendes af Landbrugsstyrelsen, inden ændringen må iværksættes.
 Stk. 5. Ansøgning om ændring af projektet kan ikke godkendes, såfremt ændringen medfører, at projektet i sin ændrede form ikke ville være blevet prioriteret til tilsagn, jf. § 8.
 Stk. 6. Tilsagnsbeløbet kan ikke forhøjes i forbindelse med ændring af et projekt.
Overdragelse af tilsagn § 14. Ved tilsagnshavers overdragelse af jordbrugsbedriften ved salg, bortforpagtning, arv eller generationsskifte, eller ved generationsskifte af den del af jordbrugsbedriften, hvorpå stalden skal bygges, kan Landbrugsstyrelsen efter ansøgning tillade, at tilsagnet overdrages til den køber, forpagter eller anden erhverver, der i henhold til § 2 kan være tilsagnshaver.
 Stk. 2. Ansøgning om overdragelse af et tilsagn skal godkendes af Landbrugsstyrelsen, inden overdragelse af projektet kan finde sted.
 Stk. 3. Ansøgning om overdragelse skal indgives til Landbrugsstyrelsen på et korrekt udfyldt ansøgningsskema, der er tilgængeligt for ordningen i Tast selv-service.
 Stk. 4. Den, der får overdraget tilsagnet, overtager alle rettigheder og forpligtelser efter tilsagnet.
Stk. 5. Sammen med ansøgning efter stk. 1, skal der indsendes et særligt skema, som udfyldes af både overdrager og erhverver.
Skemaet findes på Landbrugsstyrelsens hjemmeside.
Kapitel 7 Udbetaling af tilskud § 15. Udbetaling af tilskud sker på baggrund af en opgørelse over m2 etableret netto produktionsareal og antallet af miljøteknologier, som tilsagnshaver har etableret, dog maksimalt det antal, der er givet tilsagn om tilskud til.
 Stk. 2. Anmodning om udbetaling af tilskud skal indsendes på et korrekt udfyldt udbetalingsskema, jf. § 5, stk. 1. Tilsagnshaver skal i udbetalingsskemaet afgive de påkrævede oplysninger herunder vedlægge dokumentation for eventuel anden offentlig støtte, korrekt udført skiltning, jf. § 10, nr. 6, samt de nødvendige tilladelser fra offentlige myndigheder.
 Stk. 3. Anmodning om udbetaling skal være modtaget hos Landbrugsstyrelsen senest på projektperiodens slutdato.
 Stk. 4. Ved at indsende anmodningen om udbetaling, erklærer tilsagnshaver samtidig projektet for afsluttet.
 Stk. 5. Tilskud kan alene udbetales i én slutudbetaling.
 Stk. 6. Det er en betingelse for at få udbetalt tilskuddet, at Landbrugsstyrelsen har godkendt projektet.
 § 16. Tilskuddet udbetales til tilsagnshavers NemKonto.
Kapitel 8 Bortfald af tilsagn og tilbagebetaling af tilskud § 17. Landbrugsstyrelsen træffer afgørelse om bortfald af tilsagn og tilbagebetaling af tilskud, hvis:
1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter lovens § 8 eller § 9, stk. 2, eller 3) ét eller flere kriterier for tilskudsberettigelse i § 9 ikke er opfyldt.
Nedsættelse og tilbagebetaling af tilskud ved overtrædelse af forpligtelser § 18. Ved manglende opfyldelse af en forpligtelse, der er nævnt i § 10, jf. dog §§ 19-21, kan Landbrugsstyrelsen træffe afgørelse om hel eller delvis nedsættelse og tilbagebetaling af tilskuddet.
Hvis tilskuddet nedsættes helt, træffer Landbrugsstyrelsen samtidig afgørelse om bortfald af tilsagn.
Stk. 2. Delvis nedsættelse kan kun ske ved overtrædelser, hvor projektet, efter Landbrugsstyrelsens vurdering, fortsat lever op til ordningens formål.
Hvis projektet ikke lever op til ordningens formål, træffer Landbrugsstyrelsen afgørelse om bortfald af tilsagn.
 § 19. Landbrugsstyrelsen nedsætter tilskuddet med 1 pct. pr. kalenderdag til og med den 20. kalenderdag, hvis udbetalingsanmodningen modtages i Landbrugsstyrelsen efter datoen for projektets afslutning, jf. § 10, nr. 7.
 Stk. 2. En forsinkelse på mere end 20 kalenderdage medfører afslag på udbetaling og bortfald af tilsagn.
 § 20. Ved manglende skiltning, jf. § 10, nr. 6, kan Landbrugsstyrelsen suspendere tilskuddet indtil ansøger, på Landbrugsstyrelsens anmodning og inden for en af Landbrugsstyrelsen fastsat frist på op til 3 uger, afhjælper manglen.
 Stk. 2. Hvis tilsagnshaver ikke efterkommer Landbrugsstyrelsens anmodning om at afhjælpe den manglende skiltning inden for fristen, jf. stk. 1, nedsætter Landbrugsstyrelsen udbetalingen med 1 pct. af det samlede tilskudsbeløb, dog ikke med mere end 50.000 kr.
§ 21. Landbrugsstyrelsen kræver tilskuddet tilbagebetalt, hvis forpligtelserne, jf. § 10, nr. 10 og 11, ikke overholdes.
Hvis tilsagnshaver er en SMV anvendes følgende procentsatser:
 1) Hvis forpligtelserne er overholdt i 0 dage eller i op til én måned, medfører det, at tilsagnet bortfalder, og hele tilskuddet kræves tilbagebetalt.
 2) Hvis forpligtelserne er overholdt i mere end én måned, men mindre end 18 måneder, medfører det, at 80 pct. af tilskuddet kræves tilbagebetalt.
 3) Hvis forpligtelserne er overholdt i mere end 18 måneder, men mindre end 36 måneder, medfører det, at 40 pct. af tilskuddet kræves tilbagebetalt.
 Stk. 2. Hvis tilsagnshaver ikke er en SMV, anvendes følgende procentsatser:
 1) Hvis forpligtelserne er overholdt i 0 dage eller i op til 18 måneder, medfører det, at tilsagnet bortfalder, og hele tilskuddet kræves tilbagebetalt.
 2) Hvis forpligtelserne er overholdt i mere end 18 måneder, men mindre end 36 måneder, medfører det, at 80 pct. af tilskuddet kræves tilbagebetalt.
 3) Hvis forpligtelserne er overholdt i mere end 36 måneder, men mindre end 60 måneder, medfører det, at 40 pct. af tilskuddet kræves tilbagebetalt.
 Stk. 3. Landbrugsstyrelsen træffer afgørelse om bortfald af tilsagn og tilbagebetaling af tilskud, hvis en tilsagnshaver, som ikke er en SMV, flytter den produktive aktivitet uden for Unionen i de første 10 år efter datoen for slutudbetaling, jf. § 10, nr. 11, sidste pkt.
Kontrol § 22. Landbrugsstyrelsen forestår den fysiske og administrative kontrol af projekter, der modtager tilskud.
Tilsagnshaver skal til brug for kontrollens gennemførelse, efter anmodning, kunne godtgøre, at projektet er gennemført i overensstemmelse med reglerne fastsat i denne bekendtgørelse eller regler fastsat af Unionen (EU) om forhold omfattet af denne bekendtgørelse.
Kapitel 9 Ikrafttræden og overgangsbestemmelser § 23. Bekendtgørelsen træder i kraft den 5. maj 2020.
 Stk. 2. Bekendtgørelse nr. 1119 af 5. oktober 2017 om tilskud til modernisering af slagtesvinestalde ophæves, men finder fortsat anvendelse på tilsagn, der er givet i medfør heraf, og for ansøgninger om tilsagn om tilskud, som er indgivet, men endnu ikke er færdigbehandlet.
 Stk. 3. Bekendtgørelse nr. 870 af 27. juni 2017 om tilskud til modernisering af slagtesvinestalde finder fortsat anvendelse for tilsagn, hvor der er indgivet anmodning om overdragelse af tilsagn inden den 7. oktober 2017.
Landbrugsstyrelsen, den 3. marts 2020 Jette Petersen / Mie Skovgaard Bilag 1 Tilskudsberettigede stalde For begge indsatsområder gælder, at der kan vælges mellem at søge til en traditionel stald eller en rundbuestald.
Bilag 2 Teknologiliste Liste med miljøteknologier der kan reducere hhv. ammoniak og metan (klimagas) fra stalden, og teknologiernes obligatoriske krav, standardomkostninger og samlede standardmiljøeffekt.
Projektet skal indeholde en af de tre typer af gulve i tabellen: Drænet gulv + spalter, Delvist fast gulv (25-49 %) eller Delvist fast gulv (50-75 %).
Det er obligatorisk at vælge en af de nummererede miljøteknologi-løsninger i tabellen.
Udover Gylleforsuring alene eller Gylleforsuring med Separation af gylle, indeholder valgmulighederne en ammoniakreducerende teknologi samt en af følgende miljøteknologier Gyllekøling (med fastsat ammoniakreduktionseffekt i procent samt køleeffekt) eller Automatisk hyppig udslusning, som begge har en forventet metanreducerende effekt.
Da effekterne for metanreduktion ikke er fastsatte effekter, men forventede effekter, er der ikke krav om, at projekterne skal kunne levere en bestemt metanreducerende effekt.
 Antallet af den ammoniakreducerende miljøteknologier er dimensioneret i forhold til projektets angivne størrelse, som er m
2
 netto produktionsareal i staldanlægget.
Listen er gældende for begge indsatsområder, Nybyg og Tilbyg.
Valgte miljøteknologier vil indgå i beregningen af prioriteringsscoren.
Prisen for miljøteknologierne Automatisk hyppig udslusning, Linespil og Punktudsugning samt de forskellige gulvtyper er inkluderet i prisen for stalden, som findes i bilag 1.
 Miljøteknologierne er beskrevet i DCA-rapporten for ordningen, som findes i Tilskudsguiden på lbst.dk.
Bilag 3 Normtimesatser Konventionel produktion Økologisk produktion Bilag 4 Beregning af omkostningseffektivitet Omkostningseffektivitet (OE) udregnes på følgende måde:
 Hvor:
 OE er omkostningseffektivitet, som er forholdet mellem en fastsat standardmiljøeffekt ift. reduktion af ammoniak pr. m2 netto produktionsareal, og det ansøgte beløb på baggrund af fastsatte standardomkostninger (tilskudsgrundlaget) for hhv. stalden angivet pr. m2 netto produktionsareal og for miljøteknologier.
Den beregnede OE ganges efterfølgende med 1.000 for at undgå meget små decimaltal  Standardmiljøeffekt ift. ammoniak, som er summen af den årlige effekt på ammoniakudledning i hele levetiden for den enkelte teknologi, er angivet af Aarhus Universitet  Standardomkostningen er beregnet af LBST.
1) I bekendtgørelsen er der medtaget visse bestemmelser fra Europa-Parlamentets og Rådets forordning nr. 2013/1305/EU af 17. december 2013 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL) og om ophævelse af Rådets forordning (EF) nr. 1698/2005, EU-Tidende 2013, nr.
L 347, side 487, Europa-Parlamentets og Rådets forordning 2013/1306/EU af 17. december 2013 om finansiering, forvaltning og overvågning af den fælles landbrugspolitik og om ophævelse af Rådets forordning (EØF) nr. 352/78, (EF) nr. 165/94, (EF) nr. 2799/98, (EF) nr. 814/2000, (EF) nr. 1290/2005 og (EF) nr. 485/2008, EU-Tidende 2013, nr.
L 347, side 549, og Europa-Parlamentets og Rådets forordning 2013/1303/EU af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning (EF) nr. 1083/2006, EU-Tidende 2013, nr.
L 347, side 320. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
