Nr LSF 159 Forslag til Lov om ændring af lov om lige løn til mænd og kvinder Fremsat af arbejdsministeren (Henning Dyremose) den 14. januar 1988 § 1 I lov om lige løn til mænd og kvinder, jf. lovbekendtgørelse nr. 237 af 5. maj 1986, foretages følgende ændringer:
 1. I § 3, stk. 2, ændres »26 ugers løn« til: »39  

 ugers løn«.
 2. Efter § 5 indsættes:
» § 5 a.
Ligestillingsrådet kan af egen drift eller efter  

 anmodning undersøge forhold, der vedrører denne lov.
Stk. 2. Arbejdsgivere og lønmodtagere samt disses organisationer skal efter anmodning overlade Ligestillingsrådet enhver oplysning, der er af betydning for Ligestillingsrådets virksomhed.« 3. Efter § 6 indsættes:
» § 6 a.
Overtrædelse af § 5 a, stk. 2, straffes med bøde.
Stk. 2. Er overtrædelsen begået af et aktieselskab, anpartsselskab, andelsselskab eller lignende, kan der pålægges selskabet som sådant bødeansvar.« § 2 Loven træder i kraft den 1. juni 1988.
Bemærkninger til lovforslaget Almindelige bemærkninger Lov nr. 32 af 4. februar 1976 om lige løn til mænd og kvinder (Folketingstidende 1975-76, sp. 1674, 2401, 5032 og 5121, tillæg A, sp. 1505, tillæg B, sp. 385, tillæg C, sp. 183) er senest bekendtgjort ved lovbekendtgørelse nr. 237 af 5. maj 1986.
 Folketinget vedtog den 20. januar 1987 en dagsorden, der bl.a.
opfordrer regeringen til at styrke Ligestillingsrådet med kompetence og ressourcer til at behandle sager om lige løn og ligebehandling.
Arbejdsministeriet har haft drøftelser med Ligestillingsrådet, LO, DA og FTF om opfølgningen af denne dagsorden.
Der var enighed om, at Ligestillingsrådet skal have adgang til oplysninger om forhold vedrørende ligeløn.
Der henvises til det samtidigt fremsatte forslag til lov om ligebehandling af mænd og kvinder med hensyn til beskæftigelse og barselorlov m.v.
Bemærkninger til lovforslagets enkelte bestemmelser Til § 1 Til nr. 1 Der foreslås en forhøjelse af godtgørelsesniveauet fra 26 ugers løn til 39 ugers løn, svarende til godtgørelsesniveauet i Hovedaftalen mellem LO og DA for usaglig opsigelse.
Til nr. 2 Forslaget er indsat for at imødekomme et ønske om mere kompetence til Ligestillingsrådet, jf.
Folketingets dagsorden af 20. januar 1987. Ligestillingsrådet får adgang til af egen drift eller efter anmodning at undersøge alle forhold vedrørende loven.
Arbejdsgivere, lønmodtagere og disses organisationer har pligt til at afgive de oplysninger, som har betydning for Ligestillingsrådet i forbindelse med undersøgelse af ligelønssager m.v.
Hvis bestemmelsen overtrædes, kan der pålægges bødestraf, jf. forslag til § 6 a.
Offentlige myndigheder skal afgive oplysninger til Ligestillingsrådet efter reglerne i forvaltningsloven.
Efter forvaltningslovens § 28, stk. 1, jf. stk. 2, nr. 4, skal offentlige myndigheder således videregive oplysninger, der er et nødvendigt led i sagens behandling, eller er nødvendige for gennemførelse af Ligestillingsrådets tilsynsopgaver.
Til nr. 3 Det foreslås, at overtrædelse af § 5 a, stk. 2, om oplysningspligt skal kunne straffes med bøde.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget 1. I § 3, stk. 2, ændres »26 ugers løn« til: »39  

 ugers løn«.
§ 3. Afskediges en lønmodtager, fordi denne har fremsat krav om ligeløn herunder lige lønvilkår efter loven, skal arbejdsgiveren udrede en godtgørelse.
Stk. 2. Godtgørelsen, der ikke kan overstige 26 ugers løn, fastsættes under hensyn til lønmodtagerens ansættelsestid og sagens omstændigheder i øvrigt.
