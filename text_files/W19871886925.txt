 Udlodning ved opløsning af en medarbejderaktiefond blev ansat for  

 almindelig indkomstskattepligtig.
 Bankfuldmægtig A klagede for indkomståret 1983 over, at de stedlige  

 skattemyndigheder havde anset hende for indkomstskattepligtig af et beløb på  

 10.655 kr. i udlodning fra Medarbejderaktiefonden af 2. december 1974 for  

 Hellerup og Omegns Bank A/S.
Det fremgik af sagen, at den omhandlede medarbejderfond var stiftet i 1974  

 med det formål at opkøbe fratrådte medarbejderes aktier i Hellerup Bank for  

 at bevare medarbejderindflydelsen på bankens generalforsamling.
Det var  

 videre oplyst, at bankens medarbejdere tillige ejede medarbejderaktier samt  

 en stor aktiepost, som i sin tid var erhvervet fra en anden bank.
I 1983 var  

 medarbejderaktiefonden blevet opløst, idet medarbejderne fandt, at fondens  

 midler ikke længere var tilstrækkelige til at finansiere fortsatte opkøb af  

 aktier.
Fondens kontante formue var herefter blevet fordelt til medarbejderne  

 i Hellerup Bank i forhold til det antal medarbejderaktier, den enkelte i  

 forvejen besad.
 Ved den påklagede ansættelse var udlodningen anset som almindelig  

 skattepligtig indkomst.
Klageren havde gjort gældende, at udlodningen skulle beskattes som særlig  

 indkomst, idet hun henviste til, at beløbet måtte betragtes som en gave, der  

 som en engangsforeteelse måtte være omfattet af loven om særlig indkomstskat.  

 Endvidere henviste hun til, at det modtagne beløb havde sit udspring i  

 fondens aktiebesiddelse, og at der derfor var tale om et - set ud fra et  

 skattemæssigt synspunkt beløb af særlig karakter.
Skattemyndighederne havde  

 henvist til, at § 2 i lov om særlig indkomstskat m.v., udtømmende angav de  

 indkomstarter, der kunne beskattes som særlig indkomst.
Da udlodninger fra  

 fonde - herunder også medarbejderaktiefonde - ikke var omfattet af den nævnte  

 bestemmelse, idet alene visse hædersgaver efter § 2, nr. 16, faldt ind under  

 bestemmelsen, fandt man ikke hjemmel til at beskatte udlodningen som særlig  

 indkomst.
 I overensstemmelse med skattemyndighedernes begrundelse tiltrådte  

 Landsskatteretten den foretagne forhøjelse, og den påklagede ansættelse blev  

 stadfæstet.
 LV 1986, D 1.9.1.
