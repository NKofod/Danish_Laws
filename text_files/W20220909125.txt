Ligebehandlingsnævnets afgørelse om handicap - kompetence J.nr. 21-42580 En kvinde klagede over forskelsbehandling på grund af handicap i forbindelse med, at den indklagede myndighed havde givet hende afslag på bevilling af socialpædagogisk støtte efter servicelovens § 85 til at skrive partshøringssvar og klager over kommunale afgørelser.
Efter forarbejderne til handicapdiskriminationsloven finder loven ikke anvendelse på det materielle indhold i afgørelser truffet af offentlige forvaltningsmyndigheder eller i love vedtaget af Folketinget.
For så vidt angår klager over afgørelser, som er truffet af den offentlige forvaltning, må Ligebehandlingsnævnet derfor tage stilling til, om klagen reelt vedrører forskelsbehandling, eller om klagen alene drejer sig om anvendelse og fortolkning af regler i anden lovgivning.
 Nævnet vurderede, at klagen vedrørte anvendelse og fortolkning af reglerne i anden lovgivning, og at klagen derfor faldt uden for handicapdiskriminationslovens anvendelsesområde.
 Ligebehandlingsnævnet afviste på den baggrund at behandle klagen.
 Afgørelsen blev truffet af nævnets formand.
 Klagen angår påstået forskelsbehandling på grund af handicap i forbindelse med klagers ansøgning om bevilling af socialpædagogisk støtte i medfør af lov om social service, § 85.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager har oplyst, at hun har sklerose, og at hun modtager offentlig hjælp efter den sociale lovgivning.
 Klager har søgt om bevilling af hjælp og støtte efter lov om social service, § 85, til at skrive partshøringssvar og klager over de kommunale afgørelser, hun modtager.
 Indklagede stadfæstede den 17. september 2021 en kommunal afgørelse om, at klager ikke var berettiget til socialpædagogisk støtte til varetagelse af sine sociale sager.
 Klagen er modtaget i Ligebehandlingsnævnet den 23. september 2021. Klager gav den 16. november 2021 mundtlig fuldmagt til at lade sig repræsentere under sagen.
Klagers bemærkninger Klager gør gældende, at hun forskelsbehandles på grund af handicap.
Klager bemærker, at hendes sygdom betyder, at hun ikke kan anvende pcer, at hun ikke er på e-Boks og ikke kan skrive sms.
Dermed fratager [indklagedes] afgørelse af 17. september 2021 reelt klager muligheden for partshøring samt at klage over de ca. 10 kommunale afgørel-ser, hun modtager årligt.
 Klager gør gældende, at [indklagedes] afgørelse dermed strider mod reglerne om ligebehandling af handicappede.
Ligebehandlingsnævnets bemærkninger og konklusion Ligebehandlingsnævnet bemærker, at handicapdiskriminationsloven efter forarbejderne til loven ikke finder anvendelse på det materielle indhold i afgørelser truffet af offentlige forvaltningsmyndigheder eller i love vedtaget af Folketinget.
Det vil sige, at nævnet ikke kan tage stilling til anvendelse og fortolkning af regler i anden lovgivning.
 For så vidt angår klager over afgørelser, som er truffet af den offentlige forvaltning, må Lige-behandlingsnævnet tage stilling til, om klagen reelt vedrører forskelsbehandling, eller om klagen alene drejer sig om anvendelse og fortolkning af regler i anden lovgivning.
 Klager har klaget over, at hun ikke kan bevilges socialpædagogisk hjælp efter lov om social service, § 85, til at skrive partshøringssvar og klager over de kommunale afgørelser, hun modtager.
Efter det, der er anført af klager, vedrører klagen anvendelse og fortolkning af reglerne i anden lovgivning.
Klagen falder derfor uden for anvendelsesområdet for handicapdiskriminationsloven.
 Ligebehandlingsnævnet afviser derfor at behandle klagen.
 Ligebehandlingsnævnet kan bl.a. henvise til afgørelserne af 26. juni 2020 (sag nr. 20-18245), 26. marts 2020 (sag nr. 19-58798), 25. september 2019 (sag nr. 19-20718), 6. december 2018 (sag nr. 18-63470) og 6. december 2018 (sag nr. 18-49732), hvor nævnet vurderede, at handicapdiskriminationsloven ikke vedrører det materielle indhold i afgørelser truffet af offentlige forvaltningsmyndigheder eller i love vedtaget af Folketinget.
 Det bemærkes, at nævnet efter indholdet af klagen sammenholdt med oplysningerne i sagen ikke har fundet anledning til at foretage partshøring af indklagede.
Retsregler Afgørelsen er truffet efter følgende bestemmelser:
