Nr BSF 51 Forslag til folketingsbeslutning om øget strafferetlig beskyttelse af  

 hyrevognschauffører m.v.
Fremsat af Ole Espersen (S) Dorte Bennedsen (S) Erling Christensen (S)  

 Holger Graversen (S) Lise Hækkerup (S) Frank Jensen (S) Karen Jespersen (S)  

 Lissa Mathiasen (S) den 12. januar 1993 Folketinget opfordrer regeringen til inden udgangen af 1993 at fremsætte  

 forslag for Folketinget til ændringer af straffeloven med henblik på at give  

 hyrevognschaffører og personer i lignende udsatte stillinger en strafferetlig  

 beskyttelse i lighed med den, der i øjeblikket gælder for tjenestemænd eller  

 andre, som det påhviler at handle i medfør af offentligt hverv, jf. herved  

 straffelovens § 119.
 Det forudsættes, at det undersøges, om andre grupper end den nævnte måtte  

 have behov for lignende forøget beskyttelse, ligesom det bør undersøges, om  

 den nuværende affattelse af § 119 og den domspraksis, der er udviklet i  

 relation til denne bestemmelse, kan siges at være rimelig i den forstand, at  

 beskyttelsen tildeles personer, der ud fra ensrettede reelle grunde har behov  

 herfor.
Bemærkninger til forslaget Man har i de senere år været vidne til en række farlige overfald på  

 hyrevognschaffører, undertiden resulterende i drab.
Forskellige overvejelser  

 om en øget mere praktisk betonet beskyttelse, f.eks. i form af adskillelse  

 mellem førersæde og passagersæde har resulteret i, at der næppe herved vil  

 kunne skabes en effektiv større beskyttelse.
Efter de gældende regler har hyrevognschauffører en forpligtelse til at  

 transportere kunderne derhen, hvor disse ønsker det, medmindre helt særlige  

 grunde kan give chaufføren anledning til at nægte dette.
Det betyder, at  

 chaufførerne må transportere ofte helt ukendte mennesker til steder, hvor det  

 kan være svært at få kontakt med andre mennesker, og på en måde, der ofte er  

 karakteriseret af, at chaufføren er alene med den pågældende kunde.
Der er  

 sjældent nogen mulighed for i forvejen at sikre sig nogen form for  

 beskyttelse.
Det forekommer forslagsstillerne, at der i disse situationer kan siges  

 være samme grund til en særskilt beskyttelse, som der er i relation til  

 rutebilchauffører.
Der er i øvrigt også større behov for beskyttelse af denne  

 gruppe i forhold til mange tjenestemænd.
Efter domstolspraksis er visse rutebilchauffører beskyttet efter § 119 i  

 straffeloven, medens andre (private) ikke er det.
Personel på private  

 jernbaner er derimod beskyttet.
Hensynet bag denne bestemmelse i straffeloven  

 - at sikre udøvelse af offentllig myndighed - synes efterhånden at være  

 forladt i et vist omfang.
Behovet for beskyttelse af chauffører, der kører  

 for private vognmænd i rutebiltrafik, er af ganske samme karakter.
Dette  

 gælder, som ovenfor nævnt, i realiteten måske i endnu højere grad for  

 hyrevognschauffører.
Det er klart, at § 119 har et kerneområde, der ikke bør antastes, f.eks.  

 beskyttelse af polititjenestemænds funktion.
Det samme gælder i øvrigt  

 fængselspersonale og andre offentligt ansatte, der udøver »magt eller  

 myndighed«.
 Men er der grund til at tro på § 119's motiverende betydning (og  

 bestemmelsen anvendes ofte i den offentlige tiltalerejsning), bør den efter  

 forslagsstillernes opfattelse også finde anvendelse i forhold til  

 hyrevognschauffører m.v.
 I den forbindelse bør det naturligvis undersøges, om der er andre grupper  

 i det danske samfund, der kan sidestilles hermed i den forstand, at de  

 jævnligt bringes i lignende situationer som hyrevognschauffører m.v.
