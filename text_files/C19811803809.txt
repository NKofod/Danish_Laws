 1. Ved højesterets dom af 30. maj 1980 er det  

 statueret, at en negativ skattepligtig indkomst kan fremføres i medfør af  

 ligningslovens § 15 uanset en mellemkommende konkurs.
2. Skattemyndighedernes hidtidige praksis, hvor  

 fremførelse af negativ skattepligtig indkomst i konkurstilfælde har været  

 betinget af, at skatteyderen var i stand til at betale sin gæld, jf.  

 ligningsvejledningen 1979, afsnit L 3.6.6., kan herefter ikke opretholdes.  

 Der kan heller ikke nægtes fradrag for forfaldne renter under henvisning til  

 debitors manglende betalingsevne.
Den skattepligtige indkomst skal opgøres,  

 som om konkurs ikke var indtruffet.
3. De skattelignende myndigheder anmodes om at  

 foranledige indkomstansættelser nedsat med ikke godkendt underskudsfremførsel  

 i overensstemmelse med foranstående, når den skattepligtige fremsætter  

 anmodning herom, eller forholdet er skattemyndighederne bekendt, og der ikke  

 er forløbet mere end 3 år fra udløbet af det pågældende indkomstår.
For  

 skatteydere, der som følge af konkurs har fået nægtet adgang til at fremføre  

 underskud for indkomstår forud for den nævnte 3-års-frist, vil muligheden for  

 ændring være afhængig både af denne frist og af fristen i ligningslovens §  

 15. Således kan skatteydere, der først fremsætter anmodning om ændring i  

 1981, ikke få fremført underskud fra 1975 til 1977 på grund af 3-års-fristen  

 og heller ikke fra 1975 til 1978 på grund af fristen i den dagældende  

 ligningslovs § 15. Derimod kan en skatteyder, der har fremsat anmodning om  

 ændring inden udgangen af 1980, få sin indkomstansættelse for indkomståret  

 1977 nedsat med sine eventuelle negative indkomster fra 1975 og 1976, fra  

 1975 dog kun i det omfang den negative indkomst efter bestemmelsen i  

 ligningslovens § 15 kan fremføres til indkomståret 1977, idet en eventuel  

 positiv skattepligtig indkomst i 1976 skal modregnes.
På grund af  

 3-års-fristen kan der ikke ske nedsættelse af indkomsten i 1976, selv om  

 indkomsten i dette år har reduceret det underskud, som kan overføres til  

 1977. Ændring kan foretages, selv om ansættelsen i underskudsåret af  

 praktiske grunde er nulstillet af ligningsmyndighederne.
 4. Forældelse af gæld, som en skatteyder har pådraget  

 sig som led i sit erhverv, og hvis beløb i tidligere indkomstår har været  

 fradraget som driftsudgifter, medfører indkomstskattepligt af den ved  

 forældelsen opnåede fordel, jf. ligeledes ligningsvejledningen for 1979,  

 afsnit L 3.6.6.
