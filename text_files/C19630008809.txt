 I henhold til § 44, stk. 2, i indenrigsministeriets bekendtgørelse nr. 248  

 af 2. juli 1962 af lov om apotekervæsenet fastsætter sundhedsstyrelsen herved  

 følgende vedrørende udlevering af lægemidler fra læger, der ikke har  

 indenrigsministeriets tilladelse til distribution af lægemidler.
 § 1.  Til brug i praksis er det tilladt læger at  

 medtage og benytte lægemidler og forbindsstoffer som led i behandlingen af  

 patienter.
 Stk. 2.  De i stk. 1 nævnte lægemidler skal være indkøbt  

 på dansk apotek eller på statens seruminstitutter.
 Stk. 3.  Den i stk. 1 omhandlede udlevering omfatter kun  

 en sådan mængde af det pågældende lægemiddel, som anvendes i umiddelbar  

 tilslutning til behandlingen.
 § 2.  Ud over den i § 1 omhandlede udlevering er det  

 uden for apotekernes almindelige åbningstid tilladt læger til patienters egen  

 anvendelse at udlevere ubrudte pakninger med lægemidler, for så vidt  

 patienten til den fortsatte behandling har behov herfor i tidsrummet fra  

 lægens besøg, og indtil patienten vil kunne fremskaffe lægemidlet fra apotek.
 Stk. 2.  Den i stk. 1 omhandlede udlevering omfatter  

 ikke de stoffer, der til enhver tid er henført under reglerne for  

 euforiserende stoffer, jfr. p.t. § 5 i sundhedsstyrelsens regler af 1.  

 december 1961 om rekvirering og udlevering af lægemidler.
 § 3.  Ved udlevering af lægemidler i henhold til § 2  

 skal lægen angive patientens navn og brugsanvisning for lægemidlets  

 anvendelse på pakningens etikette.
Stk. 2.  Senest 8 dage efter udleveringen skal lægen  

 tilstille det apotek, som har leveret den af lægen udleverede pakning, en  

 efter de herom gældende regler udfærdiget recept på lægemidlet.
Recepten skal  

 være forsynet med påtegning om, at det ordinerede er udleveret samt datoen  

 herfor.
 Stk. 3.  Efter modtagelsen af den i stk. 2 nævnte recept  

 opkræver apoteket betalingen for det af lægen udleverede lægemiddel hos  

 patienten, og for så vidt der ydes tilskud til betaling af lægemidlet,  

 opkræves den pågældende andel af prisen hos den tilskudsgivende institution.  

 Ved opkrævning af tilskud fra anerkendte sygekasser må den i § 4 i den fra 1.  

 januar 1963 gældende overenskomst mellem Danmarks Apotekerforening og De  

 samvirkende centralforeninger af sygekasser i Danmark fastsatte  

 afregningsmåde følges.
 § 4.  Ved udlevering af lægemiddelpakninger beregnet  

 til lægers videreudlevering til patienter i henhold til bestemmelserne i § 2  

 skal apoteket forsyne pakningen med følgende angivelser:
 1. Lægemidlets navn eller sammensætning.
 2. Dato for ekspeditionen.
 3. Apotekets navn.
 4. Den ekspederendes navn (initialer).
 5. Den for patienten gældende forbrugerpris samt,  

 såfremt lægemidlet udleveres i flergangsemballage, emballageprisen.
 Den anvendte etikette skal afgive plads for lægen til at anføre patientens  

 navn samt brugsanvisning for lægemidlets anvendelse.
 § 5.  Lægemidler til udlevering i henhold til  

 bestemmelserne i § 2 skal af lægen være rekvireret på dansk apotek eller på  

 statens seruminstitutter.
 Stk. 2.  Rekvireringen skal begrænses således, at lægen  

 kun opbevarer et lager til kort tids forbrug, og ved udlevering skal lægen  

 til stadighed udlevere ældre pakninger først.
 Stk. 3.  Det af lægen opbevarede lager af lægemidler til  

 udlevering i henhold til bestemmelserne i § 2 henstår på det leverende  

 apoteks regning.
 Stk. 4.  Apoteket skal på passende måde sørge for, at  

 præparater, som er udleveret til lægen, og for hvilke der i officielle  

 formelsamlinger eller på anden måde er fastsat begrænset opbevaring, eller  

 som af andre grunde trækkes ud af handelen, tilbagekaldes fra lægen fra det  

 tidspunkt, de pågældende præparater ikke må udleveres fra apotek.
 § 6.  Nærværende bestemmelser træder i kraft den 1.  

 juni 1963.
 SUNDHEDSSTYRELSEN, DEN 30. APRIL 1963.
 Esther Ammundsen.
 /Skovgaard.
