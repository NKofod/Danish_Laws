Betænkning afgivet af Beskæftigelsesudvalget den 26. maj 2021 Betænkning over Forslag til folketingsbeslutning om et coronatillæg til dagpengemodtagere [af Jette Gottlieb (EL) m.fl.]:
1. Indstillinger Et flertal i udvalget (S, V, DF, RV, KF, NB og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (EL, SF og ALT) indstiller beslutningsforslaget til vedtagelse uændret.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Et af forslagsstillernes argumenter for beslutningsforslaget er, at dagpengemodtagere står i en prekær økonomisk situation på grund af coronanedlukningen.
 Venstres medlemmer af udvalget anerkender den præmis, og derfor har Venstre også været med til at kompensere dagpengemodtagerne ved bl.a. at dispensere for jobsøgningskrav og sikre midlertidige forlængelser af dagpengeperioden.
 Venstre er dog kritiske over for argumentet om, at dagpengemodtagere er udsatte i en sådan grad, at det kræver et midlertidigt coronatillæg.
 Venstre mener heller ikke, at man kan sammenligne dagpengemodtagere med selvstændige, der eksempelvis har været tæt på at gå konkurs under coronanedlukningen.
 Endelig vil et coronatillæg nu, hvor samfundet er genåbnet, ydermere mindske incitamentet til at finde beskæftigelse i en tid, hvor hotel-, restaurations-, og turismeerhvervene netop søger arbejdskraft og er i vækst.
 Det skal kunne betale sig at arbejde, og derfor kan Venstre ikke støtte beslutningsforslaget om et coronatillæg til dagpengemodtagere.
Enhedslisten Enhedslisten er af den opfattelse, at hvis der ikke bliver vedtaget en højere dagpengedækning hurtigt, er der risiko for, at dagpengesystemet og dermed arbejdsmarkedsmodellen bryder sammen.
 Der er ganske enkelt ingen sikkerhed for, at man kan dække sine udgifter, hvis man bliver fyret.
 Enhedslisten har derfor foreslået et coronatillæg til de lønmodtagere, der har været arbejdsløse i coronaperioden med alt, hvad den har budt på af pludselige fyringer og vanskeligheder med at finde nyt arbejde.
 Vores ambition er, at det kan bane vejen for en mere langsigtet løsning med en forøgelse af dagpengene, hvilket vi opfatter som helt nødvendigt for dagpengesystemets beståen.
 Det er vores opfattelse  på baggrund af svar på de spørgsmål, vi har stillet  at regeringen har en helt urealistisk opfattelse af, hvad udgifterne ved forslaget er.
 Regeringen indregner adfærdseffekter, der fem- til tidobler den nominelle udgift, uden at angive nogen som helst evidens herfor.
Dansk Folkeparti Arbejdsmarkedet er ved at være normalt, og der er kommet rigtig mange i beskæftigelse, og med genåbningen er vi tilbage til den ledighed, der var før coronakrisen.
Hjælpepakkerne bliver udfaset, og derfor mener Dansk Folkepartis medlemmer af udvalget ikke, at der er behov for flere hjælpepakker.
3. Udvalgsarbejdet Beslutningsforslaget blev fremsat den 5. marts 2021 og var til 1. behandling den 21. maj 2021. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Carsten Kissmeyer (V) Morten Dahlin (V) Stén Knuth (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Mads Andersen (KF) Birgitte Bergman (KF) Lars Boje Mathiesen (NB) Alex Vanopslagh (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
