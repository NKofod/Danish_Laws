 1. Grundlaget for denne vejledning.
 Reglerne om værnepligtens opfyldelse ved civilt arbejde findes i  

 Indenrigsministeriets lovbekendtgørelse nr. 191 af 2. april 1993.
 2. Betingelser for at blive overført.
Overførelse til militærnægtertjeneste kan kun ske, hvis du skriftligt har  

 ansøgt om det.
For at blive overført til militærnægtertjeneste (civilt  

 arbejde) kræves at det er uforeneligt med din samvittighed at gøre tjeneste i  

 forsvaret eller redningsberedskabet, og dette skal fremgå af din ansøgning.
 Du skal i ansøgningen skrive dit personnummer, dit fulde navn og din  

 adresse, ligesom du skal underskrive ansøgningen personligt.
 3. Indsendelse af ansøgningen.
 Ansøgning om militærnægtertjeneste indsendes, når du har fået din  

 indkaldelsesordre til forsvaret eller redningsberedskabet.
 Ansøgningen sendes til:
Indenrigsministeriets Militærnægteradministration Liselundvej 12 Postboks 538 4200 Slagelse der træffer afgørelse om din overførelse.
 Du skal være opmærksom på, at din ansøgning skal være indsendt 
senest 4 uger efter,  at du har fået indkaldelsesordren.
 Du er ikke afskåret fra at indsende ansøgning på et tidligere tidspunkt.  

 Dette vil navnlig være praktisk, hvis du rejser til udlandet eller  

 midlertidigt skifter opholdssted her i landet f.eks. på grund af ferie.
 Du skal være opmærksom på, at selv om du flytter, er bortrejst eller  

 lignende har du i henhold til værnepligtsloven pligt til at sørge for, at  

 indkaldelsesordren og andre meddelelser om den værnepligt kan nå dig i rette  

 tid.
 Så husk adresseændring, eller lav en aftale med familie eller bekendte,  

 der hurtigt kan kontakte dig.
Hvis 4 ugers fristen ikke overholdes, kan du kun overføres, når særlige  

 omstændigheder taler for det.
Der skal også foreligge særlige omstændigheder,  

 hvis du ønsker at blive overført, efter at du er mødt til tjeneste i  

 forsvaret eller redningsberedskabet.
 En værnepligtig kan normalt kun een gang blive overført til  

 militærnægtertjeneste.
 4. Tjenestens art.
 Hvis du bliver overført til militærnægtertjeneste, vil du blive indkaldt  

 til et kort introduktionsophold i Slagelse.
 Her vil du få en orientering om militærnægtertjenesten og om mulighederne  

 for udstationering.
Militærnægteradministrationen har truffet aftale med en række  

 institutioner og organisationer om beskæftigelse af udstationerede  

 militærnægtere.
Udstationseringsstederne ligger spredt over hele landet.
 Du kan blive udstationeret i sociale institutioner (institutioner for  

 børn, unge og ældre og i institutioner for fysisk eller psykisk handicappede)  

 eller kulturelle institutioner (museer og teatre og lignende).
 Du kan også blive udstationeret i fredsbevægelser, organisationer med  

 tilknytning til FN, kirkelige og fælleskirkelige organisationer samt  

 miljøorganisationer.
 Dit arbejde som militærnægter vil selvfølgelig variere med institutionens  

 formål, og der er nogle bestemte regler, der skal overholdes.
 Arbejdet må således ikke forudsætte en bestemt faglig uddannelse eller en  

 forudgående erhvervsmæssig erfaring inden for det pågældende område.
 Du må heller ikke udfylde en ledig normeret stilling, og du må ikke  

 tidligere have været ansat i eller have haft tilknytning til institutionen.
Af praktiske grunde kan du ikke blive udstationeret, hvis din tjenestetid  

 er på under 26 arbejdsdage.
I så fald vil du blive beskæftiget med manuelle  

 arbejdsopgaver af praktisk art i og i nærheden af Slagelse.
5. Hvor længe skal du være inde? Varigheden af militærnægtertjenesten svarer til varigheden af den tjeneste  

 inden for forsvaret eller redningsberedskabet, som du overføres fra.
 6. Daglig arbejdstid.
 Du vil få en arbejdstid, der svarer til den tid, der gælder på det  

 almindelige arbejdsmarked.
 7. Sanitetstropperne.
 Hvis det ikke vil være imod din samvittighed at gøre tjeneste i  

 sanitetstropperne (Forsvarets Lægekorps), kan du søge om at aftjene din  

 værnepligt der.
 Men du skal vide, at du i et vist omfang vil blive uddannet i våbenbrug.
 I din ansøgning skal du anføre grunden til, at du ønsker at gøre tjeneste  

 i sanitetstropperne.
 Med hensyn til ansøgningen og ansøgningsfristen gælder i øvrigt samme  

 regler som for ansøgning om overførelse til militærnægtertjeneste (civilt  

 arbejde).
