Bekendtgørelse om finansiering af driften af regnskabskontrol med børsnoterede virksomheder omfattet af årsregnskabsloven I medfør af § 156, stk. 3, i årsregnskabsloven, jf. lovbekendtgørelse nr. 647 af 15. juni 2006, fastsættes:
Kontrolafgift § 1. Til finansiering af regnskabskontrollen med børsnoterede virksomheder omfattet af årsregnskabsloven opkræves en årlig afgift.
 § 2. afgiften udgør:
1) 15.000 kr. for virksomheder, hvis markedsværdi af de noterede eller handlede værdipapirer er på under 250 mio. kr. pr. balancedagen i det på opkrævningsdagen senest afsluttede regnskabsår, 2) 30.000 kr. for virksomheder, hvis markedsværdi af de noterede eller handlede værdipapirer er på 250 mio. kr. eller derover, men under 1 mia. kr. pr. balancedagen i det på opkrævningsdagen senest afsluttede regnskabsår og 3) 45.000 kr. for virksomheder, hvis markedsværdi af de noterede eller handlede værdipapirer er på mindst 1 mia. kr. pr. balancedagen i det på opkrævningsdagen senest afsluttede regnskabsår.
Opkrævning § 3. Afgiften opkræves hos virksomheder omfattet af årsregnskabsloven, hvis kapitalandele, gældsinstrumenter eller andre værdipapirer er optaget til notering eller handel på et reguleret marked i et EU/EØS-land, 1. januar i opkrævningsåret.
 § 4. For 2008 opkræver Erhvervs- og Selskabsstyrelsen afgiften i juli, og afgiften forfalder til betaling den 15. august.
 § 5. For 2009 og de følgende år opkræver Erhvervs- og Selskabsstyrelsen afgiften i april, og afgiften forfalder til betaling den 1. maj hvert år.
Ikrafttræden § 6. Bekendtgørelsen træder i kraft den 1. juli 2008.
 Stk. 2. Samtidig ophæves bekendtgørelse nr. 1065 af 4. november 2004 om finansiering af driften af regnskabskontrol med børsnoterede virksomheder omfattet af årsregnskabsloven.
