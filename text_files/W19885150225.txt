Antaget, at forsikringsselskaber kan registrere oplysninger om  

 personnummer i forbindelse med oprettelse af livsforsikringer og pensioner,  

 idet de er indberetningspligtige i henhold til skattekontrolloven.
Endvidere  

 antaget, at forsikringsselskaber i konkrete tilfælde kan registrere  

 personnumre, selvom den tegnede forsikring ikke er indberetningspligtig.
 Registertilsynet fandt på grundlag af flere forsikringsselskabers  

 oplysninger, at selskabernes registrering og videregivelse til offentlige  

 myndigheder af personnumre i forbindelse med oprettelse af livsforsikringer  

 og pensioner lovligt kan ske til opfyldelse af selskabernes  

 indberetningspligt i henhold til skattekontrolloven.
 Med hensyn til andre forsikringer, f.eks. ulykkesforsikringer og  

 lovpligtige auto- og hundeansvarsforsikringer, som ikke er  

 indberetningspligtige, og som tegnes af samme forsikringstager sammen med  

 forsikringsordninger, for hvilke der lovligt kan registreres personnumre,  

 f.eks. indberetningspligtige forsikringer, havde Registertilsynet ikke  

 generelle indvendinger imod, at forsikringsselskaberne internt anvender  

 lovligt registrerede personnumre til identifikation og ajourføring af  

 samtlige forsikringstagerens engagementer.
Med hensyn til de tilfælde, hvor forsikringstageren har tegnet  

 forsikringer, som ikke er indberetnings- eller lovpligtige, fandt  

 Registertilsynet efter omstændighederne, at hensynet til et  

 forsikringsselskabs enhedsadministration i det konkrete tilfælde kan begrunde  

 registrering af personnumre.
Registertilsynet har herved navnlig lagt vægt  

 på, at forsikringsselskabernes virksomhed i forvejen er undergivet offentligt  

 tilsyn, jf. lov-bekendtgørelse nr. 127 af 23. marts 1984 om  

 forsikringsvirksomhed.
Forsikringsselskabernes videregivelse af lovligt registrerede personnumre  

 til Foreningen til Bedømmelse af Personforsikringsrisiko  

 ( Bedømmelsesforeningen) og foreningens registrering og videregivelse af  

 personnumre vedrørende personer, der er undergivet foreningens bedømmelse,  

 fandtes ikke at være i strid med lov om private registre m.v. § 4 a.
Tilsynet  

 fandt denne fremgangsmåde særligt begrundet i hensynet til at undgå  

 forveksling af helbredsoplysninger i forbindelse med foreningens udarbejdelse  

 af helbredsvurderinger, som foretages på grundlag af oplysninger indsamlet  

 fra forskellige kilder, bl.a. forsikringstageren selv, forsikringstagerens  

 læge, behandlende hospital m.v.
 Registertilsynet fandt i øvrigt i den forbindelse, at registrering og  

 videregivelse af personnumre til advarselsformål normalt ikke kan antages at  

 opfylde betingelserne i lov om private registre m.v. § 4 a.
 Registertilsynets årsberetning 1988 s. 81.
