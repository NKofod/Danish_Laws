Moms og lønsumsafgift Reference:
ML § 38, stk. 1 Lønsumsafgiftslovens § 4, stk. 1 A A/S's klage til Landsskatteretten skyldes at told- og skatteregionen har  

 fundet, at indtægter, der i A-fælleregistreringens regnskaber er  

 medtaget under posten "Resultatandele vedrørende anparter i behold",  

 skal medregnes til omsætningen i forbindelse med udregningen af  

 A-koncernens delvise fradragsprocent efter momslovens § 38, stk. 1. Told- og  

 skatteregionen har i den forbindelse afkrævet selskabet 230.279 kr. for  

 for meget afløftet moms for perioden fra 1. juli 1996 til 31. december  

 1997.
 Klagen skyldes endvidere, at told- og skatteregionen har anset  

 A-fællesregistreringen som en virksomhed indenfor den finansielle  

 sektor, hvorfor den skal betales lønsumsafgift efter  

 lønsumsafgiftslovens § 4, stk. 2, nr. 1. Told- og skatteregionen har i  

 den forbindelse afkrævet selskabet 192.393 kr. i for lidt betalt  

 lønsumsafgift.
 Med virkning fra den 1. juli 1996 blev der givet tilladelse til  

 fællesregistrering af følgende selskaber efter moms- og  

 lønsumsafgiftsloven:
 A A/S er fra 1. oktober 1996 registreret som afregnende selskab.
 Fællesregistreringen ophørte med udgangen af 1997.
A A/S og E A/S har begge i perioden før 1. juli 1996 været  

 registreret efter lønsumsafgiftsloven som virksomheder indenfor den  

 finansielle sektor.
Efter den 31. december 1997 er begge selskaber ligeledes  

 registreret efter lønsumsafgiftsloven som sådan.
A A/S er et børsnoteret moderselskab, der ejer alle virksomhederne  

 i koncernen 100 pct.
Selskabets formål omfatter handel med og  

 formidling af anparter i interessentskaber, kommanditselskaber og andre  

 virksomheds- og selskabsformer, aktier, samt pantebreve og andre  

 værdipapirer, herunder garantistillelse i forbindelse hermed, tillige  

 med administration, rådgivning, investering, samt virksomhed i  

 tilknytning hertil.
Selskabets aktiviteter kan udøves i  

 datterselskaber.
 B A/S's formål er at yde rådgivning i forbindelse med  

 etablering af et investeringsprojekter samt finansielle produkter.
 C A/S's formål er handel og administration samt anden dermed  

 forbundet virksomhed.
 E A/S's formål er at købe, belåne samt formidle salg af  

 anparter i interessentskaber, kommanditselskaber og andre virksomhedsformer,  

 samt øvrig virksomhed i tilknytning hertil.
 Fællesregistreringen har både haft momspligtige  

 administrations- og projektindtægter samt momsfrie indtægter  

 vedrørende køb og salg af anparter, herunder salgskommission.
Af E A/S's årsregnskab for 1996 fremgår af balancen pr. 31.  

 december 1996 under posten "Finansielle anlægsaktiver" en beholdning af  

 kommanditanparter på 19.285.882 kr.
Under omsætningsaktiver er  

 angivet en beholdning af anparter på 29.213.882 kr.
Selskabets samlede  

 aktiver er opgjort til 56.096.222 kr.
I revisionsprotokollatet til dette  

 regnskab hedder det vedrørende beholdningen af anparter:
"Beholdning af anparter, 19.286 tkr. (finansielle  

 anlægsaktiver) Beholdningen, som uændret omfatter 1.224 DMK-anparter er optaget til  

 anskaffelsessummer, reguleret for resultatandele og modtagne udlodninger.  

 Derudover er der i tidligere regnskabsår foretaget opskrivninger til  

 optionsværdierne lineært frem til optionstidspunkterne.
De  

 foretagne opskrivninger er ført over til resultatopgørelsen og  

 henlagt ved overskudfordelingen til en særlig opskrivningsfond under  

 egenkapitalen.
Der er afsat udskudt skat med 34 % af den til enhver tid  

 værende opskrivningsfond.
 Vi har afstemt beholdningen af anparter med specifikation fra  

 anpartssystemet.
 Samtlige anlægsanparter er værdiansat til den indre  

 værdi i de enkelte kommanditselskaber pr. 31. december 1996,  

 jævnfør tidligere bemærkninger angående  

 opskrivninger.
Beholdning af anparter, 29.214 tkr. (omsætningsaktiver) Beholdningen er optaget til anskaffelsessummer, reguleret for  

 resultatandele og modtagne udlodninger.
Dog er der nedskrevet til indre  

 værdi, hvor bogført værdi overstiger det  

 pågældende selskabs indre værdi.
Beholdningen er  

 sammenholdt med specifikation fra anpartssystemet.
Idet vi henviser til tidligere års revisionsprotokollater, skal vi  

 bemærke, at selskabets værdiansættelse af anparter i K/S F  

 fortsat afviger fra den anvendte regnskabspraksis.
Selskabet har i lighed med  

 1995 indtægtsført ca. 10 tkr. pr. anpart (antal anparter:  

 18) G-anparter Selskabets ledelse har ultimo 1996 foretaget en revurdering af  

 scrapværdierne på de 11 skibe, som indgår som aktiver i  

 kommanditistselskaberne, primært som følge af , at H indtil  

 videre ikke har udnyttet købsoptionerne.
 Afvigelserne til de af kommanditselskaberne vurderede scrapværdier  

 udgør følgende:
Scrapværdi ipct.  af byggesum G's vurdering A's vurdering Produkttankskibe (2 stk.) 20 % 4 % Containerskibe (9 stk.) 20 % 17 % Selskabet vil således foretage afskrivninger ned til de af selskabet  

 vurderede scrapværdier ved udløb.
Revurderingen medfører,  

 at de regnskabsmæssige afskrivninger på selskabets i alt 4.014  

 G-anparter i 1996 forøges med 1.291 tkr.
Selskabet har derfor i  

 årsregnskabet for 1996 foretaget en hensættelse på i alt  

 1.300 tkr., som i årsregnskabet er modregnet fuldt ud på  

 omsætningsbeholdningen.
Udviklingen i selskabets samlede anpartsbeholdning har de seneste år  

 gået mod en koncentration af G-anparter.
Således udgør  

 G-anparterne pr. 31 december 1996 næsten 90 % af beholdningens samlede  

 bogførte værdi.
Vi kan tilslutte os det af ledelsen anlagte skøn." I årsregnskabets resultatopgørelse er indtægter ved  

 køb og salg af anparter medtaget med 3.510.707 kr. og "Nettoresultat  

 anparter i beholdning" er opgjort til 8.531.187 kr.
Selskabets samlede  

 indtægter er opgjort til 12.471.964 kr.
I specifikation til regnskabet  

 er nettoresultatet af anparter i beholdning opgjort således:
 Nettoresultat anparter i beholdning:
Resultatandele vedrørende anparter i behold kr. 13.264.145 kr.
Regulering nedskrivning anparter - (156.883) kr.
Afskrivning, anparter - 4.576.075 kr.
 8.531.187 kr.
 I selskabets beskrivelse af regnskabspraksis er anført:
 "Indtægtskriterium.
Solgte anparter Avancen på solgte anparter indtægtsføres på  

 afhændelsestidspunktet Indtægter af anparter i behold For at opnå et retvisende billede af årets aktiviteter  

 indtægtsføres henholdsvis udgiftsføres en  

 forholdsmæssig andel af resultatet i de pågældende  

 selskaber, opgjort på grundlag af det senest foreliggende regnskab.
 Der foretages regnskabsmæssige afskrivninger på beholdning af  

 anparter i selskaber, hvor den bogførte værdi overstiger den  

 aftalte optionspris.
 Endvidere foretages der nedskrivninger til regnskabsmæssig indre  

 værdi på anparter, hvor bogført værdi efter  

 afskrivninger overstiger denne værdi.
I tidligere regnskabsår er der foretaget opskrivninger af  

 anlægsanparter, jf. afsnittet om finansielle anlægsaktiver." "Finansielle anlægsaktiver.
Beholdning af anparter Anlægsanparter optages til anskaffelsessummer, reguleret for  

 resultatandele, jf. omtalen under indtægtskriterier.
Modtagne  

 udlodninger fragår i den bogførte værdi.
På anlægsanparter, hvor optionsprisen overstiger den  

 bogførte værdi, er der i tidligere år foretaget  

 lineær opskrivning til optionspris.
Værdiansættelsen svarer  

 herefter til regnskabsmæssig indre værdi i kommanditselskabernes  

 regnskaber.
Opskrivningen, som er tilendebragt i 1994, er henført til  

 opskrivningsfonden under egenkapitalen og indtægtsført over  

 resultatopgørelsen.
Det til opskrivningsfonden henlagte beløb  

 er efter fradrag af beregnet skat.
Der henvises til note 4 og 7." Af E A/S's årsregnskab for 1997 fremgår af balancen pr. 31.  

 december 1997 under posten "Finansielle anlægsaktiver" en beholdning af  

 anparter på 12.542.927 kr.
Under omsætningsaktiver er angivet en  

 beholdning af anparter på 32.733.141 kr.
Selskabets samlede aktiver er  

 opgjort til 52.986.770 kr.
I revisionsprotokollatet til dette regnskab hedder  

 det vedrørende beholdningen af anparter:
"Beholdning af anparter, 12.543 tkr. (finansielle  

 anlægsaktiver) Beholdningen, som efter optionsudnyttelsen i 1997 omfatter G-anparter, er  

 optaget til anskaffelsessummer, reguleret for resultatandele og modtagne  

 udlodninger.
 ...
Beholdningen af anparter, 32.733 tkr. (omsætningsaktiver) ...
 Værdiansættelse af anparter i K/S F afviger fortsat fra den  

 anvendte regnskabspraksis, men afvigelsen må anses for  

 uvæsentlig.
G-anparter Selskabets ledelse foretog ultimo 1996 en revurdering af  

 scrapværdierne på de nu 8 skibe, som indgår som aktiver i  

 kommanditistselskaberne.
Selskabet foretager således lineære afskrivninger ned til de  

 af selskabet vurderede scrapværdier ved udløb,  

 jævnfør revisionsprotokollat af 21. marts 1997, side 67.  

 Revurderingen medfører, at de regnskabsmæssige afskrivninger  

 på selskabets i alt 3.686 G-anparter i 1997 forøges med 1.310  

 tkr.
De akkumulerede ekstraordinære afskrivninger udgør ultimo  

 1997 i alt 2.388 tkr., som i årsregnskabet er modregnet fuldt ud  

 på omsætningsbeholdningen.
Udviklingen i selskabets samlede anpartsbeholdning har de seneste år  

 gået mod en koncentration af G-anparter.
Således udgør  

 G-anparterne pr. 31. december 1997 næsten 96 % af beholdningens samlede  

 bogførte værdi.
 Den anvendte regnskabspraksis omkring G-anparterne medfører, at det  

 fremtidige afkast på anparterne formindskes relativt hurtigt.
Sammenholdes den bogførte værdi af alle G-anparter pr. 31.  

 december 1997, 43.351 tkr.
Med en tilbagediskonteret værdi af de  

 budgetterede fremtidige udlodninger, kan den interne rente beregnes til 6, 7  

 % p.a.
 Den tilsvarende interne rente var ultimo 1996 ca. 9 % p.a.
 Til illustration af følsomheden på  

 tilbagediskonteringsværdierne på G-anparter kan opstilles  

 følgende:
Værdi af beholdning Forskel til bogført værdi 31/12 1997 31/12 1997 Bogført værdi pr. 31/12 1997, 3.686 G-anparter 43.351 - Tilbagediskonteret nutidsværdi af budgetterede  

 fremtidige kontante udlodninger ved en intern  

 rente på:
 5 pct. p.a.
47.213 3.862 6,7 pct. p.a.
43.351 0 10 pct. p.a.
37.312 (6.039) 15 pct. p.a.
30.081 (13.370) Det er således vores opfattelse, at selskabet nøje bør  

 overveje, hvorvidt selskabet inden for de nærmeste år bør  

 ændre regnskabsprincip omkring værdiansættelsen af anparter  

 og overgå til et tilbagediskonteringsprincip e.l." I årsregnskabets resultatopgørelse er indtægter ved  

 køb og salg af anparter medtaget med 5.837.560 kr. og "Nettoresultat  

 anparter i beholdning" er opgjort til 7.603.858 kr.
Selskabets samlede  

 indtægter er opgjort til 14.410.888 kr.
I specifikation til regnskabet  

 er nettoresultatet af anparter i beholdning opgjort således:
Nettoresultat anparter i beholdning Resultatandele vedrørende anparter i behold 10.314.892 kr.
Regulering nedskrivning anparter - 395.498 kr.
Afskrivning, anparter - 2.315.536 kr.
 7.603.858 kr.
 Det er oplyst, at E A/S ikke øver nogen indflydelse på  

 driften af de virksomheder, hvori det ejer anparter.
Told- og skatteregionen har opgjort den samlede omsætning under  

 fællesregistreringen i 1996, inkl. posten resultatandele anparter i  

 behold i  A/S til 23.243.260 kr.
For 1997 er den samlede omsætning  

 inkl. denne post opgjort til 22.711.988 kr.
Resultatandele af anparter i  

 behold  i koncernens regnskaber i 1996 udgjorde således efter told- og  

 skatteregionens opgørelse 57 pct. af den samlede omsætning i  

 fællesregistreringen og i 1997 47 pct.
Fællesregistreringen har ved opgørelsen af årets  

 momsfradragsprocent efter momslovens § 38, stk. 1, ikke medregnet  

 regnskabsposten "Resultatandele vedrørende anparter i behold".  

 Fællesregistreringen har for 2. halvår 1996 opgjort  

 momsfradragsprocenten til 65 pct. og for 1997 til 58 pct.
I  

 fællesregistreringens opgørelse af momsfradragsprocenten er i  

 den samlede omsætning medtaget E A/S's indtægter ved køb  

 og salg af anparter.
 Den fællesregistrerede enhed har betragtet sig som værende  

 ikke finansiel virksomhed og har derfor afregnet lønsumsafgift efter  

 lønsumsafgiftslovens § 4, stk. 1 (metode 4) i stedet for § 4, stk. 2,  

 nr. 1 (metode 2).
 Ad momsfradraget:
 Told- og skatteregionen har ved den påklagede afgørelse  

 fundet, at indtægter, der i koncernens regnskab er medtaget under  

 posten "Resultatandele vedrørende anparter i behold", skal medregnes  

 til omsætningen i forbindelse med udregningen af  

 fællesregistreringens delvise fradragsprocent efter momslovens § 38,  

 stk. 1. Told- og skatteregionen har opgjort momsfradragsprocenten til  

 henholdsvis 31 % for 2. halvår 1996 og 28 % for 1997. Told- og  

 skatteregionen har i den forbindelse afkrævet selskabet 230.279 kr. for  

 for meget afløftet moms for perioden fra 1. juli 1996 til 31. december  

 1997.
 Told- og skatteregionen har som begrundelse anført, at  

 resultatandele vedrørende anparter i behold ikke kan karakteriseres  

 som passiv kapitalanbringelse i momslovens forstand, da der her er tale om  

 systematisk anbringelse af ledig kapital i overensstemmelse med selskabets  

 formål.
Regionen har endvidere anført, at resultatandele vedrørende  

 anparter i behold ikke skal holdes uden for fællesregistreringens  

 samlede omsætning i forbindelse med beregningen af den delvise  

 fradragsprocent, idet der ikke er tale om udbytte, men derimod er tale om  

 udøvelse af egentlig erhvervsvirksomhed.
Regionen har i den  

 forbindelse henvist til Skatteretten 2, 2. udgave, side 681 af Jens Olav  

 Engholm Jacobsen m.fl.
Regionen har videre anført, at resultatandelene ikke skal holdes  

 uden for fællesregistreringens samlede omsætning i forbindelse  

 med beregningen af den delvise fradragsprocent, idet  

 fællesregistreringen driver virksomhed med køb og salg af  

 anparter bl.a.
X- og Y anparter, og den overvejende del af transaktionerne  

 vedrørende anparter må henføres til  

 fællesregistreringens omsætningsformue og ikke til  

 anlægsformuen.
Regionen har henvist til, at i 1996 udgjorde  

 beholdningen af anparter under finansielle anlægsaktiver 19.286.000 kr.  

 og beholdningen af anparter under omsætningsaktiver 29.214.000 kr.,  

 samt at de tilsvarende tal for 1997 var 12.543.000 kr. mod 32.733.000 kr.  

 Endvidere udgør resultatandelene i 1996 57 pct. og i 1997 47 pct. af  

 den samlede omsætning i fællesregistreringen.
 Regionen har videre anført, at beløbet skal medtages ved  

 beregningen af det delvise fradrag, fordi resultatandelene ikke falder uden  

 for momsområdet, da de medfører et ressourcetræk på  

 fællesomkostninger såsom revisorudgifter, kontorhold, telefon,  

 anvendelse af edb-systemer mv.
Yderligere har regionen anført, at EF-domstolens dom i sag C 333/91  

 (Sofitam) kun vedrører aktieudbytte, som blev anset for at falde  

 udenfor momsområdet.
Der er ikke i dommen taget stilling til, om andet  

 også falder udenfor.
 Endelig har regionen i sin udtalelse henvist til Told- og Skattestyrelsens  

 præcisering af udtrykket kapitalanbringelse i TfS 1999.908. Det  

 fremgår heraf, at fradraget i en situation som  nærværende  

 sag skal opgøres skønsmæssigt efter momslovens § 38, stk.  

 2, samt at denne praksisændringen kun skal have fremadrettet  

 virkning.
 A A/S's repræsentant har overfor Landsskatteretten nedlagt  

 påstand om, at det godkendes at posten "resultatandele af anparter i  

 behold" ikke skal medregnes ved beregningen af fællesregistreringens  

 delvise fradrag efter momslovens § 38, stk. 1.
Repræsentanten har til støtte for sin påstand  

 anført, at "resultatandele af anparter i behold" alene dækker  

 over en regnskabspost, som ikke er udtryk for omsætning i momslovens  

 forstand.
Selskabet valgte med virkning for regnskabsåret 1986, at  

 indtægtsføre resultatandelene løbende, men kunne i  

 princippet ligeså godt have indtægtsført beløbene  

 ved udløb med et regnskabsmæssigt resultat på 0 kr.
Efter  

 repræsentantens opfattelse, kan det ikke være afgørende  

 for momsgrundlaget, hvilke regnskabsmæssige principper selskabet har  

 valgt.
Repræsentanten har videre anført, at de  

 pågældende andele ikke er udtryk for økonomisk virksomhed  

 i momsmæssig henseende.
Der er ikke fra fællesregistreringen  

 leveret ydelser, hvor modværdien er de omhandlede resultatandele.  

 Repræsentanten har i den forbindelse understreget, at beholdningen af  

 anparter for det meste består af G/H-anparter, som er optaget som  

 finansielle anlægsaktiver.
Nettoafgangen af G-anparter skyldes alene,  

 at H i tre af skibsprojekterne har udnyttet sin option til at erhverve det  

 pågældende skib.
Der er alene tale om en passiv investering, hvor  

 der ikke sker salg i modsætning til handel med X- og Y anparter, hvor  

 kommissionshonoraret er indregnet ved opgørelse af  

 momsafløftningsprocenten.
Repræsentanten har videre  

 understreget, at der ikke er knyttet væsentlige ressourcer til  

 anlægsaktiver i form af G-anparter.
 Repræsentanten har videre henvist til EF-domstolens dom i sag C  

 333/91 (Sofitam), hvor domstolen fandt, at aktieudbytte ikke skal medregnes i  

 den samlede omsætning ved beregning af den delvise fradragsprocent.  

 Efter repræsentantens opfattelse, er der ikke forskel på at have  

 anparter i stedet for aktier, og det er irrelevant, at forsøge at  

 definere udbytte/resultatandele udfra skattelitteraturen.
 Repræsentanten har yderligere henvist til pkt. 15 og 16 i  

 generaladvokatens præmisser i nævnte sag.
Repræsentanten har videre henvist til nævnte doms  

 præmisser 12, 13 og 14, som  fastslår, at erhvervelsen af  

 selskabsandele ikke i sig selv skal betragtes som økonomisk virksomhed  

 i 6. momsdirektivs forstand.
Udbytte, som er et resultat af besiddelse af  

 kapitalinteresser, er derfor fradragsordningen uvedkommende og skal udelades  

 ved beregningen af pro rata-satsen for momsfradrag ifølge  artikel 17  

 og 19 i 6. momsdirektiv.
Repræsentanten har endelig anført, at Told- og  

 Skattestyrelsen i TfS 1999.908 har præciseret, at indtægter fra  

 aktier og anparter, som ikke er udtryk for økonomisk virksomhed, ikke  

 skal medregnes i nævneren ved opgørelse af fradragsprocenten  

 efter momslovens § 38, stk. 1, uanset indtægtens størrelse.
Det  

 forhold, at resultatandelene i årsregnskaberne udgør en  

 væsentlig del af den samlede omsætning, kan derfor ikke i sig  

 selv føre til, at fradragsprocenten skal påvirkes.
 Ad lønsumsafgift:
 Told- og skatteregionen har ved afgørelsen af 14. januar 2000  

 endvidere fundet, at fællesregistreringen må betragtes som en  

 virksomhed indenfor den finansielle sektor, hvorfor der skal betales  

 lønsumsafgift efter lønsumsafgiftslovens § 4, stk. 2, nr. 1.  

 Told- og skatteregionen har i den forbindelse afkrævet selskabet  

 192.393 kr. i for lidt betalt lønsumsafgift.
 Told- og skatteregionen har som begrundelse for at anse  

 fællesregistreringen for lønsumsafgiftspligtig i henhold til  

 lønsumsafgiftslovens § 4, stk. 2, nr. 1, anført, at  

 fællesregistreringen må anses for en virksomhed indenfor den  

 finansielle sektor.
 Regionen har i den forbindelse lagt vægt på de i  

 fællesregistreringen to lønsumsafgiftspligtige selskabers - A A  

 /S og E A/S - formål.
 Regionen har endvidere lagt vægt på følgende uddrag af  

 årsberetningen for koncernen 1996:
"koncernens idegrundlag er udøvelse af handelsvirksomhed på  

 finansielle nichemarkeder." I oktober måned blev noteringen af A A/S flyttet fra  

 børskurslistens gruppe af Investeringsselskaber til Handel og Service.
"Nettoresultat anparter i beholdning udvikler sig som forventet og er ca.  

 700 t.kr. højere end sidste år.
Resultatet er påvirket  

 positivt af en kursregulering på obligationer i anpartsbeholdningen med  

 ca. 1 mio." Regionen har yderligere lagt vægt på, at salget af finansielle  

 ydelser udgør en så væsentlig del af  

 fællesregistreringens omsætning, at den ikke kan karakteriseres  

 som en biaktivitet.
Den finansielle aktivitet må i stedet betragtes som  

 hovedaktivitet, idet indtægter ved køb og salg af anparter samt  

 resultatandele af anparter i beholdning og salgskommissioner 2. halvår  

 1996 udgør 9.508.352 kr. svarende til 69 pct. af en samlet  

 omsætning på 13.877.204 kr.
I 1997 udgør det tilsvarende  

 16.243.958 kr. svarende til 72 pct. af en samlet omsætning på  

 22.711.988 kr.
Regionen har videre lagt vægt på, at størrelsen af den  

 af regionen beregnede delvise fradragsret - på 35 pct. i 1996 og 28  

 pct. for 1997 - betyder, at fællesregistreringen i henhold til  

 skatteministeriets cirkulære nr. 186 af 29. oktober 1992, pkt. 5 og 6  

 skal klassificeres som finansiel virksomhed, idet virksomhedens momspligtige  

 salg udgør mindre end halvdelen af den samlede omsætning og  

 fradragsretten som følge af virksomhedens momsfri finansielle  

 aktiviteter er under 50 pct.
Regionen har i den forbindelse anført, at  

 uanset om den delvise momsfradragsprocent ville overstige 50 pct. ville  

 fællesregistreringen alligevel kunne klassificeres som finansiel  

 virksomhed.
Regionen har endelig lagt vægt på, at virksomheden overfor  

 offentligheden fremtræder som finansiel virksomhed.
Regionen har herved  

 bl.a. henset til at det i en artikel i Revisorbladet om A/S's  

 årsregnskab for 1997 skrives, at selskabet tilbyder en bred vifte af  

 ret specialiserede ydelser indenfor den finansielle sektor.
 A A/S's repræsentant har overfor Landsskatteretten nedlagt  

 påstand om, at den fællesregistrerede enhed ikke skal  

 omklassificeres til at beregne lønsumsafgift efter  

 lønsumsafgiftslovens § 4, stk. 2, nr. 1.
 Til støtte for sin påstand har repræsentanten  

 anført, at efter pkt. 3 i Skatteministeriets cirkulære nr. 186  

 af 29. oktober 1992 om afgift af lønsum m.v. er finansielle ydelser  

 afgrænset til aktiviteter vedrørende ind- og udlån,  

 kreditformidling, investeringsforvaltning, forsikring, pensionsopsparing,  

 handel med finansielle kontrakter, f.eks. futures (terminskontrakter) og  

 optioner (købs- og salgsrettigheder). Da den fællesregistrerede  

 enheds salg af sådanne finansielle ydelser ikke udgør en  

 væsentlig del af den fællesregistrerede enheds samlede  

 omsætning, kan fællesregistreringen ikke være omfattet af  

 lønsumsafgiftslovens § 4, stk. 2, nr. 1, idet det i cirkulærets  

 pkt. 4 er anført, at den særlige afgiftssats for virksomheder  

 inden for den finansielle sektor kun omfatter virksomhed, hvor salget af  

 finansielle ydelser udgør en væsentlig del af virksomhedens  

 samlede omsætning.
Repræsentanten har videre anført, at efter cirkulærets  

 pkt. 5 skal der for virksomheder, der - som fællesregistreringen - har  

 haft både momspligtige aktiviteter og momsfrit salg af finansielle  

 ydelser foretages en konkret vurdering af, om virksomheden skal betragtes som  

 en finansiel virksomhed efter lønsumsafgiftsloven, hvorved der skal  

 lægges afgørende vægt på, om den finansielle  

 aktivitet kan anses som virksomhedens hovedaktivitet eller biaktivitet.
I  

 overvejelserne herom indgår en omsætningsfordeling baseret  

 på opgørelse af momsfradragsretten for fællesomkostninger.  

 Derudover kan det indgå i vurderingen, om virksomheden overfor  

 offentligheden fremtræder som en finansiel virksomhed.  

 Fællesregistreringen har opgjort en momsfradragsprocent for  

 fællesomkostninger, som langt overstiger 50 pct.
Enheden kan derfor  

 ikke betragtes som en finansiel virksomhed.
 Repræsentanten har videre anført, at  

 fællesregistreringens selskaber ikke er underkastet Finanstilsynets  

 kontrol, hvorfor A A/S og E A/S ikke udad til fremtræder som en  

 finansiel virksomhed.
 Landsskatteretten udtalte:
Efter momslovens § 38, stk. 1, kan der for varer og ydelser, som en  

 registreret virksomhed anvender både til fradragsberettigede  

 formål efter § 37 og til andre formål i virksomheden, foretages  

 fradrag for den del af afgiften, der forholdsmæssigt svarer til  

 omsætningen i den registreringspligtige virksomhed.
Ved  

 opgørelse af omsætningen ses bort fra  

 omsætningsbeløb, der vedrører levering af  

 investeringsgoder, som har været benyttet i virksomheden.
 Der ses endvidere bort fra omsætningsbeløb, som  

 vedrører bitransaktioner vedrørende fast ejendom, og  

 omsætningsbeløb, som hidrører fra passiv  

 kapitalanbringelse, herunder enkeltstående udlån mellem moder- og  

 datterselskaber og mellem søsterselskaber, samt renteindtægter  

 fra købekontrakter og kreditkøbsaftaler, som er indgået i  

 forbindelse med virksomhedens salg og udlejning af egne varer.
Landsskatteretten finder, at Fællesregistreringen må anses at  

 have drevet økonomisk virksomhed bl.a. med handel med de omhandlede  

 anparter.
Fællesregistreringen har i konsekvens heraf medtaget  

 indtægter ved køb og salg af disse anparter ved  

 opgørelsen af den delvise fradragsret.
Landsskatteretten lægger til grund, at fællesregistreringen  

 ikke har øvet indflydelse på driften af de kommanditselskaber,  

 hvori det har ejet anparter.
Henset hertil findes de omhandlede  

 resultatandele ikke at være udtryk for udnyttelsen af et gode med  

 henblik på at opnå varige indtægter, men alene at  

 være en følge af ejendomsretten til godet, jf. præmis 13 i  

 EF-domstolens dom i sagn C 60/90 (Polysar).
Uanset de omhandlede resultatandele udgør en væsentlig del af  

 fællesregistreringens samlede indtjening i den omhandlede periode,  

 findes der herefter ikke grundlag for at antage, at disse resultatandele skal  

 medtages ved beregningen af den delvise fradragsret efter momslovens § 38,  

 stk. 1. Dette indebærer, at Fællesregistreringen f.s.v.a.  

 sådanne udbytter må sidestilles med de i Told-og Skattestyrelsens  

 udtalelse i TfS 1999.908 nævnte holdingselskaber.
Da det her er  

 antaget, at anvendelsen af § 38, stk. 2 er en skærpelse af praksis,  

 således at anvendelse af denne bestemmelse til begrænsning af  

 fradragsretten i tilfælde hvor der må antages at knytte sig  

 momsbelagte udgifter til erhvervelse af sådanne indtægter, alene  

 kan ske med virkning fra offentliggørelsen af udtalelsen, finder  

 Landsskatteretten ikke grundlag for at tage stilling til, om  

 Fællesregistreringens fradragsret kunne have været  

 begrænset efter denne bestemmelse.
 Klagerens påstand tages derfor til følge med denne  

 begrundelse.
 Det fremgår af lønsumsafgiftslovens § 4, stk. 1, at  

 afgiftsgrundlaget er virksomhedens lønsum med tillæg af overskud  

 eller med fradrag af underskud af selvstændig erhvervsvirksomhed i  

 indkomståret.
 Af lønsumsafgiftslovens § 4, stk. 2 følger, at  

 afgiftsgrundlaget er virksomhedens lønsum med tillæg af 90 pct.  

 for følgende virksomheder:
 ...
 Af skatteministeriets cirkulære nr. 186 af 29. oktober 1992 om  

 afgift af lønsum m.v. fremgår følgende:
" 3. ... Den finansielle sektor omfatter som udgangspunkt alle  

 virksomheder, som leverer finansielle ydelser i forbindelse med  

 erhvervsmæssig virksomhed her i landet.
Finansielle ydelser er  

 aktiviteter vedrørende ind- og udlån, kreditformidling,  

 investeringsforvaltning, forsikring, pensionsopsparing, betalingsformidling  

 samt handel med valuta og/eller værdipapirer, herunder handel med  

 finansielle kontrakter, f. eks. futures (terminskontrakter) og optioner  

 (købs- og salgsretter).
 Sektoren omfatter således forsikringsvirksomheder, banker,  

 sparekasser andelskasser, realkreditinstitutter, pensionskasser,  

 børsmæglerselskaber, pantebrevshandlere, vekselerere,  

 finansieringsfonde, investeringsforeninger og -selskaber og andre  

 virksomheder med finansielle aktiviteter.
 4. Det særlige afgiftsgrundlag og den særlige afgiftssats for  

 virksomheder inden for den finansielle sektor omfatter imidlertid kun  

 virksomheder, hvor salget af finansielle ydelser udgør en  

 væsentlig del af virksomheden samlede omsætning. ...
 5. For virksomheder, som både har momspligtige aktiviteter og  

 momsfrit salg af finansielle ydelser, skal der foretages en konkret vurdering  

 af, om virksomheden skal betragtes som finansiel virksomhed i relation til  

 loven.
 Ved vurderingen af, om salget af de finansielle ydelser har en sådan  

 karakter og et sådan omfang, at virksomheden skal betragtes som en  

 finansiel virksomhed, må der lægges afgørende vægt  

 på, om den finansielle aktivitet kan anses som virksomhedens  

 hovedaktivitet eller biaktivitet.
 6. I overvejelserne indgår størrelsen af virksomhedens  

 fradragsret for indgående moms af fællesomkostninger.  

 Virksomheder, der udover det momsfri salg har momspligtige aktiviteter, vil  

 have delvis fradragsret for indgående moms af fællesomkostninger.  

 Den delvise fradragsret beregnes på grundlag af det momspligtige salgs  

 andel af virksomhedens samlede omsætning.
 Derudover kan det indgå i vurderingen, om virksomheden over for  

 offentligheden fremtræder som finansiel virksomhed.
 Hvis virksomhedens momspligtige salg udgør mindre end halvdelen af  

 den samlede omsætning, og fradragsretten som følge af  

 virksomhedens momsfri finansielle aktiviteter derfor er under 50 pct., vil  

 virksomheden almindeligvis være omfattet af lovens § 5, stk. 2, nr. 1,  

 som en finansiel virksomhed.
7. Finansielle indtægter hidrørende fra forskellige former  

 for passiv kapitalanbringelse betragtes ikke som vederlag for salg af  

 finansielle tjenesteydelser og begrænser således ikke  

 fradragsretten.
Som eksempel på sådanne indtægter kan  

 nævnes renteindtægter (f.eks. indestående i  

 pengeinstitutter), udbytter, kursavancer, obligationer, aktier og pantebreve  

 m.v., samt renteindtægter fra købe- og afbetalingskontrakter,  

 som er indgået som følge af virksomhedens salg af varer og  

 momspligtige ydelser (egenproduktion). Endvidere anses enkeltstående  

 udlån mellem moder- og datterselskaber eller mellem  

 søsterselskaber normalt ikke for at være salg af en finansiel  

 tjenesteydelse." Da resultatet af anparter i behold således hverken skal tages i  

 betragtning ved beregning af fradragsretten for den indgående moms af  

 fællesomkostninger eller medregnes i fællesregistreringens salg  

 af finansielle ydelser i forbindelse med vurderingen af, om  

 fællesregistreringen skal beregne lønsumsafgift efter  

 hovedreglen eller undtagelsen for virksomheder i den finansielle sektor, kan  

 fællesregistreringens finansielle aktivitet ikke betegnes som  

 hovedaktiviteten, og lønsumsafgiften skal efter rettens opfattelse  

 opgøres efter hovedreglen i lønsumsafgiftslovens § 4, stk.  

 1.
 Klagerens påstand tages derfor tillige til følge på  

 dette punkt.
