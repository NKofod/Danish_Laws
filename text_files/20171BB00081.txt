Fremsat den 1. marts 2018 af Alex Ahrendtsen (DF), Kristian Thulesen Dahl (DF), Søren Espersen (DF), Morten Marinus (DF), Jan Erik Messmann (DF), Karin Nødgaard (DF) og Peter Skaarup (DF) Forslag til folketingsbeslutning om ændring af legatuddelinger under det danske kunststøttesystem Folketinget pålægger regeringen at ændre praksis omkring uddelingen af legater under Statens Kunstfond.
Støtten skal tildeles kultur- og kunstprojekter, kultur- og kunstinstitutioner og kultur- og kunstvirksomheder frem for enkeltpersoner.
Forslaget stilles med henblik på at skabe større mangfoldighed.
Bemærkninger til forslaget Siden 1964 har statens kunststøttesystem været heftigt debatteret og er gennem årene blevet beskyldt for ufolkelighed og indspisthed.
Dansk Folkeparti mener derfor, at tiden er kommet til en grundlæggende ændring af vores kunststøttesystem, så vi sikrer, at det i mindre grad er en bestemt smag, en kunstideologisk retning eller en særlig gruppe af borgere, der fordeler midlerne.
Dette beslutningsforslag er en del af en større reformpakke fra Dansk Folkeparti, som foreslår en anden og mere nutidig indretning af den statslige kunststøtte, der skal sikre et mere mangfoldigt kunststøttesystem.
I sidste ende er målet at styrke befolkningens opbakning til at støtte dansk kunst og kultur, som er så afgørende for landets sammenhængskraft.
Med nærværende beslutningsforslag foreslår Dansk Folkeparti, at støtten under Statens Kunstfond ikke længere kan tildeles ansøgende kunstnere, men derimod skal tildeles ansøgende kultur- og kunstprojekter, kultur- og kunstinstitutioner og kultur- og kunstvirksomheder m.fl., der så kan indbyde kunstnere til at skabe kunst efter ansøgning eller tildele kunstnere et legat.
Alle midler, der bliver tildelt, skal samles og lægges op på en portal, så kunstnere let og hurtigt kan finde projekter.
For at sikre seriøsitet skal ansøgende organisationer garantere et tilsvarende beløb, som der tildeles fra fonden.
Kunst- og kulturverdenen vil så at sige indgå i et privat-offentligt partnerskab, som samtidig vil skabe flere midler til ny kunst.
Økonomi Forslaget er udgiftsneutralt.
Der er tale om en omfordeling af eksisterende midler til kunst.
Skriftlig fremsættelse Alex Ahrendtsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af legatuddelinger under det danske kunststøttesystem.
(Beslutningsforslag nr.
B 81) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
