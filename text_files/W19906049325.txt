 Der meddeltes afslag på tilladelse til udstykning af et areal på ca.
 31 ha med henblik på sammenlægning med en af ansøgers andre  

 landbrugsejendomme, da en ikke uvæsentlig del af færdslen mellem ejendommene  

 vil komme til at foregå ad stærkere trafikeret vej og gennem tættere bebygget  

 område.
 Der kunne heller ikke meddeles tilladelse til varig adkomst på 3  

 ejendomme, da ingen særlige omstændigheder forelå.
 I skrivelse af 15. marts 1990 har De på vegne af Deres klient Folke Dreyer  

 påklaget den af Jordbrugsdirektoratet i skrivelse af 21. februar 1990 trufne  

 afgørelse, hvorved der meddeltes afslag på en ansøgning om tilladelse til  

 udstykning af landbrugsejendommen matr. nr.  5a  Ågerup By, Ågerup af areal  

 ca. 31,5 ha.
Det fremgår af sagen, at De har søgt om tilladelse til, at et areal på ca.  

 31,2 ha fra den omhandlede landbrugsejendom frastykkes og sammenlægges med  

 Deres klients landbrugsejendom matr. nr.  7b m.fl. Ågerup By, Ågerup af areal  

 ca. 24,3 ha.
De har subsidiært søgt om tilladelse til, at det førnævnte areal  

 frastykkes som en selvstændig landbrugsejendom uden bygninger og samdrives  

 med Deres klients landbrugsejendom matr. nr. 76 smst. og landbrugsejendommen  

 matr. nr.  1h m.fl.
Store Grandløse By, Grandløse af areal ca. 38,8 ha,  

 således at Deres klient fortsat vil være ejer af 3 landbrugsejendomme.
Jordbrugsdirektoratet begrunder afslaget på Deres principale ansøgning  

 med, at kun en begrænset del af færdslen til dyrkningsjorderne kan ske gennem  

 viadukten under jernbanen.
Den resterende færdsel vil komme til at ske bl.a.  

 gennem Vipperød og ad landevejen mellem Roskilde og Holbæk, som på den  

 pågældende vejstrækning har en årsdøgnstrafik på omkring 3400 biler.  

 Vejafstanden mellem ejendommens bygninger og dyrkningsjorderne  

 gennem Vipperød er mellem 3 og 4 km.
Afslaget på den subsidiære ansøgning begrunder Jordbrugsdirektoratet med,  

 at landbrugslovens § 8, stk. 4, ikke giver hjemmel til, at Deres klient kan  

 være ejer af tre landbrugsejendomme.
Deres klient har kun haft lovlig adkomst  

 på 3 landbrugsejendomme indtil 1. januar 1990.
I klageskrivelsen fremfører De, at landbrugsejendommen matr. nr.  5a  

  Ågerup By, Ågerup har vejforbindelse til landbrugsejendommen matr. nr.  7b  

 m.fl. smst. ad den vej, som fører gennem viadukten under jernbanen, og at  

 viadukten har en sådan størrelse, at langt hovedparten af færdslen til  

 jorderne øst for jernbanen kan foretages herigennem.
De oplyser i forbindelse  

 hermed, at det kun er en mejetærsker samt enkelte meget brede harver, som  

 ikke kan benytte viadukten, og at disse specielle transporter alene finder  

 sted enkelte gange om året.
Det fremføres således i skrivelsen, at Deres  

 klient anslår, at kun ca. 5% af færdslen til jorderne øst for jernbanen sker  

 gennem Vipperød, og De mener derfor, at det er urimeligt, at der i  

 begrundelsen for afslaget er anført, at det kun er en begrænset del af  

 markkørslen, som kan ske gennem viadukten.
 De fremfører videre, at de 3 landbrugsejendomme har været i familiens eje  

 gennem en lang årrække, at Deres klient har en meget omfattende  

 svinebesætning, at hele bedriftens økonomi og produktion er baseret på  

 driften af alle 3 ejendomme, og at det derfor er væ-sentligt for Deres klient  

 at få den ønskede sammenlægning gennemført.
 De fremfører således, at et afslag vil være økonomisk ødelæggende for en  

 bedrift, som p.t. er velfungerende såvel økonomisk som driftsmæssigt.
 Jordbrugsdirektoratet har ved skrivelse af 30. marts 1990 videresendt  

 klagen hertil og samtidig oplyst, at direktoratet er af den opfattelse, at  

 afgørelsen bør fastholdes.
Landbrugsministeriet finder ikke grundlag for at ændre  

 Jordbrugsdirektoratets afgørelse med hensyn til den principale ansøgning.  

 Afgørelsen er i overensstemmelse med landbrugslovens § 13, stk. 2 og de for  

 lovens administration fastsatte retningslinier.
Landbrugsministeriet har  

 herved lagt vægt på, at en ikke uvæsentlig del af færdslen til  

 dyrkningsjorderne vil komme til at ske ad stærkere trafikeret vej og gennem  

 et tættere bebygget område, fordi viadukten er for lille til almindelige  

 landbrugsmaskiner.
Landbrugsministeriet finder heller ikke grundlag for at imødekomme den  

 subsidiære ansøgning om tilladelse til, at frastykning af landbrugsarealerne  

 søges gennemført i henhold til landbrugslovens § 8, stk. 4, således at Deres  

 klient fortsat vil være ejer af 3 landbrugsejendomme.
Landbrugsministeriet  

 kan i denne forbindelse meddele, at der kun i ganske særlige tilfælde kan  

 meddeles en person tilladelse til varigt at være ejer af mere end 2  

 ejendomme.
Som et særligt tilfælde kan nævnes specialproduktioner, der er  

 underlagt ganske særlige krav til jordbonitet.
 Anvendelse af de lempeligere regler i § 17a ville bl.a. normalt  

 forudsætte, at alle tre ejendomme har været i familiens eje i mindst tre  

 generationer, hvilket ifølge Deres klageskrivelse ikke er tilfældet.
 Landbrugsministeriet stadfæster herved den af Jordbrugsdirektoratet trufne  

 afgørelse.
 P.M.V.
 e.b.
