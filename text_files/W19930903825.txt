Et byrådsmedlem havde ved førelse af personbil undladt at optræde  

 hensynsfuldt og udvise agtpågivenhed, idet den pågældende havde påbegyndt en  

 overhaling uden at sikre sig, at dette kunne ske uden fare.
Dette bevirkede,  

 at den pågældende mistede herredømmet over bilen med materiel- og personskade  

 til følge.
Den pågældende ansås for valgbar.
 I skrivelse af 24. juni 1993 har byrådet i henhold til § 101, stk. 4, i  

 den kommunale valglov indberettet, at byrådsmedlem NN ved X-Rets dom af 7.  

 april 1993 er idømt en bøde på 1.000 kr. samt betinget frakendelse af  

 førerretten i 3 år for overtrædelse af fædselslovens § 3, stk. 1, § 21, stk.  

 2, nr. 1 og § 23, stk. 1, nr. 3.
Det fremgår af sagen, at den pågældende torsdag den 28. januar 1993 kl.  

 ca. 13.08 har ført en personbil på Y-vej i vestlig retning og undladt at  

 optræde hensynsfuldt og udvise agtpågivenhed.
Den pågældende påbegyndte  

 overhaling af en personbil uden at sikre sig at dette kunne ske uden fare,  

 herunder særligt at vognbanen for modkørende var fri for modkørende biler  

 eller andre hindringer ved en uoverskuelig bakketop, selv om der på kørebanen  

 var påmalet varslingslinier, hvilket havde til følge, at pågældende for at  

 undgå frontal sammenstød med en anden personbil måtte foretage en kraftig  

 undvigemanøvre til højre, ligesom føreren af den anden personbil måtte  

 foretage en kraftig nedbremsning og undvigemanøvre for at undgå påkørsel.  

 Dette bevirkede, at den pågældende mistede herredømmet over personbilen og  

 kørte i grøften med materiel- og personskade til følge.
 I denne anledning skal man meddele, at Valgbarhedsnævnet har fundet, at  

 den begåede handling ikke i almindeligt omdømme gør den pågældende uværdig  

 til at være medlem af kommunale råd, jf. den kommunale valglovs § 4.
 Den pågældende må derfor anses for valgbar.
