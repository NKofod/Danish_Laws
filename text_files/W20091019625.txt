Årsagssammenhæng og påregnelighed, nævnets j.nr. 08-520-10706 Nævnet fandt det i n.j.nr. 08-520-10706 ikke tilstrækkeligt sandsynliggjort, at der var årsagssammenhæng mellem den begåede straffelovsovertrædelse og skaden:
Ansøger var 8 år gammel, og værgen søgte på hans vegne om erstatning for psykiske skader.
Hans mor og den udpegede skadevolder havde været kærester i 1½ år.
På skadesdagen, den 01-09, havde de tre været sammen hele dagen.
Moderen og skadevolder havde siddet på et værtshus og drukket alkohol det meste af dagen.
Skadevolder havde ca. 3 uger før været voldelig overfor moderen, og da de alle tre tog hjem til lejligheden lige inden midnat, blev han atter voldelig overfor moderen.
Ansøger var i lejligheden og hørte og muligvis så, hvad der foregik.
Nævnet fandt, at ansøger havde været tæt på begivenhedernes centrum og dermed var indirekte skadelidt.
Nævnet kunne ikke afvise, at oplevelsen havde haft betydning for ansøgers psykiske tilstand.
Da det imidlertid fremgik af sagens akter, at  hændelsen ikke var et enkeltstående tilfælde af vold fra skadevolders side,  ansøger var påvirket af en opvækst med mange sene besøg på værtshuse,  ansøger tit oplevede svigt fra sin biologiske far, samt  at ansøger til sin psykolog havde fortalt om senere oplevelser med voldsepisoder, druk, høj musik hele døgnet og generel usikkerhed i sin tilværelse igennem en længere periode fandt nævnet, at der ikke var den fornødne sikkerhed for, at der var årsagssammenhæng mellem ansøgers nuværende psykiske problemer og hans oplevelse af volden den 01-09, men at tilstanden nærmere var en følge af en længevarende påvirkning i form af angst og en ustabil hverdag.
