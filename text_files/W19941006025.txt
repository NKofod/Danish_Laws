 Et pantebrev med en investeringsforening som første kreditor anset som  

 et udlån fra foreningen og i strid med forbuddet mod, at  

 investeringsforeninger yder lån.
 Advokat A har på vegne af Investeringsforeningen K den 24. juni 1994  

 klaget over, at Finanstilsynet i skrivelse af 10. juni 1994 (j.nr. 541-0010)  

 har fastholdt en tidligere afgørelse om, at et pantebrev med en  

 investeringsforening som første kreditor er et udlån og dermed i strid med  

 lov om investeringsforeninger § 29, stk. 1.
 Sagens omstændigheder:
 Den 29. september 1986 skrev Finanstilsynet til Danske  

 Investeringsforeningers Fællesrepræsentation og anmodede  

 Fællesrepræsentationen om at meddele samtlige investeringsforeninger  

 følgende:
»På baggrund af en række konkrete tilfælde skal tilsynet til  

 fremtidig iagttagelse meddele, at et pantebrev med en investeringsforening  

 som første kreditor er et udlån, hvilket er i strid med lov om  

 investeringsforeninger § 29, stk. 1.« I fortsættelse af et møde i Finanstilsynet den 30. december 1993, hvor  

 Finanstilsynet havde fastholdt denne afgørelse over for klageren  

 Investeringsforeningen K, har klagerens advokat i skrivelse af 17. januar  

 1994 anmodet Finanstilsynet om at tage afgørelsen op til ny vurdering.  

 Anmodningen begrundedes med, at det private pantebrevsmarked efter at have  

 været begrænset i en årrække nu var i betydelig udvikling i forbindelse med  

 den konvertering, der som følge af det faldende rentenieveau fandt sted inden  

 for realkreditlån.
Som følge af denne konvertering skete der indfrielse af en  

 ikke ubetydelig del af foreningens pantebrevsbeholdning.
Da det er et led i  

 foreningens formål at investere midler i pantebreve, agtede foreningen at  

 genplacere indfrielsesbeløb i pantebreve, hvis effektive forrentning  

 sædvanligvis er højere end ved investering i obligationer.
Tilsynets afgørelse fra 1986 betyder imidlertid - skrev advokaten - at da  

 en investeringsforening som følge af afgørelsen ikke kan erhverve et  

 pantebrev med investeringsforeningen som første kreditor, stilles foreningen  

 konkurrencemæssigt dårligere, da de pantebreve, som foreningen ønsker at  

 erhverve, må belastes med stempelbeløb på 1,5% af pantebrevets pålydende to  

 gange.
Derved opnår foreningen en dårligere forrentning af den investerede  

 kapital, end hvis foreningen kunne være første kreditor.
Efter klagerens  

 opfattelse tvinger investeringsforeningsloven med dens forarbejder ikke  

 Finanstilsynet til den af tilsynet anlagte forståelse af lovens § 29. Til  

 støtte herfor henviste klageren til, at artikel 41 i direktiv 85/611/EØF om  

 investeringsinstitutter - som er den bestemmelse, der ligger til grund for  

 lovens § 29 - taler om forbud mod »at yde kredit eller optræde som  

 garant på tredjemands vegne«.
Men at yde kredit er ikke efter klagerens  

 opfattelse synonymt med det at yde lån.
At en investeringsforening ikke må  

 yde kredit er blot en præcisering af det »kontantprincip«, som en  

 investeringsforenings virksomhed skal være baseret på, og som eksempelvis  

 fremgår af lovens § 26, hvorefter andele i en investeringsforening kun kan  

 tegnes mod samtidig indbetaling af emissionsprisen, og § 18 om  

 depotselskabets kontrol ved køb og salg af værdipapirer.
Endvidere henviste  

 advokaten til, at det følger af lovens § 20, stk. 1, nr. 3, at en  

 investeringsforenings formue kan bestå af tinglyste pantebreve for så vidt de  

 ved erhvervelsen har panteret inden for 80% af ejendommens handelsværdi eller  

 er sikret ved garanti.
Disse betingelser kan et pantebrev opfylde, hvad enten  

 pantebrevet erhverves med foreningen som første kreditor eller ifølge  

 transport fra en tidligere kreditor.
Endelig henviste advokaten til, at et  

 pantebrevs sikkerhed ikke påvirkes af, hvorvidt pantebrevet erhverves som  

 første kreditor eller ifølge transport.
 I den påklagede skrivelse af 10. juni 1994 fastholdt Finanstilsynet den  

 ovenfor citerede afgørelse af 29. september 1986 til Danske  

 Investeringsforeningers Fællesrepræsentation.
I klageskrivelsen og i en supplerende skrivelse af 9. september 1994 har  

 klageren i det væsentlige fremført, hvad der er fremført over for  

 Finanstilsynet.
Herudover har klageren anført, at uanset om en  

 investeringsforening er første kreditor på et pantebrev eller kreditor ifølge  

 transport, har besiddelsen af pantebrevet karakter af udlån til pantedebitor.  

 Det afgørende ved investering i pantebreve må være den sikkerhed, hvormed  

 medlemmernes midler placeres.
De placeringsbegrænsninger, der er anført i  

 lovens § 20, stk. 1, nr. 3, som depotselskabet skal påse overholdt, kan påses  

 overholdt, uanset om pantebrevet er udstedt til investeringsforeningen eller  

 er tiltransporteret foreningen.
At der i § 20, stk. 1, nr. 3, står, at  

 pantebreve »ved erhvervelsen« skal have panteret inden for 80% af  

 ejendommens handelsværdi, har efter klagerens opfattelse alene til formål at  

 præcisere, at betingelsen om panteret inden for 80 % skal være opfyldt på  

 dette tidspunkt uafhængigt af, hvornår eller til hvem pantebrevet er udstedt.  

 Klageren har endvidere oplyst, at situationen typisk vil være den, »...at en ejendomsformidler i forbindelse med et salg eller en  

 omprioritering af en ejendom eller en pantebrevsformidler retter en  

 forespørgsel til Investeringsforeningen K om, hvorvidt et pantebrev kan  

 aftages og på hvilke nærmere vilkår.
Opnås der enighed herom, udfærdiger  

 formidleren pantebrevet i overensstemmelse hermed.« I en udtalelse om sagen af 10. august 1994 har Finanstilsynet fastholdt  

 afgørelsen og med henvisning til den af klageren omtalte typiske situation  

 udtalt:
 »Tilsynet finder, at den således beskrevne situation netop er  

 kendetegnet ved, at der udstedes et pantebrev, idet mellemkomsten af en  

 ejendoms- eller pantebrevsformidler ikke ændrer ved det forhold, at der  

 umiddelbart etableres et skyldforhold mellem foreningen som kreditor og  

 pantebrevets udsteder som debitor, hvorved der bliver tale om et udlån som  

 omhandlet i lovens § 29, stk. 1.
Såfremt tilsynet anlagde en anden fortolkning af nævnte bestemmelse, ville  

 det i øvrigt bl.a. have den konsekvens, at investeringsforeninger kunne yde  

 lån til foreningens medlemmer mod sikkerhed i pantebreve udstedt i de  

 respektive medlemmers faste ejendom.
Hvilket selvsagt ligger uden for det,  

 der er formålet med en investeringsforening.
Advokaten anfører... at artikel 41 i direktiv 85/611/EØF om  

 investeringsinstitutter alene indeholder et forbud for  

 investeringsinstitutter mod at yde kredit eller optræde som garant på  

 tredjemands vegne.
På denne baggrund finder advokaten, at implementeringen af  

 nævnte artikel i investeringsforeningslovens § 29, stk. 1 som »yde  

 lån« ikke kan lægges til grund ved fortolkningen af lovens § 20, stk. 1,  

 nr. 3.
 Tilsynet kan ikke tiltræde dette anbringende.
 Grundlaget for 1982-loven om investeringsforeninger var det udkast til lov  

 om investeringsforeninger, som udarbejdedes af et af handelsministeren i  

 oktober 1976 nedsat udvalg, jf. den af udvalget i november 1981 afgivne  

 betænkning nr. 942. Lovudkastet og den efterfølgende lov tilgodeså samtidig  

 kravene i et af EU-Kommissionen den 29. april 1976 fremlagt forslag til et  

 direktiv om samordning af tilsynslovgivningen vedrørende institutter for  

 kollektiv investering i værdipapirer.
 Dette direktivforslag blev i 1985 vedtaget som direktiv 85/611/EØF, og  

 efterfølgende ændret ved Rådets direktiv 88/220/EØF.
Med henblik på at tilpasse dansk lovgivning hertil ændredes lov om  

 investeringsforeninger ved lov nr. 157 af 15. marts 1989. Det bemærkes i  

 denne forbindelse, at der ved denne lovrevision ikke fandtes grundlag for at  

 ændre bestemmelserne om udlån.
Den i bekendtgørelse nr. 85 af 12. februar  

 1990 af lov om investeringsforeninger i § 29 optagne bestemmelse om udlån har  

 således været gældende siden lovens vedtagelse i 1982.
 Tilsynet skal yderligere henvise til, at der i direktivets artikel 1, stk.  

 7 er indeholdt en adgang for medlemsstaterne til på  

 investeringsinstitutområdet at fastsætte strengere bestemmelser end fastsat i  

 bl. a. direktivets artikel 41. Det skal dog i denne forbindelse bemærkes, at  

 det i nævnte artikel anvendte ordvalg »yde kredit« i  

 direktiv-sammenhæng traditionelt skal opfattes bredt og derfor omfatter udlån  

 generelt.
 I skrivelsen af (24.) juni 1994 til Erhvervsankenævnet anfører advokaten  

 endvidere, at de bestemmelser i investeringsforeningsloven, som regulerer  

 depotselskabets kontrol af en investeringsforenings virksomhed, lige fuldt  

 kan iagttages af depotselskabet, hvad enten der er tale om et pantebrev, der  

 er udstedt med investeringsforeningen som første kreditor, eller er  

 tiltransporteret investeringsforeningen.
Efter tilsynets opfattelse underbygger ordlyden af nævnte bestemmelser i  

 sig selv netop, at udstedelse af et pantebrev med en investeringsforening som  

 første kreditor, ikke er en (tilladt) investeringsforeningsaktivitet, henset  

 til anvendelse af af ordene »køb« og »salg« af  

 værdipapirer, jf. således f. eks. depotselskabets pligter ifølge lovens § 31,  

 stk. 2.' Finanstilsynet har i en supplerende udtalelse af 29. september 1994  

 udtalt, at tilsynet ved fortolkningen af »udlån« i § 29 i lov om  

 investeringsforeninger lægger vægt på, om der ved en aftale umiddelbart  

 etableres et skyldforhold.
Et sådant skyldforhold foreligger efter tilsynets  

 opfattelse, hvor lånevilkårene fastlægges ved aftale direkte mellem kreditor  

 og debitor, hvilket vil være tilfældet, hvor en investeringsforening er  

 første kreditor på et pantebrev.
Det ligger iøvrigt uden for begrebet  

 »investeringsvirksomhed« at medvirke til udstedelsen af sådanne  

 værdipapirer, der ifølge lov om investeringsforeninger kan indgå i  

 foreningens formue.
Tilsynets praksis er - understreger tilsynet - nøje  

 indarbejdet i henhold til tilsynets afgørelse fra 1986, og der har siden  

 dengang været en række forespørgsler om emnet.
 Finanstilsynets udtalelse af 29. september 1994 har været forelagt  

 klageren, der den 17. oktober 1994 har meddelt, at udtalelsen ikke giver  

 klageren anledning til at fremkomme med yderligere indlæg.
 Ankenævnet udtaler:
Efter lov om investeringsforeninger § 29, stk 1, må en  

 investeringsforening ikke yde lån.
Udstedelse af et pantebrev med en  

 investeringsforening som kreditor indeholder en aftale om et lån fra  

 investeringsforeningen til pantebrevets udsteder.
Ankenævnet finder, at en  

 sådan aftale vil være i strid med forbuddet i lovens § 29, stk. 1. Denne  

 bestemmelse kan ikke anses for at stride mod den bagved liggende  

 EF-regulering, jf. det ovenfor nævnte direktivs art. 54 og art. 1, stk. 7.  

 Ankenævnet kan derfor tiltræde, at Finanstilsynet har fastholdt sin udtalelse  

 af 29. september 1986.
 Ankenævnet stadfæster herefter den påklagede afgørelse.
