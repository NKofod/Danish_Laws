Skriftlig fremsættelse (26. marts 2010) Integrationsministeren (Birthe Rønn Hornbech):
Forslag til lov om ændring af integrationsloven og forskellige andre love (Udvidelse af personkredsen, styrket indsats over for ægtefælleforsørgede m.v.) (Lovforslag nr.
L 187).
Forslag til lov om ændring af udlændingeloven (Skærpede udvisningsregler, samkøring af registre med henblik på styrket kontrol, reform af reglerne om tidsubegrænset opholdstilladelse, inddragelse af studieopholdstilladelser ved ulovligt arbejde, skærpede regler om indgivelse af ansøgning om opholdstilladelse efter indrejse her i landet og opsættende virkning, m.v.) (Lovforslag nr.
L 188).
  Integrationslovens formålsbestemmelse ændres, således at den enkeltes ansvar for sin egen integration understreges.
  Integrationskredsens personkreds tilpasses det nuværende indvandringsmønster og udvides derfor til at omfatte bl.a. arbejdskraftindvandrere og deres medfølgende familiemedlemmer samt udlændinge, som har erhvervet opholdsret i medfør af EU-reglerne.
  Der indføres et kursus i danske samfundsforhold og dansk kultur og historie, således at nyankomne udlændinges kendskab hertil styrkes.
  Der etableres en medborgerskabsprøve, der viser udlændingens integrationsgrad målt på vedkommendes fortrolighed med danske samfundsforhold  herunder spørgsmål om hverdagsliv i Danmark  og dansk kultur og historie, og som får betydning for adgangen til at opnå tidsubegrænset opholdstilladelse efter udlændingelovens regler.
  Kommunerne får fremover pligt til at give personer  herunder udlændinge  der forsørges af deres ægtefælle, beskæftigelsesrettede tilbud, hvorved de pågældende får en målrettet hjælp til at opnå beskæftigelse og derigennem kontakt med det omgivende samfund.
  Herboende udlændinge bortset fra nordiske statsborgere og statsborgere i de øvrige medlemsstater i Den Europæiske Union opnår fremover først kommunal og regional valgret og valgbarhed efter 4 års uafbrudt fast bopæl i riget.
 Reglerne om meddelelse af tidsubegrænset opholdstilladelse reformeres.
Der etableres et pointsystem, der består af en række ufravigelige betingelser og en række supplerende integrationsrelevante kriterier, som skal fremme medborgerskab og demokratisk integration.
Velintegrerede udlændinge, der kan tale dansk og har forståelse for dansk kultur, bidrager til det danske samfund og ikke har ligget det danske samfund til last eller begået kriminalitet, skal kunne få tidsubegrænset opholdstilladelse hurtigere end i dag, nemlig allerede efter 4 år.
Omvendt bliver det sværere for dårligt integrerede udlændinge at få tidsubegrænset opholdstilladelse i Danmark.
Nogle udlændinge vil formentligt aldrig kunne få tidsubegrænset opholdstilladelse.
Det gælder bl.a. udlændinge, der afviser det danske samfund ved at begå kriminalitet og have gæld til det offentlige.
  Adgangen til at udvise udlændinge, der idømmes ubetinget frihedsstraf for socialt bedrageri, for grov forstyrrelse af den offentlige orden og for hærværk i forbindelse hermed, udvides.
  Der etableres hjemmel til i kontroløjemed at samkøre udlændingemyndighedernes registre med CPR, BBR og indkomstregisteret.
  Studieopholdstilladelser skal kunne inddrages, hvis udlændingen har arbejdet ulovligt.
  Reglerne om muligheden for at ansøge om opholdstilladelse efter indrejse i Danmark skærpes, bl.a. således, at udlændinge, som har ulovligt ophold, eller som har fået en afgørelse med en udrejsefrist, kun kan indgive ansøgning her i landet, hvis Danmarks internationale forpligtelser kan tilsige det.
  Udlændinge, der kun har haft opholdstilladelse med henblik på midlertidigt ophold, skal ikke automatisk have ret til at opholde sig her i landet ved at klage.
 Også en tidsubegrænset opholdstilladelse skal kunne inddrages, hvis en flygtning tager tilbage til hjemlandet på ferie, og forholdene har ændret sig sådan, at den pågældende ikke risikerer forfølgelse.
Afgørelse om inddragelse skal kunne ske indtil 10 år efter meddelelsen af opholdstilladelsen.
  Der indføres en liste over de oplysninger, der almindeligvis er nødvendige for Integrationsministeriets bedømmelse af, om betingelserne for en helbredsbetinget humanitær opholdstilladelse er opfyldt.
 Reglerne om genopdragelsesrejser skærpes, således at et barns opholdstilladelse ikke som i dag først bortfalder efter mere end 6 måneders ophold i udlandet, hvis der er tale om en genopdragelsesrejse, men allerede efter 3 måneder.
Kommunernes pligt til at indberette til Udlændingeservice efter 6 måneder skal derfor allerede indtræde, hvis et barn har været uden for Danmark i mere end 3 måneder på genopdragelse.
 Ægtefællesammenføring skal fremover betinges af, at den herboende ægtefælle ikke har modtaget hjælp efter lov om aktiv socialpolitik eller integrationsloven i 3 år forud for afgørelsen om ægtefællesammenføring.
I dag gælder kun en 1-års-grænse.
