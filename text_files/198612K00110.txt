Nr LSF 110 Forslag til Lov om ændring af lov om etablering af et selskab til  

 varetagelse af kulbrinteaktiviteter i Grønland Fremsat af ministeren for Grønland (Tom Høyem) den 26. november 1986 § 1 I lov nr. 595 af 12. december 1984 om etablering af et selskab til varetagelse af kulbrinteaktiviteter i Grønland foretages følgende ændringer:
 1. LOVENS TITEL affattes således:
»Lov om selskab til varetagelse af aktiviteter vedrørende mineralske råstoffer i Grønland.« 2. Efter § 1 indsættes:
»§ 1a.
Ministeren for Grønland bemyndiges til at indgå aftale med Grønlands hjemmestyre om udvidelse af rammerne for selskabets virksomhed til at omfatte varetagelse af offentlig deltagelse i aktiviteter vedrørende andre mineralske råstoffer i Grønland.« § 2 Loven træder i kraft ved bekendtgørelsen i Lovtidende.
Oprindeligt fremsat lovforslag Blad nr 262 § 1 I lov nr. 595 af 12. december 1984 om etablering af et selskab til varetagelse af kulbrinteaktiviteter i Grønland foretages følgende ændringer:
 1. LOVENS TITEL affattes således:
»Lov om selskab til varetagelse af aktiviteter vedrørende mineralske råstoffer i Grønland.« 2. Efter § 1 indsættes:
»§ 1a.
Ministeren for Grønland bemyndiges til at indgå aftale med Grønlands hjemmestyre om udvidelse af rammerne for selskabets virksomhed til at omfatte varetagelse af offentlig deltagelse i aktiviteter vedrørende andre mineralske råstoffer i Grønland.« § 2 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET ALMINDELIGE BEMÆRKNINGER 1. INDLEDNING:
Lovforslaget har til formål at udvide rammerne for aktiviteterne i det fælles dansk/ grønlandske selskab, der er etableret i medfør af lov nr. 595 af 12. december 1984 og landstingslov nr. 10 af 22.
november 1984 om etablering af et selskab til varetagelse af kulbrinteaktiviteter i Grønland.
I henhold til bemyndigelsen i de ovennævnte to love indgik ministeren for Grønland og Grønlands landsstyre i januar 1985 aftale om etablering af selskabet.
Selskabets stiftende generalforsamling blev afholdt den 23. januar 1985.
 Selskabets navn er Nunaoil A/ S.
Selskabets aktiekapital, 25,0 mill. kr., er indbetalt af seskabets to aktionærer - d.v.s. staten ved ministeren for Grønland og Grønlands hjemmestyre ved landsstyret - med hver halvdelen.
Formanden for bestyrelsen er - efter indstilling af fællesrådet vedrørende mineralske råstoffer i Grønland - udpeget af regeringen og hjemmestyret i fællesskab, medens de øvrige 6 bestyrelsesmedlemmer er valgt efter indstilling fra hjemmestyret og regeringen hver for så vidt angår 3 medlemmer.
Selskabet har ansat en administrerende direktør og havde medio 1986 3 fuldtidsansatte medarbejdere.
Nunaoil A/ S, der har hjemsted i Godthåb, har kontorlokaler i København.
I øvrigt henvises til selskabets årsregnskab og årsberetning for perioden 23. januar-31. december 1985, der i maj 1986 i henhold til § 3, stk. 1, i lov nr. 595 af 12. december 1984 er fremsendt til orientering for et af folketinget nedsat udvalg tillige med selskabets særlige redegørelse for det forudgående års virksomhed og planlagte aktiviteter, jfr. lovens § 3, stk. 2.
Dette materiale er i henhold til landstingslov nr. 10 af 22. november 1984 tilsvarende fremsendt til orientering for Grønlands landsting.
Siden lovens vedtagelse er udviklingen gået i retning af en øget interesse ikke mindst hos Grønlands hjemmestyre for at fremme aktiviteter vedrørende mineralske råstoffer i Grønland, herunder også andre mineralske råstoffer end kulbrinter.
På denne baggrund er der enighed mellem ministeren for Grønland og Grønlands hjemmestyre om det ønskelige i, at der skabes mulighed for at etablere offentlig deltagelse også i de aktiviteter, der vedrører andre mineralske råstoffer end kulbrinter.
Hvorvidt der i forbindelse med fremtidige projekter/ aktiviteter vedrørende mineralske råstoffer i Grønland skal etableres offentlig deltagelse, forudsættes der taget stilling til i hvert enkelt tilfælde.
Typisk vil beslutning om offentlig deltagelse kunne træffes ved meddelelsen af konkrete tilladelser og koncessioner i henhold til lov om mineralske råstoffer i Grønland.
Beslutningen vil dog også kunne træffes i en senere fase af aktiviteternes udførelse.
I alle tilfælde forudsættes beslutning om en offentlig deltagelse truffet af regeringen og landsstyret inden for rammerne af disses fælles beslutningskompetence på råstofområdet.
Det synes hensigtsmæssigt, at offentlig deltagelse vedrørende mineralske råstoffer i Grønland varetages af det allerede eksisterende dansk/ grønlandske offentligt ejede selskab, Nunaoil A/ S, i alle de tilfælde og for så vidt angår alle de typer af aktiviteter, hvor offentlig deltagelse besluttes.
Ved den foreslåede lovændring skabes der lovmæssigt grundlag for at ovennævnte aftale mellem ministeren for Grønland og Grønlands landsstyre vedrørende offentlig deltagelse i kulbrinteaktiviteter ændres således, at der herefter kan ske en udvidelse af selskabets vedtægtsmæssige formål, hvorved Nunaoil A/ S kan varetage offentlig deltagelse også vedrørende andre mineralske råstoffer end kulbrinter.
Det forudsættes, at der ved landstingslov i Grønland etableres et tilsvarende grundlag for udvidelse af selskabets formål.
 2. ØKONOMISKE KONSEKVENSER:
Lovforslagets økonomiske konsekvenser for staten i de nærmeste finansår, kan ikke vurderes på indeværende tidspunkt.
Afhængig af i hvilket omfang der i fremtiden måtte træffes konkret beslutning om at etablere offentlig deltagelse i aktiviteter vedrørende andre mineralske råstoffer end kulbrinter, kan der opstå et kapitalbehov for selskabet.
Dette vil især være tilfældet, såfremt der træffes beslutning om at deltage i aktiviteter, uden at den offentlige deltagelse er økonomisk båret af de øvrige konsortiedeltagere.
I en sådan situation vil de almindelige bevillingsmæssige procedurer blive fulgt.
 3. PERSONALEMÆSSIGE KONSEKVENSER:
Udvidelse af selskabets aktivitetsområde vil ikke umiddelbart medføre behov for yderligere medarbejdere i den i henhold til § 5 i lov nr. 585 af 29. november 1978 om mineralske råstoffer i Grønland oprettede råstofforvaltning eller i den offentlige administration i øvrigt.
SæRLIGE BEMÆRKNINGER TIL LOVFORSLAGET TIL § 1 Lovforslagets ændring af såvel overskrift som § 1 i lov nr. 595 af 12. december 1984 indebærer som anført under de almindelige bemærkninger, at der skabes hjemmel til at udvide formålsbestemmelsen i vedtægterne for det i henhold til lov nr.
595 af 12. december 1984 og landstingslov nr. 10 af 22. november 1984 etablerede offentlige selskab.
Som anført under de almindelige bemærkninger findes det hensigtmæssigt at skabe grundlag for at samle varetagelsen af offentlig deltagelse i aktiviteter vedrørende mineralske råstoffer i Grønland i det allerede eksisterende dansk/ grønlandske selskab, fremfor at etablere et selvstændigt tilsvarende selskab til varetagelse af offentlig deltagelse i aktiviteter vedrørende andre mineralske råstoffer end kulbrinter.
Opmærksomheden henledes på, at man i en situation, hvor aktivitetsniveau og aktivitetstype gør det ønskeligt, vil have mulighed for at adskille forskellige typer af aktiviteter i selskabet f.eks. ved stiftelse af et datterselskab, såfremt selskabet skønner en sådan disposition hensigtsmæssig.
En sådan disposition vil forudsætte, at selskabet gennem ministeren for Grønland respektive Grønlands landsstyre orienterer henholdsvis et af folketinget nedsat udvalg og landstinget om dispositionen, jfr. § 3, stk. 3, i lov nr. 595 af 12. december 1984 og landstingslov nr. 10 af 22. november 1984. Der henvises i øvrigt til bemærkningerne til denne bestemmelse i det oprindelige lovforslag.
Herudover vil gældende bevillingsmæssige procedurer skulle følges i en sådan situation.
Bilag I DETTE BILAG ER (MARKERET MED --/ OG /-- ) INDSAT GÆLDENDE FORMULERING AF DE BESTEMMELSER, DER BERØRES AF LOVFORSLAGET 1. LOVENS TITEL affattes således:
»Lov om selskab til varetagelse af aktiviteter vedrørende mineralske råstoffer i Grønland.« --/ Lov om etablering af et selskab til varetagelse af  

 kulbrinteaktiviteter i Grønland.
