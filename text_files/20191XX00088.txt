Skriftlig fremsættelse (23. oktober 2019) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi, lov om naturgasforsyning og lov om elforsyning (Ændring af støtteordninger til anvendelse af biogas) (Lovforslag nr.
L 39) Lovforslaget udmønter de dele af Energiaftalen fra 29. juni 2018, som vedrører ændring af de fem eksisterende støtteordninger til anvendelse af biogas, hvor der indføres et stop for adgangen til støtteordningerne per 1. januar 2020 samt et loft over hvor meget biogas, der årligt kan ydes støtte til.
De fem eksisterende støtteordninger, der blev vedtaget med energiaftalen i 2012, omfatter støtte til biogas anvendt til hhv. elproduktion, opgradering, transport, proces eller varme.
Udbygningen med biogas har de seneste år vist sig at overstige den oprindelige forventning, hvilket er baggrunden for ændringerne af støtteordningerne.
De detaljerede kriterier for ændringerne af de fem støtteordninger blev aftalt mellem partierne bag energiaftalen fra 2018 hhv. 8. februar og 4. april 2019. Det fremsatte lovforslag er således en udmøntning af de udmeldinger, der er sendt ud efter de to aftaler.
Med lovforslaget vil der samtidigt blive indført hjemmel til at fastsætte nærmere regler for metanudslip fra biogasanlæg og de anlæg, der anvender biogas.
Lovforslaget vil medvirke til at begrænse de årlige statslige udgifter til biogasstøtte og samtidigt bidrage til at sikre en optimeret klimaeffekt ved biogas.
De gældende støtteordninger til anvendelse af biogas i hhv.
VE-loven og naturgasforsyningsloven foreslås ophævet pr. 1. januar 2020, således at det ikke er muligt for nye støttemodtagere at få adgang til ordningerne.
Med lovændringerne kan støttemodtagere søge om tilsagn om støtte i en periode på 20 år fra den dato, hvor der første gang blev leveret støtteberettiget produktion på en af de gældende støtteordninger.
Der indføres endvidere årsnormer for hver enkelt støttemodtager, som fastlægger den maksimale mængde biogas, der årligt kan ydes støtte til.
 Lovforslaget indeholder endvidere dispensationsadgang for anlæg, hvor der er truffet bindende investeringsbeslutninger, men som ikke når at gå i drift inden 1. januar 2020.
 Der kan opnås adgang til dispensation, hvis der er foretaget irreversible investeringer inden 8. februar 2019, og samtidigt opnået de nødvendige myndighedsgodkendelser (VVM-tilladelse og miljøgodkendelse) inden 1. juli 2019. Der kan også opnås dispensation i de tilfælde, hvor anlæg, der skal levere opgraderet biogas til gasnettet, har indgået en aftale med distributionsselskabet om at blive tilsluttet i 2019, men hvor der sker forsinkelse.
De økonomiske konsekvenser af lovforslaget vil være, at staten sparer støtteudgifter til biogasprojekter, som ikke bliver omfattet af de eksisterende støtteordninger.
Samtidigt begrænses de årlige støtteudbetalinger til alle eksisterende støttemodtagere med forslaget om indførelse af årsnormer.
 Lovforslaget foreslås at træde i kraft den 1. januar 2020. De foreslåede ændringer til støtteordningerne kan ske inden for de eksisterende godkendelser fra Europa-Kommissionen og kræver således ikke fornyet anmeldelse.
 I det jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til Folketingets velvillige behandling.
