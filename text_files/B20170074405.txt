Bekendtgørelse om udbetaling af statslig fordelsbonus og praktikbonus til arbejdsgivere I medfør af § 15 e, stk. 8, og § 15 f, stk. 6, i lov om Arbejdsgivernes Uddannelsesbidrag, jf. lovbekendtgørelse nr. 95 af 26. januar 2017, som ændret ved lov nr. 706 af 8. juni 2017, fastsættes efter bemyndigelse:
§ 1. Bonus beregnes og udbetales af Arbejdsgivernes Uddannelsesbidrag på grundlag af oplysninger om registrerede erhvervsuddannelsesaftaler fra Styrelsen for IT og Læring (STIL) samt uddannelsesaftaler registreret af Arbejdsgivernes Uddannelsesbidrag for de uddannelser, der sidestilles med erhvervsuddannelser, forudsat at undervisningsministeren har godkendt, at uddannelsen indgår i bonusordningen, og forudsat at betingelserne for godkendelsen er opfyldt.
Ved beregningen anvender Arbejdsgivernes Uddannelsesbidrag de oplysninger om uddannelsesaftaler, der er blevet gyldigt registeret pr. 31. marts 2018.
 Stk. 2. Størrelsen af fordelsbonus og praktikbonus pr. praktikårselev fastlægges endeligt af Arbejdsgivernes Uddannelsesbidrag og offentliggøres på Virk.dk.
Stk. 3. Arbejdsgivernes Uddannelsesbidrag beregner det antal praktikårselever, der udløser bonus til de berettigede arbejdsgivere, på grundlag af det samlede antal dage i den enkelte elevs uddannelsesaftale opgjort som det antal kalenderdage i 2017, der er indgået i den gennemførte henholdsvis afbrudte uddannelsesaftale.
Antallet af dage i hver uddannelsesaftale opgøres som antallet af kalenderdage fra og med uddannelsesaftalens begyndelsesdag til og med dens afslutningsdag.
 Stk. 4. Arbejdsgivernes Uddannelsesbidrag meddeler den enkelte berettigede arbejdsgiver, hvilke væsentlige oplysninger der er blevet lagt til grund for beregningen.
 Stk. 5. Arbejdsgivernes Uddannelsesbidrag udbetaler bonus til arbejdsgiverens Nemkonto.
 Stk. 6. Oplysninger, der ikke er blevet gyldigt registreret pr. 31. marts 2018, jf. stk. 1, kan ikke føre til ændring af nogen arbejdsgivers bonus, og hverken berigtigelse efter denne dato af beregningen af bonus eller afgørelser om bortfald eller tilbagebetaling, jf. § 23 a i lov om Arbejdsgivernes Uddannelsesbidrag, kan føre til ændring af bonus for andre arbejdsgivere end den, som berigtigelsen eller afgørelsen vedrører.
Stk. 7. En virksomhed identificeres ved CVR-nummeret.
En virksomhed, der ikke har et CVR-nr., identificeres ved SE-nummeret.
 § 2. Bonus for merbeskæftigelse til arbejdsgivere omfattet af § 15 f, stk. 2, 2. pkt., i lov om Arbejdsgivernes Uddannelsesbidrag beregnes ud fra et gennemsnit på årsbasis udregnet efter det antal praktikårselever, som arbejdsgiverens virksomhed har haft i den periode, hvor den har eksisteret, og denne periodes varighed.
 § 3. Afgørelser truffet af Arbejdsgivernes Uddannelsesbidrag om udbetaling af bonus omfattet af denne bekendtgørelse kan inden 4 uger efter meddelelse af afgørelsen indbringes for ATP-Ankenævnet.
 § 4. Bekendtgørelsen træder i kraft den 1. juli 2017.
