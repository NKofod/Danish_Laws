Fremsat den 18. november 2002 af Kuupik Kleist  

 (IA) og Lars-Emil Johansen (SIU) Forslag til folketingsbeslutning om ejendomsretten til ressourcerne i den grønlandske  

 undergrund Folketinget pålægger regeringen inden udgangen  

 af denne folketingssamling at fremsætte forslag om ændringer i  

 lovgivningen med henblik på at sikre, at det grønlandske folk  

 overdrages den fulde ejendomsret til  ressourcerne i den grønlandske  

 undergrund, herunder ressourcerne i undergrunden under Grønlands  

 søterritorium fuldt og helt, og at der sker en overdragelse af retten  

 til frit at kunne udnytte disse ressourcer med henblik på at forbedre  

 Grønlands muligheder for at etablere en bæredygtig  

 økonomi.
 Folketinget pålægger regeringen at indlede  

 forhandlinger med det grønlandske landsstyre for i fællesskab at  

 afdække de nødvendige forfatningsretlige, folkeretlige,  

 lovgivningsmæssige og administrative ændringer, således at  

 overdragelsen kan ske i fuld forståelse med de grønlandske  

 myndigheder.
 Folketinget opfordrer desuden regeringen til at inddrage  

 relevante aspekter af international lovgivning på området i sin  

 afdækning.
Bemærkninger til forslaget Forslagsstillerne ønsker et  

 selvstændigt Grønland og etablering af et samarbejde mellem  

 Grønland og Danmark som selvstændige nationer.
Videreudviklingen  

 af det grønlandske samfund må ske på basis af landets egne  

 betingelser og eget engagement og med udgangspunkt i en mere  

 selvbærende økonomi.
Lov om Grønlands hjemmestyre begrænser  

 Grønlands ret til frit at kunne udføre forundersøgelse,  

 efterforskning og udnyttelse af de grønlandske ressourcer i  

 undergrunden.
Indtægterne fra en udnyttelse af ressourcerne tilkommer  

 heller ikke Grønland alene, men må deles mellem den danske stat  

 og hjemmestyret.
Lov om mineralske råstoffer i Grønland  

 foreskriver, at indtægter under 500 mio. kr. pr. år deles  

 ligeligt, og at indtægter derover deles efter forhandling mellem den  

 danske regering og hjemmestyret.
 Det er stærkt påkrævet, at der findes en  

 løsning på det grønlandske krav om anerkendelse af  

 ejendomsretten til landet og dets ressourcer, for det er en ubetinget  

 nødvendighed for Grønlands evne til og mulighed for at  

 opnå økonomisk selvbårenhed.
 Som bekendt har Danmark tilsluttet sig FNs  

 konvention om borgerlige og politiske rettigheder, der tilsiger, at alle folk  

 til deres egne formål frit kan disponere over de naturgivne ressourcer  

 i det land, de bor i, og at et folk aldrig må berøves sine  

 eksistensmuligheder.
Den udvikling hen imod øget selvbestemmelse, der er  

 sat i gang i Grønland, er både nødvendig og naturlig.
Det  

 er en dagsorden, der er sat af den grønlandske befolkning.
Derfor ser  

 forslagsstillerne frem til at møde forståelse blandt  

 Folketingets partier for den demokratiseringsproces, der er i gang i  

 Grønland, og som dette beslutningsforslag blandt andet er et udtryk  

 for.
Skriftlig fremsættelse Kuupik Kleist (IA):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ejendomsretten til  

 ressourcerne i den grønlandske undergrund.
(Beslutningsforslag nr.
B 36).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
