Kendelse fra Pressenævnet i sag nr.  

 24/1997 Klageren (navneforbud) har ved advokat Jørgen  

 Schouby klaget til Pressenævnet over en artikel bragt i Jyllands-Posten  

 den 19. februar 1997, idet han finder, at der er sket en overtrædelse  

 af god presseskik.
 Artiklen lød som følger:
 "Parat til selskabstømmersag.
 Politiet er langt om længe klar med et anklageskrift  

 mod to af de helt store aktører i operation selskabstømning,  

 der har kostet staten ca. to mia. kr. i mistede skatteindtægter siden  

 starten af 90'erne.
Det drejer sig om en tiltale mod den århusianske  

 skatterevisor (initialer) og direktør (initialer), som begge stod bag  

 selskabet X i Århus.
Dette selskab nåede at videreformidle 113  

 overskudsselskaber til de egentlige selskabstømmere, der  

 efterfølgende lænsede selskaberne for skattemidler på ca.  

 60 mio. kr.
 "Vi forventer at kunne fremsende et anklageskrift i  

 løbet af marts måned til retten i Århus", siger  Poul  

  Gade, vicestatsadvokat fra Statsadvokaten i Viborg og midlertidigt placeret  

 hos politiet i Århus.
 Foreløbig er det kun (initialer) og (initialer),  

 der med en retskendelse i går blev beskyttet af et navneforbud, som er  

 sigtet i selskabstømmerkomplekset, men efterforskningen er ikke  

 afsluttet.
 Svig for 22 mio. kr.
Anklageskriftet vil ikke omfatte samtlige 113  

 selskabshandler, men et udpluk på 10 selskaber og vil dreje sig om  

 skyldnersvig for 22 mio. kr.
Men de sigtede i sagen vil også blive  

 hængt op på, at de har overtrådt aktieselskabslovens forbud  

 mod, at selskaber handles med selskabernes egne midler.
Det er statsadvokat  Peter  Brøndt  

  Jørgensen, Viborg, der sammen med Bagmandspolitiets chef  Michael  

  Clan skal godkende de endelige formuleringer i anklageskriftet.
Den sigtede  

 skatterevisor (initialer) er imidlertid også part i en anden  

 selskabstømmersag, som Bagmandspolitiet efterforsker i  

 øjeblikket.
Den sigtede skatterevisor (initialer) og X er en central  

 del af den erstatningssag, som Kammeradvokaten på vegne af  

 Skatteministeriet i disse dage fører mod 19 revisorer - heriblandt  

 formanden for Foreningen af Statsautoriserede Revisorer,  Torben  

  Haaning." Klageren, der i artiklen er omtalt som skatterevisor  

 (initialer), har anført, at navneforbudet blev nedlagt, fordi de to  

 tiltalte begge fortsat er erhvervsdrivende, og at identifikation af dem  

 derfor vil kunne påføre dem risiko for stor erhvervsmæssig  

 skadevirkning.
 Klageren har gjort gældende, at klageren er  

 identificeret gennem anvendelse af forbogstaver og navngivning af det  

 selskab, hvorfra virksomheden har været drevet, og at der ikke er nogen  

 almen interesse, der taler for at offentliggøre klagerens navn.  

 Såvel navneforbudet som god presseskik er således  

 overtrådt.
 Klageren har videre gjort gældende, at sagen ikke er  

 gengivet loyalt, idet de tiltalte beskyldes for at have begået  

 ulovligheder i forhold til 113 selskaber, selv om anklageskriftet oplyses kun  

 at omfatte 10 selskaber.
 Klageren har endelig gjort gældende, at der ikke er  

 tale om objektiv retsreportage, idet der ikke er sket en ligelig gengivelse  

 af parternes synspunkter, ligesom det ikke fremgår, om de tiltalte har  

 erklæret sig skyldige eller ikke skyldige, og at bladet burde have  

 forelagt oplysningerne for de tiltaltes advokater.
 Bladet har i en udtalelse anført, at  

 Pressenævnet ikke kan tage stilling til, om navneforbudet er  

 overtrådt, idet dette spørgsmål skal afgøres af  

 retten.
 Bladet har videre anført, at det i artiklen loyalt  

 oplyses, at anklageskriftet ikke vil omfatte samtlige 113 selskaber, men et  

 udpluk på 10 selskaber.
 Bladet har endelig anført, at der er tale om en  

 gengivelse af politiets oplysninger om indholdet af det snart færdige  

 anklageskrift, og har i tilknytning hertil gjort gældende, at det i en  

 sådan situation ikke er almindeligt at forelægge oplysningerne  

 for de sigtede eller tiltaltes advokater.
 Bladet har afslutningsvis gjort gældende, at de  

 initialer, der nævnes i artiklen, ikke kan tjene til at identificere de  

 pågældende.
 Følgende nævnsmedlemmer har deltaget i sagens  

 behandling: Per Sørensen, Finn Rowold, Ulrik Holmstrup og Ole  

 Askvig.
 Pressenævnet udtaler:
 Pressenævnet bemærker indledningsvis, at  

 nævnet ikke kan tage stilling til, om det nedlagte navneforbud er  

 overtrådt.
 En retsreportage bør efter de presseetiske regler  

 være objektiv, og der bør tilstræbes en ligelig gengivelse  

 af parternes synspunkter, ligesom det ved en straffesag klart skal  

 fremgå, om sigtede har erklæret sig skyldig eller  

 ikke-skyldig.
Pressenævnet er enig med bladet i, at der i  

 sådanne sager ikke i almindelighed søges indhentet en kommentar  

 fra en sigtets advokat.
Under disse omstændigheder finder  

 Pressenævnet ikke grundlag for at fastslå, at den manglende  

 høring af klagerens advokat udgør en overtrædelse af de  

 presseetiske regler.
Da klageren på grund af gengivelsen af klagerens  

 initialer i sammenhæng med oplysningen om selskabets navn, X i  

 Århus, som klageren var direktør for, er omtalt på en  

 sådan måde, at der har kunnet ske identifikation, finder  

 Pressenævnet, at bladet i artiklen burde have oplyst, om klageren over  

 for politiet havde erklæret sig skyldig eller ikke-skyldig i  

 sigtelserne.
Da dette ikke skete har bladet overtrådt god presseskik,  

 og Pressenævnet udtaler sin kritik.
 Afsagt torsdag den 17. april 1997.
