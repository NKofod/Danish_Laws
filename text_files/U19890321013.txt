Ifølge et afsnit i et mødereferat var en kommune og en fagforening  

 enige om, at en gruppe personer omfattedes af fagforeningens  

 forhandlingsområde.
Kommunen meddelte senere, at afsnittet udgik af  

 mødereferatet, efter at det var oplyst, at der bestod en grænsestrid mellem  

 fagforeningen og en anden fagforening vedrørende den i referatet nævnte  

 persongruppe.
 Antaget, at afsnittet i mødereferatet efter sin ordlyd var en aftale.
 Selv om det blev lagt til grund, at kommunen ikke forud for mødet var  

 bekendt med grænsestriden, havde det været uberettiget at fragå aftalen, og  

 der idømtes kommunen en bod på 20.000 kr.
 Dommere: Secher Assens, Gade, Arnold Hansen, Anton Johannesen,  

 Pontoppidan (retsformand), Sløk og Westergaard.
 Under denne sag har Landsorganisationen i Danmark for Pædagogisk  

 Medhjælper Forbund indklaget Frederiksberg Kommune for Arbejdsretten med  

 påstand om at indklagede tilpligtes for brud på pkt. 3 i aftale af 11.  

 februar 1988 til Pædagogisk Medhjælper Forbund at betale en efter rettens  

 skøn fastsat bod.
 Indklagede har påstået frifindelse.
 Sagens nærmere omstændigheder er følgende:
Efter at Frederiksberg Kommune havde besluttet at etablere  

 skolefritidsordninger fra og med skoleåret 1988/89, påbegyndte kommunen i  

 januar 1988 forhandlinger med Børne- og Ungdomspædagogernes Landsforbund og  

 Pædagogisk Medhjælper Forbund om løn- og ansættelsesvilkår for det personale,  

 som skulle beskæftiges under skolefritidsordningen.
Forhandlingerne med  

 sidstnævnte forbund resulterede i følgende tiltrædelseserklæring af 11.  

 februar 1988:
»Der er mellem Frederiksberg Kommune, økonomidirektoratet og  

 Pædagogisk Medhjælper Forbund enighed om, at tilslutte sig protokollat af 6.  

 juli 1987 vedrørende løn- og ansættelsesvilkår for ikke-pædagogisk uddannet  

 personale ansat ved skolefritidsordninger oprettet i henhold til  

 folkeskolelovens § 3, stk. 4.« I tilslutning hertil blev der udfærdiget sålydende mødereferat:
»Referat af møde den 11. februar 1988 på Frederiksberg Rådhus mellem  

 Frederiksberg Kommune og PMF.
BUPL, Frederiksberg som observatør.
 Deltagere:
PMF: Lokalafdelingen og hovedforbundet BUPL: Hanne Paarup-Christensen FK: Merete Kjøller Doris Christoffersen Merete Frøhling Emne: Ansættelsesmæssige forhold i skolefritidsordningen 1. Der opnåedes enighed om, at Frederiksberg Kommune tilslutter sig  

 protokollat mellem PMF, KL og FKKA af 6. juli 1987, jf. vedlagte  

 tiltrædelseserklæring.
 2. PMF anførte som sin opfattelse, at løn- og ansættelsesvilkårene skal  

 reguleres i henhold til protokollatets § 2, såfremt Frederiksberg Kommune  

 forudsætter, at alle stillinger kan besættes med uddannet arbejdskraft, jf.  

 LC-overenskomsten.
 3. PMF tager til efterretning, at en række ikke-uddannede har modtaget  

 tilbud om beskæftigelse på LC-overenskomstens vilkår.
 Der er enighed parterne imellem om, at denne overenskomsthenvisning  

 betragtes som en personlig ordning for de pågældende, men at de pågældende i  

 øvrigt omfattes af PMF's forhandlingsområde.
4. Parterne gav tilsagn om positivt at overveje, at de i LC-  

 overenskomsten anførte arbejdstidsregler udstrækkes til også at omfatte  

 personale, beskæftiget i henhold til protokollat af 6. juli 1987« Referatet blev underskrevet af repræsentanter for kommunen og de 2  

 forbund.
 Den i mødereferatet nævnte LC-overenskomst benævnes også  

 skolepædagogoverenskomsten.
 Den 20. februar 1988 skrev kommunen følgende til Pædagogisk Kartel  

 Frederiksberg:
»Vedrørende referat af 11. februar 1988 Under henvisning til telefonisk samtale meddeles herved, at referat af 11.  

 februar 1988 ændres således, at pkt. 3, 2. afsnit udgår.
 De seks omtalte medarbejdere i pkt. 3 vil blive aflønnet som en personlig  

 ordning svarende til skolepædagogoverenskomstens løn- og ansættelsesmæssige  

 forhold.
 Med hensyn til hvilken faglig organisation, der har forhandlingsretten for  

 de seks medarbejdere, stilles dette spørgsmål i bero, indtil der foreligger  

 en generel afklaring mellem organisationerne.
Tilsvarende skrivelse er fremsendt til Lærernes Centralorganisation, som  

 har gjort indsigelse mod referat af 11/2 1988.« Klagerne var af den opfattelse, at kommunen ved at lade pkt. 3, 2. afsnit  

 udgå havde begået overenskomstbrud.
Der blev i den anledning afholdt  

 fællesmøde den 9. maj 1988. I mødereferatet anføres:
 »På foranledning af LO afholdes d.d. et fællesmøde i anledning af, at  

 Frederiksberg Kommune i brev af 23. februar 1988 bl.a. har meddelt PMF, at  

 pkt. 3, 2. afsnit i referatet af 11/2 1988 udgår.
Da Frederiksberg Kommunes repræsentanter tilkendegav, at man fastholdt sit  

 synspunkt, jfr. skrivelsen af 23/2 1988, samt i øvrigt tilkendegav, at der  

 ikke i referat af 11/2 1988 foreligger en aftale, meddelte LO/PMF, at man  

 ville indbringe sagen for arbejdsretten med påstand om aftalebrud fra  

 Frederiksberg Kommunes side samt med påstand om bod for aftalebruddet.« Det fremgår af en af indklagede fremlagt kendelse af 30. maj 1988 i  

 grænsesag nr. 257, at der er uenighed mellem Pædagogisk Medhjælper Forbund og  

 Landsforeningen Danske Klubfolk om, hvem der skal organisere det ikke  

 pædagogisk uddannede personale, som ansættes under skolefritidsordningen.  

 Uoverensstemmelsen er efter det oplyste endnu ikke løst.
Fuldmægtig Doris Christoffersen, Frederiksberg Kommune, har som vidne  

 forklaret, at skolefritidsordningen til dels skulle afløse de hidtidige  

 fritidshjem.
I fritidshjemmene var der beskæftiget 6 pædagogmedhjælpere, som  

 skulle overgå til beskæftigelse under skolefritidsordningen.
Der skulle  

 derfor forhandles med de pågældendes organisation - Pædagogisk Medhjælper  

 Forbund - om løn- og ansættelsesvilkårene efter overgang til  

 skolefritidsordningen.
På mødet den 11. februar 1988 opnåedes der enighed om,  

 at de pågældende skulle ansættes efter skolepædagogoverenskomsten.
Det er  

 dette, som fandt udtryk i tiltrædelseserklæringen.
Aftalen indebar, at  

 pædagogmedhjælperne blev bedre stillet end de havde været under  

 fritidshjemsordningen, idet de hidtil havde været ansat efter den såkaldte -  

 7% ordning, medens de nu fik samme løn som de uddannede pædagoger.
De øvrige  

 punkter i mødereferatet var ikke egentlige forhandlingsemner, men blot en  

 konstatering af de faktiske forhold.
Dette gjaldt også pkt. 3, 2. afsnit.  

 Pædagogisk Medhjælper Forbund oplyste på mødet, at forbundet havde  

 forhandlingsretten, og dette tog kommunen til efterretning.
Forbundet oplyste  

 ikke noget om, at der verserede en grænsestrid mellem forbundet og  

 Landsforeningen Danske Klubfolk om, hvem der skulle organisere det  

 ikke-uddannede personale under skolefritidsordningen, og kommunen var ikke  

 forud for mødet bekendt med grænsestriden.
Da forbundet hidtil havde haft  

 forhandlingsretten, havde kommunen ingen anledning til at betvivle  

 rigtigheden af forbundets oplysning om, at det havde forhandlingsretten også  

 efter overgang til skolefritidsordningen.
Efter Lærernes Centralorganisation  

 var blevet gjort bekendt med mødereferatet, gjorde Centralorganisationen  

 indsigelse mod referatets angivelse af, at forhandlingsretten tilkom  

 Pædagogisk Medhjælper Forbund.
Kommunen ville ikke blande sig i dette  

 spørgsmål og fandt det derfor rigtigst at stille spørgsmålet i bero, indtil  

 der var kommet en afklaring på grænsestriden.
Dette meddelte man forbundet og  

 Centralorganisationen ved skrivelser af 23. februar 1988. Kommunen har ingen  

 interesse i, hvem der har forhandlingsretten.
Man ønskede blot at have klare  

 linier.
Kommunen har efter iværksættelse af skolefritidsordningen lønnet de  

 pågældende pædagogmedhjælpere i overensstemmelse med tiltrædelseserklæringen,  

 d.v.s. efter skolepædagogoverenskomsten.
Klagerne har til støtte for påstanden anført, at der ved det underskrevne  

 mødereferat er indgået en klar aftale om, at forhandlingsretten tilkommer  

 Pædagogisk Medhjælper Forbund.
Kommunen har været uberettiget til ved  

 skrivelse af 23. februar 1988 at fragå denne aftale.
Der er ikke grundlag for  

 at hævde, at aftalen skulle være ugyldig.
Tværtimod er aftalen i fuld  

 overensstemmelse med sædvanlige arbejdsretlige regler, hvorefter  

 forhandlingsretten tilkommer overenskomstparten, d.v.s.
Pædagogisk Medhjælper  

 Forbund.
Forbundet har ikke haft nogen pligt til at oplyse kommunen om  

 grænsestriden, og kommunen har som arbejdsgiver ikke haft nogen anledning  

 eller adkomst til at blande sig i denne strid.
I øvrigt måtte der være op til  

 kommunen selv at skaffe sig oplysninger om eventuelle grænsekonflikter.
Der  

 er derfor heller intet grundlag for at anse aftalen om forhandlingsretten for  

 uforbindende ud fra et forudsætningssynspunkt.
Der er tale om et alvorligt  

 overenskomstbrud, som derfor bør sanktioneres med en ikke ubetydelig bod.
Til støtte for frifindelsespåstanden har indklagede anført, at pkt. 3, 2.  

 afsnit ikke er aftale, men blot en konstatering, hvorved kommunen tog  

 Pædagogisk Medhjælper Forbunds oplysning om forhandlingsretten til  

 efterretning.
Kommunen har derfor ikke begået noget overenskomstbrud ved at  

 stille spørgsmålet om forhandlingsretten i bero, indtil grænsestriden var  

 løst.
Selv om det antages, at der er indgået en aftale om forhandlingsretten, må  

 aftalen tilsidesættes på grund af svigtende forudsætninger.
Kommunen var ikke  

 bekendt med grænsekonflikten og havde ingen anledning til at undersøge  

 spørgsmålet om forhandlingsretten.
Forbundet var derimod fuldt ud bekendt med  

 konflikten og vidste, at der verserede en grænsesag mellem Forbundet og  

 Landsforeningen Danske Klubfolk.
Forbundet måtte være klar over, at det var  

 en afgørende forudsætning for kommunen, at der ikke var strid om spørgsmålet,  

 og forbundet burde derfor have oplyst kommunen om konflikten.
Ved at undlade  

 dette har forbundet tilsidesat sin loyale oplysningspligt, og aftalen bør  

 derfor tilsidesættes ud fra forudsætningssynspunkter.
 Indklagede har endelig anført, at kommunen ikke ved skrivelsen af 23.  

 februar 1988 har brudt aftalen om forhandlingsretten, men blot stillet  

 spørgsmålet i bero, indtil der er fundet en løsning mellem de stridende  

 organisationer.
 Arbejdsretten skal udtale:
Pkt. 3, 2. afsnit i det af parterne underskrevne mødereferat er efter sin  

 ordlyd en aftale om, at forhandlingsretten tilkommer Pædagogisk Medhjælper  

 Forbund.
Der kan derfor ikke gives indklagede medhold i, at referatet kan  

 forstås således, at kommunen blot har taget til efterretning, at forbundet  

 havde forhandlingsretten.
Efter bevisførelsen må det lægges til grund, at  

 kommunen ikke forud for mødet var bekendt med den da verserende grænsestrid,  

 og at forbundet ikke på mødet underrettede kommunen om konflikten.
Denne  

 omstændighed findes imidlertid ikke at kunne føre til, at aftalen kan  

 tilsidesættes ud fra et forudsætningssynspunkt.
Der lægges herved vægt på, at  

 kommunen ikke var part i grænsestriden, der måtte være uvedkommende for  

 kommunen som arbejdsgiver.
Der findes derfor ikke at være svigtet nogen  

 relevant forudsætning for kommunen ved den senere meddelte oplysning om  

 grænsestriden.
Kommunen har således været uberettiget til ensidigt at fragå  

 aftalen, hvilket findes at være sket ved skrivelsen af 23. februar 1988. Der  

 må herefter gives klagerne medhold i, at skrivelsen er et brud på den  

 indgåede aftale.
For det begåede overenskomstbrud findes der at burde pålægges indklagede  

 en bod på 20.000 kr.
Ved fastsættelsen af bodens størrelse er der lagt vægt  

 på, at kommunen har efterlevet forpligtelsen efter tiltrædelsesoverenskomsten  

 til at lade løn- og ansættelsesvilkår regulere efter  

 skolepædagogoverenskomsten, således at de berørte pædagogmedhjælpere ikke har  

 lidt noget tab ved overenskomstbruddet.
 T h i k e n d e s f o r r e t :
 Indklagede, Frederiksberg Kommune, tilpligtes for brud på pkt. 3 i aftale  

 af 11. februar 1988 at betale en bod på 20.000 kr. til Pædagogisk Medhjælper  

 Forbund.
 Sagens omkostninger til Arbejdsretten betales af indklagede med 2.000 kr.
 (* 1) Henvisninger: Per Jacobsen s.76, s.86, s.197, Rise Faglig voldgift  

 s.49-50, Gjerulff i Ugeskrift for Retsvæsen 1973 B, s.42.
