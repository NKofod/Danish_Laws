Fremsat den 11. januar 2000 af  

 Tove Videbæk (KRF), Flemming Kofod-Svendsen (KRF),  

 Ole M.
Nielsen (KRF) og Jann Sjursen (KRF) Forslag til folketingsbeslutning om psykologhjælp til incestofre og andre ofre for  

 seksuelt misbrug i barndommen Folketinget opfordrer regeringen til at sikre, at  

 incestramte og andre ofre for seksuelt misbrug i barndommen får adgang  

 til psykologbehandling efter sygesikringslovens § 9, stk. 2, uanset hvor lang  

 tid der er forløbet siden misbrugets ophør.
Bemærkninger til forslaget Baggrund for forslaget Psykologhjælp efter sygesikringsloven Sygesikringslovens § 9, stk. 2, giver adgang til delvis  

 dækning af udgifterne til psykologbehandling i henhold til regler  

 fastsat af sundhedsministeren.
 I dag kan følgende grupper få adgang til  

 psykologhjælp med sygesikringstilskud efter lægehenvisning i  

 henhold til bekendtgørelse nr. 1191 af 18. december 1996 om tilskud  

 efter sygesikringsloven til psykologbehandling for særligt udsatte  

 grupper som ændret ved bekendtgørelse nr. 726 af 16. december  

 1997:
1)	røveri-, volds- og voldtægtsofre, 2)	trafik- og ulykkesofre, 3)	pårørende til alvorligt psykisk syge personer, 4)	personer ramt af en alvorligt invaliderende sygdom, 5)	pårørende til personer, der er ramt af en alvorligt  

 invaliderende sygdom, 6)	pårørende ved dødsfald, 7)	personer, der har forsøgt selvmord, og 8)	kvinder, der får foretaget provokeret abort efter 12.  

 graviditetsuge som følge af misdannelser eller lignende ved  

 barnet.
Ordningen, der har karakter af akut krisehjælp, yder  

 maksimalt tilskud til 12 timers psykologbehandling.
Tilskuddet udgør  

 60 pct. af det beløb, der er fastsat i overenskomsten mellem  

 Sygesikringens Forhandlingsudvalg og Dansk Psykolog Forening.
Muligheder for at få psykologhjælp efter  

 sygesikringsloven Incestramte og andre ofre for seksuelt misbrug i  

 barndommen vil kunne få tilskud til psykologbehandling efter  

 sygesikringsloven, hvis der er tale om vold eller voldtægt.
Hvis der  

 derimod ikke har været tale om voldtægt eller vold i  

 straffelovens forstand, er det tvivlsomt, om denne gruppe vil være  

 omfattet af bekendtgørelsen om tilskud til psykologbehandling efter  

 sygesikringsloven.
Det foreslås derfor, at incestramte og andre ofre  

 for seksuelt misbrug i barndommen tilføjes i bekendtgørelsen  

 som en selvstændig tilskudsberettiget gruppe.
6-måneders-fristen I henhold til bekendtgørelsen om tilskud til  

 psykologbehandling kan henvisning normalt ikke udstedes senere end 6  

 måneder efter, at den begivenhed, der er årsag til henvisningen,  

 indtrådte.
Dette går utilsigtet ud over mange incestramte og  

 andre ofre for seksuelt misbrug i barndommen, da denne gruppe i særlig  

 grad er kendetegnet ved fortrængning af oplevelsen.
Dette kan skyldes,  

 at krænkeren har været et familiemedlem eller en anden person,  

 som barnet eller den unge har haft  tillid og tilknytning til eller har  

 været afhængig af.
Det er ikke usædvanligt, at det  

 først er langt senere i livet, at ofrene erkender, at de har  

 været udsat for seksuelle overgreb som børn.
Mange oplever  

 herefter, at deres verden med ét styrter sammen, og der opstår  

 således en akut krise, der ganske ligner de krisesituationer, som de  

 øvrige grupper står i.
Det anses derfor for  

 hensigtsmæssigt, at incestramte og andre ofre for seksuelt misbrug i  

 barndommen undtages fra 6-måneders-fristen.
På denne måde  

 vil incestofre og andre ofre for seksuelt misbrug i barndommen blive  

 ligestillet med de øvrige grupper, der har behov for akut  

 krisehjælp.
Det bør ikke komme denne gruppe til skade, at de har  

 været udsat for et overgreb, der har bevirket en ofte livslang  

 fortrængning.
Den øvrige indsats for incestramte og andre ofre for seksuelt  

 misbrug i barndommen Indsatsen for voksne incestramte og andre ofre for  

 seksuelt misbrug i barndommen bør efter forslagsstillernes opfattelse  

 ikke stoppe ved indførelse af mulighed for at få akut  

 psykologbehandling som følge af sexmisbrug i barndommen.
Nogle  

 incestramte og andre ofre for seksuelt misbrug i barndommen vil have behov  

 for og foretrække den rådgivning, som et rådgivningscenter  

 kan give.
Der findes mere end 400 centre, hvor incestofre og andre ofre for  

 seksuelt misbrug i barndommen kan få hjælp, selv om det kun er  

 få centre, der er specifikt orienteret mod denne gruppe.  

 Formidlingscenter Storkøbenhavn skønner, at der er mellem 4000  

 og 5000 førstegangshenvendelser til disse centre årligt.  

 Distriktspsykiatrien, den praktiserende læge og kommunen kan  

 afhængigt af problemernes karakter og omfang også tilbyde  

 hjælp.
Disse muligheder bør udbygges og støttes.
I den  

 forbindelse ser forslagsstillerne frem til den kommende  

 tværministerielle strategi til bekæmpelse af seksuelle overgreb  

 mod børn, i hvilken der forventes en status over foretagne initiativer  

 og forslag til eventuelle yderligere initiativer.
Omfanget af incest og seksuelt misbrug i barndommen En af de få og den mest omfattende danske  

 undersøgelser af omfanget af seksuelle overgreb mod børn og  

 unge er fra 1988 (Ingrid Leth m. fl. i Nordisk Psykologi 1988, s. 383-393).  

 Ifølge denne undersøgelse har omkring 10 pct. af alle  

 børn og unge under 18 år været udsat for seksuelt misbrug  

 (minimumstal). Der er tale om seksuelle overgreb inden for familien i 42 pct.  

 af tilfældene for kvindernes vedkommende og i 25 pct. af  

 tilfældene for mændenes vedkommende. 60 pct. af mændene og  

 52 pct. af kvinderne har ikke som børn fortalt nogen om de seksuelle  

 overgreb.
 Kirsten Moesgaard, chefpsykolog på Roskilde  

 Amtssygehus' børneafdeling, har lavet en undersøgelse af  

 børn, der har været indlagt på børneafdelingen i  

 perioden 1988-1992. Hun konkluderer ligeledes, at ca. hvert 10. barn  

 udsættes for seksuelle overgreb.
Herudover har Formidlingscenter Storkøbenhavn i  

 oktober afleveret en undersøgelse af tilbud til voksne  

 incestramte i Danmark uden for behandlingssystemet og det offentlige sociale  

 system.
Her antages det forsigtigt   uden at sondre mellem en tidlig  

 henholdsvis sen erkendelse af overgrebene   at der årligt vil  

 være ca. 5 pct., der vil efterspørge eller have behov for  

 hjælp ud af minimum 200.000 kvinder og 100.000 mænd, der har  

 været udsat for seksuelt misbrug i barndommen.
Der vil således  

 efter formidlingscentrets opfattelse være tale om, at mellem 10.000 og  

 20.000 personer årligt må forventes at søge hjælp  

 på rådgivnings- og behandlingssteder.
Desuden lyder en af  

 delkonklusionerne i undersøgelsen således: »Man kan formode,  

 at de incestramte, der når frem til behandlingssystemet, vitterligt har  

 behov for behandling « (s. 17).
Ofre udgør potentielle krænkere Flere undersøgelser konkluderer, at de fleste  

 krænkere selv er blevet seksuelt krænket og udsat for  

 omsorgssvigt.
Ved en undersøgelse af 90 mænd dømt  

 for seksuelle overgreb mod børn fandt man, at 65,8 pct. af disse som  

 børn havde været udsat for groft omsorgssvigt.
Dette  

 omsorgssvigt bestod for 38,5 pct. af krænkerne i seksuelle overgreb  

 under deres opvækst og for 27,3 pct. i grov fysisk mishandling.
Kun 5  

 pct. i kontrolgruppen havde været udsat for omsorgssvigt. (Hunter m.  

 fl., International Journal of offender Therapy and comparative criminology  

 1989, s. 95-103).
 Det er derfor vigtigt at få brudt  

 misbrugskæden, så egne børn ikke bliver nye ofre, hverken  

 for omsorgssvigt eller seksuelle overgreb. »Uden behandling er ofrenes  

 forhold til kærlighed og misbrug forkvaklet, og de risikerer derved at  

 gøre skade på deres børn« (Helle Theede-Schytte,  

 Center for seksuelt misbrugte   Fyn, Jyllands-Posten 7. december 1998).
Internationale forpligtelser og bestræbelser FN's børnekonvention FN's børnekonvention fra 1989 foreskriver i artikel  

 39, at »deltagerstaterne skal træffe alle passende forholdsregler for  

 at fremme fysisk og psykisk helbredelse og resocialisering af et barn, der  

 har været udsat for enhver form for forsømmelse, udnyttelse  

 eller misbrug, tortur eller anden form for grusom, umenneskelig eller  

 nedværdigende behandling eller straf eller væbnede konflikter.  

 Sådan helbredelse og resocialisering skal finde sted i omgivelser, der  

 fremmer barnets sundhed, selvrespekt og værdighed«.
Fælles aktion på EU-plan I EU-regi har Rådet i 1997 vedtaget en fælles  

 aktion af 24. februar 1997 om bekæmpelse af menneskehandel og seksuel  

 udnyttelse af børn, hvor det blandt andet er bestemt, at  

 medlemsstaterne skal sikre passende bistand til ofrene og deres familier.
Europarådet Europarådets ministerkomité har i  

 rekommandation R (91) 11 om seksuel udnyttelse, børnepornografi,  

 -prostitution og handel med børn og unge voksne opfordret  

 medlemsstaterne til at støtte lokale offentlige og private  

 initiativer, der har til formål at yde lægelig, psykologisk,  

 social eller juridisk hjælp til børn og unge voksne, som er i  

 risiko for eller som har været udsat for seksuel udnyttelse.
Økonomiske konsekvenser Hvis man går ud fra, at 5 pct. af den totale gruppe  

 af incestramte og andre ofre for seksuelt misbrug i barndommen årligt  

 får brug for hjælp, vil dette tal udgøre ca. 15 000  

 kvinder og mænd.
Det antages, at mellem 40 og 48 pct. har fortalt om  

 overgrebene, mens de var børn, og disse har således allerede  

 på det tidspunkt erkendt overgrebene.
Det skønnes derfor at  

 være et mindre antal, der som voksne vil få behov for hjælp  

 som følge af en sen erkendelse af overgrebene.
Af denne gruppe,  

 der vil have behov for hjælp på grund af sen erkendelse af  

 overgrebene, skønnes det at være endnu færre, der vil have  

 behov for akut krisehjælp efter sygesikringsloven.
På baggrund af disse oplysninger skønnes det  

 derfor, at antallet af incestramte og andre ofre for seksuelt misbrug i  

 barndommen, der vil søge at få tilskud efter sygesikringsloven  

 til akut psykologbehandling som følge af en nylig erkendelse af de  

 tidlige overgreb, vil være ca. 1000 årligt.  

 Sygesikringstilskuddet udgør i øjeblikket 336 kroner pr.  

 behandlingsmodul.
Hvis alle 1000 modtager 12 timers psykologbehandling, vil  

 udgiften for det offentlige beløbe sig til ca. 4 mill. kroner  

 årligt.
I 1997 blev der bevilget 27 mio. kroner til  

 psykologhjælp.
Heraf udgjorde psykologhjælp som følge af  

 røveri-, volds- og voldtægtsofre 12 pct. svarende til knap 3  

 mio. kr.
Skriftlig fremsættelse Tove Videbæk (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om psykologhjælp  

 til incestofre og andre ofre for seksuelt misbrug i barndommen.
(Beslutningsforslag nr.
B 64).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
