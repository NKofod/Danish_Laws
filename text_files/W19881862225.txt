En pensionsydelse, som et selskab ydede en direktør og aktionær i  

 forbindelse med hans fratræden på grund af sygdom, blev ikke anset for at  

 have karakter af maskeret udbytte, bl.a. fordi direktøren og hans familie kun  

 besad ca. 22% af anpartskapitalen.
Pensionsydelsen blev derfor anset for  

 fradragsberettiget for selskabet.
 Anpartsselskabet A klagede for skatteårene 1981/82-1985/86, begge inkl.,  

 over, at de stedlige skattemyndigheder ikke havde godkendt de af selskabet  

 ved indkomstopgørelsen foretagne fradrag på henholdsvis 53.321 kr., 53.901  

 kr., 61.474 kr., 64.643 kr. og 65.008 kr. vedrørende pensionsudbetalinger til  

 en tidligere direktør i selskabet, idet man har anset udbetalingerne for at  

 have karakter af maskeret udlodning.
Det fremgik af de tilvejebragte oplysninger, at selskabet var stiftet som  

 aktieselskab i 1952 med 60 aktionærer, men senere var omdannet til  

 anpartsselskab.
Aktiekapitalen var oprindelig på 60.000 kr., hvoraf den ene  

 af selskabets to direktører, B, havde tegnet sig for 5.000 kr., medens den  

 anden, C, havde tegnet sig for 8.000 kr. plus ekstra 5.000 kr.
 På grund af sygdom havde direktør C på et bestyrelsesmøde i marts 1977  

 meddelt, at han agtede at fratræde sin stilling den 1. maj 1977. Selskabets  

 bestyrelse havde besluttet at yde den afgåede direktør en pension på 3.500  

 kr. pr. måned fra den 1. maj 1977.
Selskabets revisor anførte, at der ikke var grundlag for at tale om  

 maskeret udlodning i forbindelse med pensionsudbetalingen, da direktør C ikke  

 havde særfordel i kraft af anpartsbesiddelse.
Beslutningen om  

 pensionsudbetalingen (på grund af sygdom) var truffet af en enig bestyrelse,  

 uden at C havde haft nogen indflydelse på denne beslutning, idet han havde  

 forladt bestyrelsesmødet, da dette spørgsmål skulle behandles.
I øvrigt  

 bemærkede revisoren, at C ingen familiemæssige relationer havde til de øvrige  

 bestyrelsesmedlemmer.
 De stedlige skattemyndigheder havde nægtet selskabet ret til fradrag af  

 pensionsydelsen under henvisning til, at direktør C på tidspunktet for  

 bestyrelsens tilsagn om en livsvarig pension måtte anses for  

 hovedanpartshaver i selskabet, idet han, hans hustru og børn tilsammen ejede  

 25% eller mere af selskabets anpartskapital, og derigennem havde haft en  

 afgørende indflydelse i selskabet.
 Under sagens behandling over for Landsskatteretten var det oplyst, at  

 direktør C og nærmeste familie på beslutningstidspunktet i 1977 var  

 registreret som ejer af nominelt 13.100 kr. anparter, svarende til ca. 22% af  

 selskabets anpartskapital.
Efter det oplyste fandt Landsskatteretten ikke, at direktør C på grundlag  

 af sin anpartsbesiddelse kunne anses for hovedanpartshaver med bestemmende  

 indflydelse i selskabet på beslutningstidspunktet.
Udbetalingerne kunne  

 herefter og under de i øvrigt foreliggende omstændigheder ikke anses for  

 maskeret udlodning.
Selskabet var som følge heraf berettiget til at fradrage  

 de afholdte udgifter til pension, og ansættelserne blev nedsat i  

 overensstemmelse hermed.
 LV 1987, SC 1.2.5.1.4.
