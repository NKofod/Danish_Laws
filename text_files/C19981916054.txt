(Til samtlige kommuner) Der har i den seneste tid været en del debat om betydningen af, at  

 bestemmelsen i bistandslovens § 61 om kommunernes mulighed for at give  

 tilskud til pensionister til abonnement til kollektive befordringsmidler, er  

 udeladt i lov om social service.
 Ovenfor nævnte bestemmelse er tilsyneladende af nogle kommuner blevet  

 brugt til generelt at finansiere pensionisternes særlige rabatordninger til  

 den kollektive trafik.
 I den anledning vil jeg indledningsvis gøre opmærksom på, at bestemmelsen  

 i bistandslovens § 61 er behovsbestemt, hvilket vil sige at den enkelte  

 pensionist alene kan opnå tilskud efter en konkret, individuel vurdering af  

 behovet.
 Bestemmelsen har således ikke noget at gøre med generelle rabatordninger.  

 Tværtimod kan den enkelte pensionist, der er omfattet af en generel  

 rabatordning, samtidig afhængigt af behovsvurderingen få et individuelt  

 tilskud over bistandslovens § 61.
 Samtidig vil jeg gerne benytte lejligheden til at påpege, at der med den  

 nye regel, der erstatter bistandslovens § 61, og som træder i kraft den 1.  

 juli 1998, ikke er tilsigtet en ændring af de særlige generelle  

 rabatordninger for pensionister.
Pensionisternes særlige rabatordninger (som jo kan være forskellig fra  

 område til område) er fastsat af trafikselskaberne/amterne og kommunerne uden  

 særlig lovhjemmel.
Disse aftaler har således intet at gøre med bistandslovens  

 § 61.
 Afslutningsvis skal jeg henlede opmærksomheden på, at pensionisterne ikke  

 med vedtagelsen af den nye lov om social service er dårligere stillet end  

 tidligere, idet der stadig efter andre bestemmelser i den sociale lovgivning  

 er mulighed for at få hjælp til kollektive befordringsmidler, herunder  

 tilskud efter reglen om personligt tillæg i § 17 i lov om social pension.
 Samtidig kan jeg oplyse, at reguleringen af statens bloktilskud til  

 (amts)kommunerne vil blive fastsat således, at det sammen med den direkte  

 refusion til kommunerne giver en uændret (amts)kommunal belastning.
