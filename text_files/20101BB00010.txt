Fremsat den 28. oktober 2010 af René Christensen (DF), Pia Adelsteen (DF), Kim Christiansen (DF), Kristian Thulesen Dahl (DF), Marlene Harpsøe (DF), Pia Kjærsgaard (DF) og Peter Skaarup (DF) Forslag til folketingsbeslutning om børneattester Folketinget pålægger regeringen i indeværende samling at fremsætte forslag til lov, der får den virkning, at alle organisationer, foreninger, virksomheder m.v., hvor de ansatte kan komme i kontakt med børn, fremover skal indhente børneattest på alle ansatte og ikke kun nyansatte medarbejdere.
Forslaget skal ikke begrænses til foreninger eller organisationer, der modtager økonomisk støtte efter lov om social service, og hvor de ansatte kan komme i kontakt med børn.
Bemærkninger til forslaget Dansk Folkeparti må desværre konstatere, at der er personer, som har seksuelle tendenser til børn.
Her er tale om personer, som bruger meget tid og forberedelse i forhold til den forbrydelse, som de vil udføre.
Derfor er det vigtigt, at lovgivningen er gearet til at forhindre denne form for kriminalitet.
Og hvis personen er tidligere straffet, har vi alle et ekstra ansvar for at holde disse personer væk fra børn.
Siden den 1. juli 2005 har alle frivillige sociale organisationer og foreninger, som modtager støtte efter lov om social service § 18, stk. 2, haft pligt til at indhente børneattest i forbindelse med ansættelse af personale.
For organisationer, der ikke modtager denne støtte, er det frivilligt, om man vil indhente børneattest.
Der henvises til følgende »Loven gør det obligatorisk at indhente en såkaldt børneattest, når daginstitutioner, skoler, fritidsklubber, idrætsforeninger osv. ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.« (www.kum.dk/om-ministeriet/historie/ministre/brian-arthur-mikkelsen).
Der har været flere eksempler på sager, hvor personer, der har været dømt for seksuelle overgreb mod børn, har været ansat i stillinger, hvor de igen har haft med børn at gøre.
For nylig blev det afsløret, at en 53-årig tidligere dømt pædofil var ansat i en stilling hos filmværkstedet Station Next i Hvidovre.
Han har flere pædofilidomme bag sig, senest en dom fra 2006, hvor han blev dømt for seksuelle overgreb mod nogle drenge i aldersgruppen 12-14 år (www.tv2. dk: »S og DF vil stramme lov om børneattester«, den 3.oktober 2010).
Formålet med lovgivningen om at indhente børneattester var netop at forhindre overgreb mod børn.
Der har desværre vist sig at være en masse huller i lovgivningen, idet kun en begrænset række institutioner er omfattet af loven.
Det illustreres meget godt af ovenstående eksempel på en virksomhed, der angiveligt ikke er omfattet af lovgivningen.
Den gældende lov om børneattester har allerede haft en gavnlig effekt.
Ifølge kulturminister Per Stig Møller har Rigspolitiet udstedt 180.000 børneattester i løbet af indeværende år, og 42 af disse har været positive (www.politiken.dk: »Flertal klar til at stramme børneattestlov«, den 4. oktober 2010). Dansk Folkeparti mener, at loven om børneattester helt klart har gjort livet mere besværligt for pædofile, men der er tydeligvis behov for at gennemgå loven med henblik på at stramme yderligere op, således at alle virksomheder, organisationer m.v., hvor de ansatte kan komme i kontakt med børn, omfattes af loven.
Forslaget skal gælde for alle ansatte og ikke blot nyansatte medarbejdere.
Forslaget skal ej heller begrænses til organisationer eller foreninger, der modtager støtte efter lov om social service.
Skriftlig fremsættelse René Christensen (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om børneattester.
(Beslutningsforslag nr.
B 10) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
