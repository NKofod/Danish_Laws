 Afvist en klage fra en færøsk bank vedrørende kravene til bankens  

 revisorer.
 I skrivelse af 10. juni 1994 har K Banki klaget over, at Skraseting Føroya  

 i skrivelse af 5. maj 1994 (j.nr. 94-192) har givet banken frist til  

 førstkommende generalforsamling til at vælge ny revisor bosiddende på  

 Færøerne i stedet for den ene af bankens revisorer, A, København, jfr. § 1,  

 stk. 2, nr. 1, i lagtingslov om registrerede revisorer.
 Sagens omstændigheder:
På ordinære generalforsamlinger den 11. april 1994 besluttede K Banki og  

 B-banki at fusionere med sidstnævnte som det fortsættende selskab, men under  

 navnet K Banki.
Som revisorer for det fortsættende selskab valgtes A,  

 København og C, Torshavn.
 Den 5. maj 1994 meddelte den færøske registreringsmyndighed, Skraseting  

 Føroya, banken frist til førstkommende generalforsamling til at vælge ny  

 revisor bosiddende på Færøerne istedet for den ene af bankens revisorer A,  

 København, jfr. § 1, stk. 2, nr. 1, i lagtingslov om registrerede revisorer.  

 Afgørelsen indeholder ikke klagevejledning om klage til Erhvervsankenævnet.
I klageskrivelsen og i en supplerende skrivelse af 14. november 1994 har  

 klageren, K Banki, gjort gældende, at Skraseting Føroyas afgørelse er  

 forkert, fordi der hverken efter den færøske årsregnskabslov (Anordning nr.  

 248 af 3. maj 1993 om ikrafttræden for Færøerne af årsregnskabsloven) eller  

 aktieselskabslov (Anordning nr. 250 af 3. maj 1993 om ikrafttræden for  

 Færøerne af aktieselskabsloven) eller efter den færøske bank- og  

 sparekasselov (Anordning nr. 246 af 3. maj 1993 om ikrafttræden for Færøerne  

 af bank- og sparekasseloven) kræves dispensation for at vælge A, København,  

 til revisor for banken.
Skraseting Føroyas afgørelse hviler på den  

 forudsætning, at man for at blive valgt som revisor i en færøsk bank skal  

 være autoriseret/registreret som revisor på Færøerne.
Men det er forkert.
Til  

 støtte herfor har klageren bl.a. henvist til den færøske årsregnskabslovs §  

 61, b, stk. 1, hvor det bestemmes, at kun en af revisorerne skal have  

 »bopæl her i landet«.
Ved her i landet må forstås her på Færøerne,  

 ellers giver udtrykket »bopæl her i riget« i den færøske  

 aktieselskabslovs § 176, stk. 1, ingen mening.
Kravet om bopæl her i landet,  

 det vil sige på Færøerne, opfylder den anden valgte revisor i banken.
Alene  

 af den grund er afgørelsen forkert.
Endvidere har banken henvist til, at det  

 også af § 168, stk. 4, i aktieselskabsloven for Færøerne, der trådte i kraft  

 den 1. januar 1994, fremgår, at uanset bestemmelsen i årsregnskabslovens § 61  

 b, stk. 1, kan de ved lovens ikrafttræden lovligt valgte revisorer bevare  

 deres hverv.
A var ganske vist ikke revisor i det fortsættende selskab, men  

 dog i et af de fusionerede selskaber.
Herudover har klageren henvist til, at  

 det af bank- og sparekasselovens § 34, stk. 10, der også gælder for færøske  

 banker, må kunne udledes, at det næppe har været lovgivers intention at  

 indrømme færøske revisorer en eksklusiv ret til at revidere K Banki.
Endelig  

 har klageren henvist til, at afgørelsen synes at hvile på den forudsætning,  

 at en på Færøerne bosiddende autoriseret revisor ikke vil kunne vælges som  

 revisor i et dansk selskab.
Også dette er forkert, og klageren har herom  

 henvist til en udtalelse fra Revisorkommissionen af 13. oktober 1994 til  

 Erhvervs- og Selskabsstyrelsen, som Erhvervs- og Selskabsstyrelsens praksis  

 ifølge klageren bygger på.
Den nævnte udtalelse er af klageren sendt til  

 Skraseting Føroya og Erhvervsankenævnet den 30. januar 1995.
I en redegørelse om sagen af 28. oktober 1994 har Skraseting Føroya  

 udtalt, at Skraseting Føroya har givet banken frist til at vælge ny revisor  

 istedet for A, idet det ikke er dokumenteret, at revisoren opfylder  

 betingelsen i § 1, stk. 2, nr. 1, i lagtingslov nr. 120 af 21. maj 1993 om  

 autoriserede revisorer eller § 1, stk. 2, nr. 1, i lagtingslov nr. 119 af 21.  

 maj 1993 om registrerede revisorer, om at have bopæl på Færøerne.
Da bopæl på  

 Færøerne er en betingelse for at blive optaget i Revisorregistret eller for  

 at få beskikkelse som autoriseret revisor, er - oplyser Skraseting Føroya -  

 man ikke gået ind i en vurdering af, hvorvidt betingelserne i anden  

 lovgivning er opfyldt.
Endvidere har Skraseting Føroya om Erhvervs- og  

 Selskabsstyrelsens praksis udtalt, at man har indtryk af, at Erhvervs- og  

 Selskabsstyrelsen ikke opfatter en revisor på Færøerne som havende bopæl  

 »her i landet«, jfr. årsregnskabslovens § 61 b, stk. 1.' Finanstilsynet har i skrivelse af 9. december 1994 udtalt:
»Ankenævnet har med skrivelse af 8. november 1994 fremsendt akterne i  

 ovennævnte sag og anmodet Finanstilsynet om en udtalelse.
Ankenævnet har  

 endvidere med skrivelse af 16. november 1994 fremsendt K Bankis udtalelse i  

 sagen af 14. november 1994.
I den anledning skal Finanstilsynet oplyse, at der i bank- og  

 sparekasseloven ikke stilles bopælskrav til et pengeinstituts revisorer.
I  

 bank- og sparekasselovens § 34, stk. 1, stilles alene krav om, at et  

 pengeinstituts årsregnskab skal revideres af mindst to revisorer, hvoraf den  

 ene skal være statsautoriseret, og at mindst een af de øvrige revisorer enten  

 skal være statsautoriseret eller registreret.
Finanstilsynet kan endvidere oplyse, at der ved fortolkningen af bank- og  

 sparekasseloven og de i medfør af loven udstedte bekendtgørelser er fast  

 praksis for at sidestille Færøerne med Danmark.
Således omfatter begrebet  

 »en dansk kommune« i bekendtgørelse nr. 586 af 29. november 1974 om  

 fradrag for særlig sikre krav ved beregning af bankers og sparekassers  

 enkeltengagementer også »en færøsk kommune«.
Det tilføjes, at Finanstilsynet er bekendt med, at andre færøske  

 pengeinstitutter har revisorer med bopæl i Danmark.' Erhvervs- og Selskabsstyrelsen har i skrivelse af 9. januar 1995 udtalt:
 »Erhvervsankenævnet har anmodet Erhvervs- og Selskabsstyrelsen om at  

 afgive en udtalelse i ovennævnte sag efter forhandling med Finanstilsynet.
 Sagen drejer sig om, hvorvidt revisionsfirmaet A, København kan fortsætte  

 som revisor for K Banki efter førstkommende generalforsamling, da  

 Sjovinnufyristingin & Skraseting Føroya har gjort gældende, at A ikke  

 opfylder betingelserne for at blive autoriseret revisor på Færøerne og  

 således ikke kan virke som revisor for K Banki.
Styrelsen er bekendt med, at Finanstilsynet i samme sag har afgivet en  

 udtalelse om kravene til revisorer i pengeinstitutter, jf. § 34 i lov om  

 banker og sparekasser.
Det skal her bemærkes, at det efter styrelsens  

 opfattelse udelukkende er § 34 i bank- og sparekasseanordningen, der finder  

 anvendelse vedrørende valg af revisorer i den konkrete sag.
For en god ordens skyld kan det oplyses, at efter årsregnskabsanordningens  

 § 61 b, stk. 1, skal mindst en af revisorerne »have bopæl her i  

 landet«.
Samtidig skal mindst en af revisorerne, jf. § 61 b, stk. 2,  

 være autoriseret eller registreret revisor.
Opfylder en revisor begge betingelser, kan der således ikke efter  

 årsregnskabsanordningen stilles særskilte krav til bankens anden revisor,  

 herunder autorisation eller registrering.' I en supplerende udtalelse af 10. februar 1995 har Skraseting Føroya  

 udtalt:
 »Skraseting Føroya deler Finanstilsynets og Erhvervs- og  

 Selskabsstyrelsens synspunkt om, at der ikke i bank- og sparekasselovens §  

 34, stk. 1, stilles bopælskrav til et pengeinstituts revisorer, og at der  

 ikke efter årsregnskabsanordningen kan stilles særskilte krav til bankens  

 anden revisor, hvis en revisor opfylder betingelserne i § 61 b, stk. 1, om at  

 »have bopæl her i landet« og i § 61 b, stk. 2, om at være  

 autoriseret eller registreret.
Årsregnskabsanordningen og bank- og sparekasseloven bør dog læses i  

 sammenhæng, jvf. også anordningens § 1, stk. 1, 3. pkt., således at begge  

 regelsæt finder samtidig anvendelse.
Det skal i denne forbindelse for god  

 ordens skyld gøres opmærksom på, at bank- og sparekasseloven i lovteksten  

 anvender udtrykket »statsautoriseret revisor«, mens det tilsvarende  

 udtryk i årsregnskabsloven er »autoriseret revisor«.
Derimod er det ikke Skraseting Føroyas opfattelse, at en  

 fortolkningspraksis af bank- og sparekasseloven, der sidestiller Færøerne med  

 Danmark, kan tillægges afgørende betydning for fortolkningen af  

 revisorlovgivningen.
Der kan i denne forbindelse henvises til vedlagte  

 udtalelse (af 13. oktober 1994) fra Revisorkommissionen, hvoraf det fremgår,  

 at der bør stilles krav om dispensation efter § 2, stk. 2, i lov om  

 statsautoriserede revisorer for at færøske revisorer kan opnå valg til  

 revisor i danske selskaber.
 Vedrørende Finanstilsynets bemærkning om, at det er bekendt med, at andre  

 færøske pengeinstitutter har revisorer med bopæl i Danmark, skal det oplyses,  

 at Skraseting Føroya vil tage spørgsmålet op i forbindelse med afklaringen af  

 denne sag.
Afslutningsvis skal det anføres, at uanset om bank- og sparekasseloven og  

 årsregnskabsloven efter en isoleret betragtning giver adgang for danske  

 statsautoriserede eller registrerede revisorer at modtage valg som revisorer  

 i et færøsk selskab, vil en sådan virksomhed uden tilsvarende dispensation  

 stride imod den på Færøerne gældende revisorlovgivning.
Skraseting Føroya  

 anser det således ikke for at være nødvendigt at foretage en vurdering af,  

 hvorvidt betingelser efter den øvrige lovgivning skulle være opfyldte, jvf.  

 også tidligere skrivelse herfra af 28. oktober 1994.' Ankenævnet udtaler:
 De krav der kan stilles til K Banki's revisorer følger af lagtingslov nr.  

 119 af 21. maj 1993 om registrerede revisorer og lagtingslov nr. 120 af 21.  

 maj 1993 om autoriserede revisorer, som et færøsk særanliggende, jfr. den til  

 lov nr. 137 af 23. marts 1948 om Færøernes hjemmestyre knyttede liste A nr.  

 15.
 Da den påklagede afgørelse er truffet i henhold til disse love, som ikke  

 er omfattet af ankenævnets kompetence, afvises klagen.
