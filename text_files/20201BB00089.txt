Fremsat den 17. november 2020 af Michael Aastrup Jensen (V), Søren Espersen (DF), Martin Lidegaard (RV), Naser Khader (KF), Peter Seier Christensen (NB) og Henrik Dahl (LA) Forslag til folketingsbeslutning om Taiwans genindtræden i World Health Assembly Folketinget pålægger i lyset af den seneste tids globale covid-19-epidemi regeringen at tilslutte Danmark til kredsen af lande, der ønsker, at Taiwan igen får observatørstatus i World Health Assembly.
 Regeringen pålægges desuden at afsøge muligheden for opbakning til forslaget om at lade Taiwan få observatørstatus i World Health Assembly i EU samt blandt øvrige ligesindede lande.
Bemærkninger til forslaget Forslagsstillerne ønsker med dette beslutningsforslag at slå fast, at kampen mod covid-19 ikke skal fastlåses af udenrigspolitiske stridigheder, der modarbejder en fælles bekæmpelse af virussen.
 Forslagsstillerne ønsker, at man for at bekæmpe covid-19 gør brug af al tilgængelig erfaring, viden og forskning i bekæmpelsen af pandemien.
Forslagsstillerne bemærker hertil, at den globale covid-19-epidemi ikke kender til landegrænser eller storpolitik.
Verden har brug for, at den viden om bekæmpelse af covid-19, som Taiwan ligger inde med, bliver stillet til rådighed.
Taiwan har, siden sars ramte landet i 2003, iværksat et epidemisk beredskab, der i forbindelse med covid-19 har vist sig at være succesfuldt.
Således har landet med en befolkning på lidt over 25 mio. indbyggere blot haft lidt over 521 smittede og 7 døde.
Taiwans erfaring med bekæmpelse af pandemier vil være brugbar i den videre bekæmpelse af den nuværende covid-19-pandemi samt fremtidige lignende epidemier og pandemier.
 Taiwan havde fra 2009 til 2016 observatørstatus i World Health Assembly (WHA). På baggrund af ovenstående pålægges regeringen at tilslutte sig kredsen af lande, herunder USA, Canada, Australien, New Zealand, Japan, Tyskland, Storbritannien, Tjekkiet og Frankrig, der alle ønsker, at Taiwan får observatørstatus på fremtidige World Health Assemblymøder.
 Forslagsstillerne ønsker desuden at pålægge regeringen at afsøge muligheden for opbakning til forslaget om at lade Taiwan få observatørstatus i World Health Assembly i EU samt blandt øvrige ligesindede lande.
Skriftlig fremsættelse Michael Aastrup Jensen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om Taiwans genindtræden i World Health Assembly.
(Beslutningsforslag nr.
B 89) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
