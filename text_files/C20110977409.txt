Cirkulære om organisationsaftale for undervisningskonsulenter og tegnsprogsassistenter ved Center for Tegnsprog og Tegnstøttet Kommunikation (CTT) ved Professionshøjskolen UCC Generelle bemærkninger Undervisningsministeriet og Lærernes Centralorganisation har indgået vedlagte organisationsaftale af 28. september 2011 for undervisningskonsulenter og tegnsprogsassistenter ved Center for Tegnsprog og Tegnstøttet Kommunikation (CTT) ved Professionshøjskolen UCC.
 Organisationsaftalen udgør sammen med den til enhver tid gældende CO II/OC/LC-fællesoverenskomst det samlede overenskomstgrundlag.
 Undervisningsministeriet har samtidig hermed delegeret kompetencen til at indgå lokale aftaler i henhold til organisationsaftalen, herunder om løn og arbejdstid, til Professionshøjskolen UCC/CTT.
Det er forudsat, at aftaler indgås med tillidsrepræsentanten (efter bemyndigelse) for Danmarks Lærerforening.
Det er tilsvarende forudsat, at aftaler indgås med CTT efter bemyndigelse fra Professionshøjskolen UCC.
 Organisationsaftalen har virkning fra 1. april 2011 og afløser organisationsaftale af 2. juli 2008.
 Ændringer i aftaleteksten er redaktionelle ændringer og præciseringer, der ikke indebærer reelle ændringer i forhold til organisationsaftalen af 2. juli 2008.
 Alle lønninger og tillæg i organisationsaftalen og bilag er anført i grundbeløb pr. 1. oktober 1997, medmindre andet er anført.
Ikrafttræden Cirkulæret har virkning fra 1. april 2011. Samtidig ophæves Undervisningsministeriets cirkulære nr. 9301 af 2. juli 2008.
Undervisningsministeriet, den 1. november 2011 P.M.V.E.B.Claus Schreiner Andersen Organisationsaftale for undervisningskonsulenter og tegnsprogsassistenter ved Center for Tegnsprog og Tegnstøttet Kommunikation (CTT) ved Professionshøjskolen UCC.
 Nedennævnte bestemmelser supplerer og/eller fraviger den til enhver tid gældende fællesoverenskomst mellem Finansministeriet og Statstjenestemændenes Centralorganisation II, Lærernes Centralorganisation og Overenskomstansattes Centralorganisation (CO II/LC/OC-fællesoverenskomsten).
 Følgende bestemmelser i fællesoverenskomsten finder ikke anvendelse:
 Bestemmelser om arbejdstidsbestemte tillæg (natpenge) for så vidt angår undervisningskonsulenter  Kapitlet om timelønnede  Bilaget om lokalløn for så vidt angår ansatte på nyt lønsystem.
 Kapitel 1. Organisationsaftalens område mv.
§ 1. Organisationsaftalens dækningsområde Organisationsaftalen omfatter undervisningskonsulenter og tegnsprogsassistenter ved Center for Tegnsprog og Tegnstøttet Kommunikation (CTT) ved Professionshøjskolen UCC.
Stk. 2. Som tegnsprogsassistenter kan ansættes personer, der ikke har relevant teoretisk eller praktisk erfaringsbaggrund.
Tegnsprogsassistenter kan indgå i undervisningsforløb med supervision eller vejledning samt udføre praktisk tegnsprogsarbejde, fx tegnregistrering og materialefremstilling.
 Stk. 3. Efter 3 års ansættelse som tegnsprogsassistenter med undervisningsopgaver kan kræves forhandling om overgang til undervisningskonsulent.
 Cirkulærebemærkning til § 1, stk. 3:
 Bestemmelsen udelukker ikke, at overgang til undervisningskonsulent kan ske på et andet tidspunkt.
§ 2. Ansættelse Ansættelse efter denne organisationsaftale sker på månedsløn.
 Cirkulærebemærkning til § 2:
Månedslønnet personale, der ansættes efter denne organisationsaftale, ansættes normalt uden tidsbegrænsning.
Hvis der forelægger konkrete årsager, som kan konstateres før ansættelse, kan tidsbegrænset ansættelse dog ske.
 Timelønnede lærere ansættes efter Finansministeriets timelønscirkulære.
§ 3. Deltidsansættelse Hvis ansættelsen sker på deltid, nedsættes basislønnen, grundlaget for pensionsbidrag og eventuelle tillæg forholdsmæssigt, medmindre der i den konkrete aftale om tillæg er bestemt andet.
 Stk. 2. For deltidsansatte ydes godtgørelse for merarbejde op til 1924 timer med frihed af samme varighed eller normal timeløn.
 Kapitel 2. Løn mv.
§ 4. Løn Lønsystemet består af en basisløn og en tillægsdel.
Tillægsdelen omfatter funktionstillæg, kvalifikationstillæg samt resultatløn.
 Cirkulærebemærkning til § 4:
 Bestemmelserne om nyt lønsystem følger i øvrigt Rammeaftale mellem Finansministeriet og CFU om nye lønsystemer, hvis bestemmelser gælder, hvor intet andet er anført.
 Stk. 2. Lønnen betales månedsvist bagud.
 Cirkulærebemærkning til § 4, stk. 2:
 Ansatte, der umiddelbart før ansættelsen efter nærværende organisationsaftale har været forudlønnet, bevarer retten til forudløn.
§ 5. Basisløn Undervisningskonsulenter indplaceres i nedenstående basislønforløb på baggrund af anciennitet.
 Stk. 2. Anciennitet beregnes i henhold til fællesoverenskomstens bestemmelser, idet dog tidligere beskæftigelse som undervisningskonsulent ved CTT indregnes i ancienniteten.
 Cirkulærebemærkning til § 5, stk. 2, om anciennitet:
Ansættelse som undervisningskonsulent forudsætter ikke specifikke uddannelsesmæssige krav.
Lønancienniteten ved ansættelse fastlægges derfor efter fællesoverenskomstens § 4.
Stk. 3. Basislønnen for tegnsprogsassistenter udgør 180.000 kr.
Efter ét års uafbrudt beskæftigelse ved centret udgør basislønnen 185.000 kr.
§ 6. Tillæg Der kan lokalt aftales funktionstillæg for varetagelse af særlige funktioner.
 Stk. 2. Tilsvarende kan der lokalt aftales tillæg for kvalifikationer mv., dvs. på grundlag af faglige eller personlige kvalifikationer, kompetenceudvikling, opgavevaretagelsen, balancen i forhold til tilsvarende stillinger på det øvrige arbejdsmarked eller af hensyn til rekruttering og fastholdelse.
Stk. 3. Tillæg efter stk. 1 og 2 kan aftales som varige tillæg, midlertidige tillæg eller engangsvederlag.
Tillæggene angives i grundbeløb (niveau 1/10 1997).
 Cirkulærebemærkning til § 6, stk. 3, om tillæg:
 Kvalifikationstillæg ydes som hovedregel i form af varige tillæg, men kan også, hvis forholdene taler for det, aftales som midlertidige tillæg.
 Stk. 4. Der kan lokalt aftales supplerende resultatbaserede lønordninger, efter hvilke der udbetales resultatløn i form af tillæg for den pågældende måleperiode, i det omfang de på forhånd definerede kvantitative og kvalitative mål er opnået.
 § 7. Forhandling og indgåelse af aftaler mv.
 Aftaler om funktions- og kvalifikationstillæg indgås mellem den lokale ledelse og tillidsrepræsentanten (efter bemyndigelse fra Danmarks Lærerforening).
Stk. 2. Der kan indgås forhåndsaftaler/aftales retningslinjer, hvori kriterierne og formen for lønændringer er fastlagt.
Løntillæggene udmøntes i overensstemmelse hermed, når en eller flere medarbejdere opfylder de aftalte kriterier.
Stk. 3. Forslag til lønændringer kan fremsættes af begge parter.
Forhandlinger skal finde sted mindst én gang om året, hvis en af parterne begærer det.
Lønændringer kan i øvrigt aftales løbende, hvis parterne er enige herom.
 Cirkulærebemærkning til § 7:
Et væsentligt element i det nye og decentralt orienterede lønsystem er, at den lokale lønfastsættelse integreres i den lokale personalepolitik.
Det er derfor en forudsætning, at der er den fornødne aftalekompetence til stede på det lokale niveau.
Undervisningsministeriet bemyndiger hermed Professionshøjskolen UCC/CTT til at føre forhandlinger om og indgå lokale aftaler.
Undervisningsministeriet forudsætter, at Professionshøjskolen UCC videredelegerer sin kompetence i videst muligt omfang med henblik på, at samtlige aftaler, der alene vedrører løndannelsen på CTT, kan indgås af CTT.
Lærernes Centralorganisation bemyndiger Danmarks Lærerforening til at føre forhandlinger og indgå lokale aftaler.
Lærernes Centralorganisation forudsætter, at Danmarks Lærerforening videredelegerer sin kompetence i videst muligt omfang med henblik på, at samtlige aftaler, der alene vedrører løndannelsen på CTT, kan indgås af den lokale tillidsrepræsentant, Hvis der ikke er valgt en tillidsrepræsentant, indgås der aftale mellem Professionshøjskolen UCC/CTT og Danmarks Lærerforening.
Det er parternes overordnede hensigt, at forhandlingerne skal finde sted og aftalerne indgås på parallelle niveauer.
Parterne er således enige om, at aftaler bør indgås mellem den lokale ledelse og den stedlige tillidsrepræsentant.
 Den lokale ledelse og tillidsrepræsentanterne kan i forbindelse med de lokale forhandlinger lade sig bistå af repræsentanter fra ministeriet/Professionshøjskolen UCC, henholdsvis Lærernes Centralorganisation/Danmarks Lærerforening.
 Cirkulærebemærkning til § 7, stk. 3:
 For at sikre en god lokal proces er det væsentligt, at forslag om lønforbedringer samt eventuelle afvisninger af sådanne begrundes konkret.
Ligeledes er det et element i en god lokal proces, at de lokale parter er i besiddelse af relevant lønstatistisk materiale.
Dette kan fx være oplysning om lønniveau, lønudvikling samt om den lokale tillægsanvendelse/-fordeling, kombineret med oplysninger om køn og anciennitet.
 Endvidere bør lønstatistik, som en part ønsker at lade indgå i de lokale forhandlinger, udleveres i kopi til forhandlingsmodparten.
 Spørgsmålet om det lønstatistiske grundlag for de lokale forhandlinger kan evt. indgå som et element i lønpolitikken.
§ 8. Uenighed Kan der ved lokal forhandling ikke opnås enighed, kan forhandlingerne, såfremt en af parterne begærer det, videreføres med deltagelse af repræsentanter fra Danmarks Lærerforening.
 Forhandlingerne afholdes inden for en frist af 1 måned efter modtagelsen af forhandlingsbegæringen, medmindre andet aftales.
Stk. 2. Opnås der ikke enighed ved denne forhandling, kan forhandlingerne såfremt en af parterne begærer det, videreføres mellem Undervisningsministeriet og Lærernes Centralorganisation.
Forhandlingerne afholdes inden for en frist af 1 måned efter modtagelsen af forhandlingsbegæringen, medmindre andet aftales.
 Stk. 3. Hvis der ikke kan opnås enighed ved forhandling mellem parterne, kan sagen ikke videreføres.
 Stk. 4. Brud på og fortolkning af lokale aftaler behandles efter de sædvanlige fagretlige regler.
§ 9. Opsigelse af lokale aftaler Lokale aftaler om funktionstillæg, kvalifikationstillæg og resultatløn kan opsiges i overensstemmelse med reglerne i de enkelte aftaler, eller kan ændres ved enighed mellem aftalens parter.
 Cirkulærebemærkning til § 9:
 Ved opsigelse af aftale om kvalifikationstillæg, bevarer den enkelte ansatte tillægget som en personlig ordning, medmindre andet aftales.
 Ved opsigelse af aftale om funktionstillæg, gives der skriftlig meddelelse til den enkelte ansatte om aftalens opsigelse, og at tillægget bortfalder med et varsel svarende til den enkeltes individuelle opsigelsesvarsel, medmindre andet aftales.
Funktionstillæg bortfalder i øvrigt, når funktionen ophører, og det af aftalen fremgår, at tillægget er knyttet til varetagelsen af den pågældende funktion.
Hvis den funktion, som ligger til grund for tillægget, må anses for at være en afgørende del af selve stillingsindholdet, fx hvor funktionstillægget kan sidestilles med udnævnelse i en ny stilling, kan funktionen og dermed funktionstillægget kun bringed til ophør efter de almindelige regler, der gælder for opsigelse af ansættelsesforholdet.
 Midlertidige tillæg bortfalder i overensstemmelse med de bestemmelser, der er fastsat om tidsbegrænsningen.
§ 10. Lønregulering Basislønnen og lokalt aftalte funktionstillæg reguleres med de generelle stigninger, der aftales centralt ved aftale- og overenskomstfornyelserne eller udmøntes via en generel reguleringsordning.
Tilsvarende gælder lokalt aftalte kvalifikationstillæg, medmindre andet aftales.
§ 11. Pension til undervisningskonsulenter Pensionsbidraget til undervisningskonsulenter udgør 17,3 procent, hvoraf 1/3 anses for at være den ansattes egetbidrag.
Lønspecifikationen skal indeholde oplysning herom.
Pensionsbidraget beregnes af følgende pensionsgivende løndele  basislønnen, jf. § 5  varige og midlertidige funktions- og kvalifikationstillæg efter § 6, stk. 1 og 2 Stk. 2. Ansættelsesmyndigheden indbetaler det samlede pensionsbidrag til Lærernes Pension.
12. Pension til tegnsprogsassistenter For tegnsprogsassistenter, der  er fyldt 20 år og  har været ansat i det offentlige i 9 måneder indbetales pensionsbidrag efter bestemmelsen i § 11.
 Stk. 2. Pensionsbidrag indbetales som nævnt i § 11, stk. 2.
 Cirkulærebemærkning til § 12:
Ved udtrykket »det offentlige« i stk. 1 forstås staten, folkeskolen, folkekirken, tilskudsområder, regioner, (amts)kommuner, kommunale værker, koncessionerede selskaber o.l.
Fravær på grund af tjenestefrihed med løn, barsel, sygdom og ferie medregnes ved opgørelse af karenstiden.
Anden tjenestefrihed uden løn medregnes ikke i karenstiden.
 Pensionsbidrag påbegyndes indbetalt den 1. i måneden efter at betingelserne er opfyldt  eventuelt fra førstkommende lønudbetaling.
Kapitel 3. Arbejdstid § 13. Arbejdstid Den årlige arbejdstid udgør 1924 timer inkl. ferie og fridage svarende til en gennemsnitlig ugentlig arbejdstid på 37 timer.
 Stk. 2. Arbejdstiden fastsættes for en periode (normperioden), der ikke bør være mindre end 4 uger og højest kan være et år, på grundlag af den i stk. 1 nævnte gennemsnitlige ugentlige arbejdstid.
 Stk. 3. Ved tjeneste på lørdage, søndage eller helligdage gives et tilsvarende antal erstatningsfridage i samme normperiode.
 Stk. 4. Arbejdet tilrettelægges normalt på hverdage i perioden fra klokken 8.00 til klokken 17.00.
Stk. 5. Pauser af mindre end ½ times varighed, hvorunder den ansatte står til rådighed for CTT og ikke kan forlade arbejdsstedet, medregnes i arbejdstiden.
Andre pauser medregnes ikke.
 Stk. 6. Ved pålagte eller godkendt undervisning i tidsrummet fra klokken 17.00 til klokken 8.00 på hverdage samt på lørdage, søndage og helligdage ydes der undervisningskonsulenter en godtgørelse på en halv times frihed eller ½ timeløn, beregnet som 50 procent af 1/1924 af den pågældendes samlede faste løn ekskl. pensionsbidrag på udbetalingstidspunktet.
Stk. 7. Ved sygdom medregnes den planlagte tjeneste i arbejdstiden.
Perioder, hvor der ikke er planlagt arbejde (og/eller frihed) medregnes med 7,4 timer pr. dag (mandag-fredag).
Stk. 8. Bestemmelserne om arbejdstid kan fraviges ved lokal aftale.
Det kan herunder aftales, at tegnsprogsassistenter omfattes af bestemmelsen i stk. 6 i stedet for fællesoverenskomstens bestemmelser om arbejdstidsbestemte tillæg (natpenge mv.).
 Stk. 9. Der kan indgås lokal aftale om opgørelse af arbejdstiden i forbindelse med tjeneste uden for CTT, delt tjeneste, tjenesterejser og om arbejdstid i forbindelse med efteruddannelse (kurser).
 Stk. 10. Indgås der ikke lokal aftale efter stk. 9, gælder de for statens tjenestemænd gældende regler om opgørelse af arbejdstiden i de pågældende tilfælde.
 Stk. 11. Det kan lokal aftales, at varetagelse af en arbejdsopgave indregnes i arbejdstiden med et fast antal arbejdstimer.
 Stk. 12. Lokale aftaler indgås mellem Professionshøjskolen UCC/CTT og tillidsrepræsentanten (efter bemyndigelse fra Danmarks Lærerforening).
 Stk. 13. Lokale aftaler kan opsiges til bortfald med 3 måneders varsel, medmindre et andet varsel er fastsat i aftalen.
 Cirkulærebemærkning til § 13:
 Ved tilrettelæggelse af arbejdet skal det sikres, at de ansatte får den fornødne tid til at udføre arbejdet i, samt tid til faglig, pædagogisk og personlig udvikling.
 Ved tildeling af tid til undervisning skal der tages hensyn til faget, der skal undervises i, undervisningsformen, den ansattes erfaring, de studerende forudsætninger mv.
 Ved fordelingen af arbejdet bør der inden for de grænser, som arbejdets udførelse kræver, tages mest muligt hensyn til de ansattes ønsker, og der skal gives tillidsrepræsentanten adgang til at gøre sig bekendt med forslag til tjenestefordeling og ændringer heri.
Der skal tages størst muligt hensyn til den ansatte ved den konkrete arbejdstilrettelæggelse.
Dette indebærer bl.a., at tjenesteplaner skal bekendtgøres så tidligt som muligt, og at ændringer heri tilsvarende skal varsles så tidligt som muligt.
Det forudsættes, at den ansatte løbende holdes orienteret af ledelsen om kommende arbejdsopgaver.
 Arbejdstidsbestemmelserne er udformet med udgangspunkt i en videreførelse af, at den enkelte undervisningskonsulent selv tilrettelægger arbejdet inden for de af centrets ledelse givne rammer.
 Der er ikke med arbejdstidsbestemmelserne tilsigtet nogen ændring i den hidtidige fleksordning på CTT.
§ 14. Overarbejde Pålagt, kontrollabel eller i øvrigt godkendt tjeneste, udover den for normperioden fastsatte arbejdstid, jf. § 13, er overarbejde.
Stk. 2. Godtgørelse for overarbejde ydes i form af afspadsering af samme varighed som det præsterede arbejde med tillæg af 50 procent eller i form af betaling, der pr. overarbejdstime udgør 1/1924 af den pågældende samlede faste løn med et tillæg af 50 procent.
Den samlede faste løn er årslønnen på udbetalingstidspunktet ekskl. pensionsbidrag.
Stk. 3. Afspadsering gives så vidt som muligt som hele dage og skal være afviklet inden udløbet af den efterfølgende normperiode, medmindre andet aftales med den ansatte.
Der kan maksimalt overføres 200 timers afspadsering fra en normperiode til en anden.
§ 15. Plustid For at bestemmelserne om plustid, jf. stk. 2-7, kan bringes i anvendelse på arbejdspladsen, skal der indgås aftale mellem Professionshøjskolen UCC/CTT og den/de respektive tillidsrepræsentanter om, at ordningen iværksættes.
Hvis der for en personalegruppe ikke findes en tillidsrepræsentant, indgås aftalen med den forhandlingsberettigede organisation.
Iværksættelsesaftalen skal indeholde en opsigelsesbestemmelse.
 Cirkulærebemærkning til § 15, stk. 1:
 Vilkårene for plustidsansættelse fremgår af bestemmelserne i organisationsaftalen og skal derfor ikke fastlægges i iværksættelsesaftalen.
Iværksættelsesaftalen skal alene bekræfte de lokale parters enighed om, at plustidsordningen kan anvendes på den pågældende arbejdsplads.
Ved eventuelt bortfald af iværksættelsesaftalen løber allerede indgåede individuelle aftaler om plustid videre efter deres individuelle indhold, indtil de eventuelt måtte blive opsagt efter de regler, der er fastsat i den individuelle aftale.
 Stk. 2. Professionshøjskolen UCC/CTT og den ansatte kan aftale en individuel arbejdstid, der er højere end den i § 13 anførte fuldtidsbeskæftigelse (plustid).
 Cirkulærebemærkning til § 15, stk. 2:
 Plustid forudsætter en aftale mellem Professionshøjskolen UCC/CTT og den ansatte og bygger således på frivillighed.
 Stk. 3. Den individuelt aftalte arbejdstid kan ikke udgøre mere end gennemsnitligt 42 timer om ugen.
 Stk. 4. Ved aftale om plustid forhøjes arbejdstiden, jf. § 13, stk. 1, og lønnen forholdsmæssigt.
 Cirkulærebemærkning til § 15, stk. 4:
 Den forhøjede løn udbetales også under fravær, hvor den ansatte har ret til sædvanlig løn, eksempelvis sygdom, barselsorlov, ferie og omsorgsdage.
 Den forhøjede løn lægges ligeledes til grund ved beregning af efterindtægt, fratrædelsesbeløb eller andre ydelser, der tager udgangspunkt i den ansattes sædvanlige løn.
 Stk. 5. Af den del af lønnen, der overstiger lønnen for fuldtidsbeskæftigelse, indbetaler Professionshøjskolen UCC/CTT sædvanligt pensionsbidrag af hele den forhøjede løn.
 Stk. 6. En individuel aftale om plustid kan af såvel den ansatte som Professionshøjskolen UCC/CTT opsiges til bortfald med 3 måneders varsel til udgangen af en måned, med mindre andet aftales.
 Cirkulærebemærkning til § 15, stk. 6:
 Ved opsigelse af en plustidsaftale vender den ansatte efter varslets udløb tilbage til den beskæftigelsesgrad, der gjaldt før indgåelse af plustidsaftalen.
 Stk. 7. Hvis den ansatte afskediges uansøgt, har den pågældende  uanset et eventuelt aftalt længere varsel  ret til at vende tilbage til den beskæftigelsesgrad, som gjaldt før overgangen til plustid, 3 måneder før fratrædelsestidspunktet.
 Bemærkning til § 15, stk. 7:
Arbejdsdirektoratet har tilkendegivet, at arbejdstimer udover 37 pr. uge, der er præsteret indenfor de seneste 3 måneder forud for en ledighedsperiode, i relation til lov om arbejdsløshedsforsikring vil blive betragtet som overskydende timer.
Betalingen for disse timer vil derfor påvirke beregningen af eventuelle arbejdsløshedsdagpenge.
 Det er derfor aftalt, at en ansat, der afskediges uansøgt, kan vælge at vende tilbage til sin tidligere beskæftigelsesgrad 3 måneder før sin fratræden  uanset om den individuelle plustidsaftale indeholder et længere opsigelsesvarsel.
 Kapitel 4. Ikrafttræden mv.
§ 16. Ikrafttræden og opsigelse Organisationsaftalen træder i kraft 1. april 2011.
 Stk. 2. Aftalen kan opsiges skriftligt af parterne med 3 måneders varsel til den 31. marts, dog tidligst til den 31. marts 2013.
Stk. 3. Med virkning fra 1. april 2011 ophæves aftale af 2. juli 2008 om organisationsaftale for undervisningskonsulenter og tegnsprogsassistenter ved Center for Tegnsprog og Tegnstøttet Kommunikation (CTT), jf.
Undervisningsministeriets cirkulære nr. 9301 af 2. juli 2008.
