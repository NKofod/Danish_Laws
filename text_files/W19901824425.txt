En tidligere direktør og medaktionær i en vinhandel havde ved  

 likvidationen heraf overtaget nogle varemærkeregistreringer.
Han fik medhold  

 i, at forholdet kunne henføres under lov om særlig indkomstskat m.v., således  

 at afskrivning kunne foretages ifølge lovens § 15, stk. 1.
Direktør A klagede for indkomståret 1984 over, at de stedlige  

 skattemyndigheder ikke havde godkendt et af ham selvangivet fradrag på 23.113  

 kr. vedrørende udgifter til erhvervelse af varemærker.
Det fremgik af sagens  

 oplysninger, at klageren tidligere havde været direktør og medaktionær i et  

 selskab, der drev vinhandel, og at han i forbindelse med dette selskabs  

 likvidation i 1984 havde overtaget 14 varemærkeregistreringer for 20.000 kr.  

 Klageren havde ved indkomstopgørelsen anset sig som næringsdrivende med  

 hensyn til handel med varemærker og foretaget fradrag for det herved opståede  

 underskud på 23.113 kr.
Omsætningen havde været 0, og udgifterne havde  

 bestået i købesummen for varemærker 20.000 kr., gebyr til  

 varemærkeregistrering 3.028 kr., samt kontoromkostninger 85 kr.
De stedlige  

 skattemyndigheder havde henvist til, at der ikke var tale om driftsudgifter i  

 henhold til statsskattelovens § 6 a, og at fortjeneste eller tab ved salg af  

 varemærkerne i øvrigt skulle påvirke indkomstopgørelsen i de år, hvor salg  

 skete i henhold til statsskattelovens § 4 og § 5 a.
Klageren nedlagde påstand  

 om, at forholdet blev henført til reglerne i lov om særlig indkomstskat § 2,  

 nr. 4, og § 15, stk. 1, vedrørende afskrivning på rettighederne.  

 Afskrivningerne for det her omhandlede indkomstår opgjorde klageren til 7.952  

 kr.
Under hensyn til, at klageren ikke havde fortsat nogen aktiv  

 erhvervsudøvelse inden for vinbranchen, var Landsskatteretten enig med de  

 stedlige skattemyndigheder i, at klageren ikke under disse omstændigheder  

 kunne fradrage udgifterne direkte som driftsudgifter i henhold til  

 statsskattelovens § 6 a.
Landsskatteretten kunne imidlertid tiltræde  

 klagerens påstand om, at forholdet blev henført under bestemmelserne i lov om  

 særlig indkomst om sådanne rettigheders behandling i relation til  

 avancebeskatning og afskrivning.
Ved afståelse skulle avancebeskatningen  

 således opgøres efter lov om særlig indkomstskat § 2, nr. 4, jf. § 6, medens  

 der var løbende adgang til afskrivning efter lovens § 15, stk. 1. Da retten  

 kunne tiltræde den af klageren opgjorte afskrivning på varemærkerne, blev den  

 påklagede ansættelse nedsat med 7.952 kr.
LV 1989, L 5.6.2.
