Betænkning afgivet af Erhvervs-, Vækst- og Eksportudvalget den 18. maj 2017 Betænkning over Forslag til lov om ændring af lov om finansiel virksomhed, lov om ejendomskreditselskaber og lov om realkreditlån og realkreditobligationer m.v.
(Øget gennemsigtighed og mobilitet på realkreditmarkedet) [af erhvervsministeren (Brian Mikkelsen)]:
1. Ændringsforslag Erhvervsministeren har stillet 6 ændringsforslag til lovforslaget.
2. Udvalgsarbejdet Lovforslaget blev fremsat den 5. april 2017 og var til 1. behandling den 20. april 2017. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og erhvervsministeren sendte den 1. marts 2017 dette udkast til udvalget, jf.
ERU alm. del  bilag 133. Den 5. april 2017 sendte erhvervsministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til erhvervsministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Enhedslistens medlemmer af udvalget bemærker, at Enhedslisten støtter lovforslaget, da det sikrer en række forbedringer for realkreditkunderne.
Enhedslisten er dog også af den opfattelse, at de grundlæggende problemer, hvad angår realkreditselskabernes alt for vide beføjelser til at lade bidragssatser stige, ikke er løst, og at man med lovforslaget ikke modvirker, at bidragssatserne faktisk bruges til at give de banker, der ejer flere af realkreditselskaberne, store overskud, og ikke til at polstre sig, hvilket ellers er den argumentation, som realkreditselskaberne offentligt fremfører.
Efter Enhedslistens opfattelse bør denne uretfærdighed stoppes, hvilket desværre ikke sker med lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af erhvervsministeren, tiltrådt af udvalget:
 1) I det under nr. 1 foreslåede § 5, stk. 1, nr. 53, ændres i 2. pkt. »eller et fritidshus« til: », et fritidshus eller en landbrugsejendom, der kan belånes efter reglerne for ejerboliger og fritidshuse,«.
[Præcisering] 2) I den under nr. 2 foreslåede § 48 a ændres i stk. 1 »som« til: »når de«.
[Præcisering] 3) I den under nr. 2 foreslåede § 48 a ændres i stk. 2 »som« til: »når de«, og »når« ændres til: »og«.
[Præcisering] 4) I den under nr. 3 foreslåede § 53 d indsættes i stk. 2 efter »obligationshandel«: »til brug for indfrielsen af det opsagte realkreditlån eller realkreditlignende lån«.
[Præcisering] 5) I det under nr. 5 foreslåede § 152 g, stk. 3, udgår i nr. 1 ordet »enten«.
[Præcisering] Til § 2 6) I den under nr. 2 foreslåede § 8 e  indsættes i stk. 2 efter »obligationshandel«: »til brug for indfrielsen af det opsagte realkreditlån eller realkreditlignende lån«.
[Præcisering] Bemærkninger Til nr. 1 Den foreslåede definition af realkreditlignende lån omfatter kun lån i ejerboliger og fritidshuse.
Dette medfører, at landbrugsejendomme, som anvendes som ejerboliger, ikke er omfattet af definitionen på et realkreditlignende lån.
 For at sikre, at også landbrugsejendomme, der anvendes som ejerboliger, bliver omfattet af de forbrugerbeskyttende regler, som med dette lovforslag skal gælde for realkreditlignende lån, foreslås det at ændre definitionen på realkreditlignende lån.
 Det foreslås, at også lån med pant i en landbrugsejendom, der kan belånes efter reglerne for ejerboliger og fritidshuse, bliver omfattet af definitionen på et realkreditlignende lån.
Reglerne om, hvilke landbrugsejendomme der kan belånes efter reglerne for ejerboliger og fritidshuse, er indeholdt i § 13, stk. 3, i bekendtgørelse nr. 415 af 27. april 2017 om afgrænsning af ejendomskategorier og indfrielse af lån ved overgang til anden ejendomskategori.
Det følger af denne bekendtgørelse, at ejendomme med areal under 10 ha, der er noteret som landbrug, men hvor erhvervsudøvelsen ikke er af afgørende betydning for ejerens økonomi, kan belånes efter reglerne for ejerboliger eller fritidshuse, såfremt bekendtgørelsens §§ 2 eller 3 giver mulighed herfor.
Til nr. 2 og 3 Der er alene tale om en sproglig præcisering af de foreslåede bestemmelser.
Til nr. 4 Det foreslås at præcisere, at § 53 d, stk. 2, kun finder anvendelse på en obligationshandel, der gennemføres af det modtagende realkreditinstitut til brug for indfrielse af et realkreditlån eller realkreditlignende lån, når det afgivende institut har varslet en forhøjelse af bidrag eller rentetillæg.
 Der er ikke tilsigtet nogen indholdsmæssig ændring i forhold til det fremsatte lovforslag.
Til nr. 5 Der er alene tale om en sproglig præcisering af bestemmelsen.
Til nr. 6 Det foreslås at præcisere, at § 8 e, stk. 2, kun finder anvendelse på en obligationshandel, der gennemføres af det modtagende ejendomskreditselskab til brug for indfrielse af et realkreditlån eller realkreditlignende lån, når det afgivende institut har varslet en forhøjelse af bidrag eller rentetillæg.
 Der er ikke tilsigtet nogen indholdsmæssig ændring i forhold til det fremsatte lovforslag.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Lise Bech (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Eva Kjer Hansen (V) Jacob Jensen (V) Erling Bonnesen (V) Jane Heitmann (V) Villum Christensen (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Rasmus Horn Langhoff (S) Thomas Jensen (S) Pelle Dragsted (EL) Henning Hyllested (EL) René Gade (ALT) Christian Poll (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
