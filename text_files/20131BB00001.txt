Fremsat den 02. oktober 2013 af Bertel Haarder (V), Jens Henrik Thulesen Dahl (DF) og Villum Christensen (LA) Forslag til folketingsbeslutning om forskning og efteruddannelse inden for grundskolens fag Den tidligere regering ændrede strukturen inden for forskning og uddannelse med etableringen af større og stærkere enheder.
Formålet var at skabe et stærkere forsknings- og uddannelsesmiljø. Eksempelvis har universitetsreformen og dannelsen af erhvervsakademier og professionshøjskoler skabt rammerne for en mere effektiv udnyttelse af videns- og uddannelsesressourcerne, samtidig med at der er skabt mere dynamiske miljøer.
Institutionerne har ligeledes under den tidligere regering opnået større frihedsgrader og selvbestemmelse  en linje, den nuværende regering har videreført, eksempelvis med forliget om en ny læreruddannelse.
Strukturreformerne har overordnet været en succes, men det vurderes, at enkelte forsknings- og videnområder er blevet svækket i forbindelse med reformerne og således ikke i tilstrækkelig grad matcher fremtidens behov.
Det gælder særlig inden for den pædagogiske og didaktiske forskning og undervisning, som er forudsætningen for, at vi kan løfte grundskolen og professionsuddannelserne op i verdensklasse.
Folketinget opfordrer regeringen til at foretage en implementeringsevaluering af, i hvilken udstrækning intentionerne med DPUs fusion med Aarhus Universitet er indfriet.
I evalueringen skal indgå en bredere vurdering af universiteternes samlede varetagelse af forskning og videreuddannelse inden for grundskolens fag med henblik på at forberede en styrkelse af den skole- og uddannelsesrelevante forskning og sikre et systematisk løft af lærernes kompetencer i grundskolens fag.
I evalueringen bør inddrages såvel danske som internationale erfaringer.
Bemærkninger til forslaget Den 23. maj 2013 fremsatte Bertel Haarder (V) m.fl. forslag til folketingsbeslutning om forskning og efteruddannelse inden for grundskolens fag (B 131, jf.
Folketingstidende 2012-13, Tillæg A). Beslutningsforslaget nåede dog ikke at blive behandlet i den daværende folketingssamling, hvorfor nærværende forslag er en genfremsættelse af det tidligere beslutningsforslag.
 Den pædagogiske forskning og videregående undervisning havde tidligere sit eget universitet i form af det nu nedlagte Danmarks Pædagogiske Universitet, DPU (oprindelig Danmarks Lærerhøjskole).
DPU blev via fusion i 2007 med Aarhus Universitet omdannet til Danmarks Pædagogiske Universitetsskole, DPU, og fra 2011 til Institut for Uddannelse og Pædagogik under Faculty of Arts.
Dette forekom hensigtsmæssigt for netop at styrke det faglige miljø, da der har været et udtalt behov for at løfte forskningen, uddannelsen og efteruddannelsen inden for grundskolens fag.
 Intentionen var at sikre den nødvendige balance mellem på den ene side forskning og efteruddannelse i de pædagogisk-psykologiske fag og på den anden side forskning og efteruddannelse i grundskolens fag.
 Desværre viser en gennemgang, at denne balance ikke i tilstrækkelig grad er opnået, jf. bilag 1. Det er afgørende, at den pædagogiske forskning også retter sig mod skolens behov.
 Da DPU blev underlagt Aarhus Universitet, var det den tidligere regerings forventning, at der ville blive lagt vægt på forskning og videreuddannelse inden for grundskolens fag, idet internationale analyser har vist et klart behov for at styrke lærerkvalifikationerne og elevernes resultater.
Skriftlig fremsættelse Bertel Haarder (V) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forskning og efteruddannelse inden for grundskolens fag.
(Beslutningsforslag nr.
B 1) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
