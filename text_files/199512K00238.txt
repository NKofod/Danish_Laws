Nr LSF 238 Forslag til Lov om fremme af energi- og vandbesparelser i bygninger Fremsat af miljø- og energiministeren (Svend Auken) den 16. april 1996 Vedtaget ved tredjebehandling den 31. maj 1996 Lov nr. 485 af 12/06/1996 Kapitel 1 Almindelige bestemmelser § 1. Lovens formål er at fremme energi- og vandbesparelser og øge  

 effektiviteten inden for al anvendelse af energi og vand i bygninger.
 § 2. Loven omfatter alle bygninger, jf. dog stk. 2.
 Stk. 2. Miljø- og energiministeren kan undtage visse bygninger og  

 bygningskategorier samt dele af bygninger.
§ 3. Ved energimærkning forstås i denne lov en standardiseret og  

 dokumenteret opgørelse over en bygnings energimæssige tilstand, herunder  

 energiforbruget i tekniske installationer og apparater samt vandforbrug.
Ved  

 energiplan forstås i denne lov et dokumenteret forslag til energi- og  

 vandbesparende foranstaltninger.
Kapitel 2 Små ejendomme § 4. Små ejendomme er ejendomme, hvor bygningernes samlede  

 etageareal er under 1.500 m2. Ved beregning af arealet indgår ikke det areal,  

 der er undtaget i medfør af § 2, stk. 2. Miljø- og energiministeren kan ændre  

 grænsen for det samlede etageareal.
 Stk. 2. Med henblik på at sikre, at ejendommens ejer, lejere og  

 andre lignende brugere har kendskab til ejendommens energimæssige forhold og  

 får rådgivning om besparelsesmuligheder, skal ejendommen energimærkes samt  

 have udarbejdet en energiplan.
Stk. 3. Energimærkning og energiplan skal foreligge i forbindelse  

 med salg.
Det påhviler sælger at sørge for, at køber, inden aftale indgås om  

 salg af en ejendom omfattet af dette kapitel, er gjort bekendt med  

 ejendommens energimærkning og energiplan.
Arv, gave, tvangsauktion,  

 overdragelse fra insolvent bo eller overdragelse til ægtefælle eller samlever  

 samt overdragelse ved sameje anses i denne lov ikke som salg.
 Stk. 4. For små ejendomme, der ikke normalt omsættes i almindelig  

 fri handel, kan miljø- og energiministeren udstede regler om foretagelse af  

 energimærkning og udarbejdelse af energiplaner.
 Stk. 5. Udarbejdelse af energimærkning og energiplan må ikke være  

 foretaget mere end 3 år før indgåelsen af aftale om salg.
 Stk. 6. Udarbejdelse af energimærkning og energiplan skal  

 foretages af en godkendt energikonsulent.
 Stk. 7. Pligten til at lade ejendommen energimærke og få  

 udarbejdet energiplan påhviler den til enhver tid værende ejer.
 Stk. 8. Har en godkendt konsulent udarbejdet energimærkning,  

 energiplan m.v., skal ejeren orientere lejere og andre lignende brugere herom  

 og på forlangende give disse og disses befuldmægtigede adgang til at gennemgå  

 dette materiale og eventuelle bilag hertil.
 § 5. Reglerne i § 4 finder tillige anvendelse på alle  

 ejerlejligheder.
Kapitel 3 Store ejendomme § 6. Store ejendomme er ejendomme, hvor bygningernes samlede  

 etageareal er 1.500 m2 eller derover, samt ejendomme, der er opdelt i  

 ejerlejligheder, såfremt det samlede etageareal for de bygninger, hvori  

 ejerlejligheder under samme ejerforening er beliggende, er på eller over den  

 fastsatte grænse.
Ved beregning af arealet indgår ikke det areal, der er  

 undtaget i medfør af § 2, stk. 2. Miljø- og energiministeren kan ændre  

 grænsen for det samlede etageareal.
 Stk. 2. Med henblik på at sikre, at ejendommens ejer, lejere og  

 andre lignende brugere har kendskab til ejendommens energimæssige forhold og  

 får rådgivning om besparelsesmuligheder, skal ejendommen energimærkes samt  

 have udarbejdet energiplan.
 Stk. 3. Energimærkning og udarbejdelse eller ajourføring af  

 energiplan skal foretages en gang årligt af en godkendt energikonsulent.
Stk. 4. Pligten til at lade ejendommen energimærke og få  

 udarbejdet energiplan påhviler den til enhver tid værende ejer eller  

 ejerforening ved ejerlejligheder.
Ejerforeningens pligt omfatter alene  

 fællesarealer, fællesinstallationer m.v.
 Stk. 5. Ved salg af ejendommen påhviler det sælger at sørge for,  

 at køber, inden aftale indgås om salg af en ejendom omfattet af dette  

 kapitel, er gjort bekendt med ejendommens energimærkning og energiplan.
 Stk. 6. Ejerens og ejerforeningens pligt til at få udarbejdet  

 energimærke omfatter ikke forbrug af energi og vand, som lejere og andre  

 lignende brugere samt ejere af ejerlejligheder får leveret direkte fra et  

 forsyningsselskab, og som disse selv afregner med forsyningsselskabet.
 Stk. 7. Ejerens og ejerforeningens pligt til at få udarbejdet en  

 energiplan for ejendommen omfatter ikke de bygningsdele, tekniske  

 installationer og apparater, der ejes af lejere og andre lignende brugere  

 samt ejere af ejerlejligheder, og hvor drift og vedligeholdelse alene  

 påhviler disse.
 Stk. 8. Har en godkendt energikonsulent udarbejdet energimærke,  

 energiplan m.v., skal ejeren orientere lejere og andre lignende brugere herom  

 og på forlangende give disse eller disses befuldmægtigede adgang til at  

 gennemgå dette materiale og eventuelle bilag hertil.
 Stk. 9. Ejerens forpligtelse til at orientere ejendommens lejere  

 og andre lignende brugere i henhold til stk. 8 omfatter ikke den  

 energimærkning og energiplan, som udelukkende omfatter arealer, der kun  

 anvendes af ejeren.
 § 7. Ejendommens ejer eller ved ejerlejligheder ejerforeningen  

 skal foretage en periodisk registrering af ejendommens forbrug af brændsel,  

 varme, el og vand samt foretage periodiske registreringer af de tekniske  

 installationers driftsforhold.
 Stk. 2. Ejerens eller ved ejerlejligheder ejerforeningens  

 registreringspligt omfatter ikke forbrug af brændsel, varme, el og vand, som  

 lejere og andre lignende brugere samt ejere af ejerlejligheder får leveret  

 direkte fra et forsyningsselskab, og som disse selv afregner med  

 forsyningsselskabet.
 Stk. 3. Ejerens eller ved ejerlejligheder ejerforeningens  

 registreringspligt omfatter ikke periodiske registreringer af driftsforhold  

 for de tekniske installationer, der ejes af lejere og andre lignende brugere  

 samt ejere af ejerlejligheder, og hvor drift og vedligeholdelse alene  

 påhviler disse.
Kapitel 4 Store erhvervslejemål § 8. Store erhvervslejemål er lejemål, hvor det samlede, lejede  

 etageareal er 1.500 m2 eller derover, og hvor det lejede anvendes til andet  

 end beboelse.
Ved beregning af arealet indgår ikke det areal, der er undtaget  

 i medfør af § 2, stk. 2. Miljø- og energiministeren kan ændre grænsen for det  

 samlede etageareal.
 Stk. 2. Lejere af store erhvervslejemål har pligt til årligt at få  

 udarbejdet energimærke af en godkendt energikonsulent for det forbrug af  

 energi og vand, som lejeren får direkte leveret fra et forsyningsselskab, og  

 som lejeren selv afregner med forsyningsselskabet.
 Stk. 3. Lejere af store erhvervslejemål har pligt til årligt at få  

 udarbejdet eller ajourført en energiplan af en godkendt energikonsulent for  

 de forhold, der har direkte betydning for lejemålets forbrug af energi og  

 vand, medmindre disse forhold er omfattet af en energiplan for ejendommen som  

 helhed.
 Stk. 4. Lejere af store erhvervslejemål har pligt til at foretage  

 periodisk registrering af det forbrug af energi og vand, som lejeren får  

 direkte leveret fra et forsyningsselskab, og som lejeren selv afregner med  

 forsyningsselskabet.
 Stk. 5. Lejere af store erhvervslejemål har pligt til at foretage  

 periodisk registrering af driftsforhold for de tekniske installationer, der  

 alene vedrører lejeren, medmindre disse er omfattet af registrering af  

 driftsforhold for ejendommen som helhed.
Kapitel 5 Offentlige ejendomme § 9. For at sikre, at der ud over de forpligtelser, der følger af  

 lovens øvrige bestemmelser, gennemføres nødvendige  

 energieffektiviseringsinitiativer i offentlige bygninger, herunder at der  

 gennemføres grønne energiregnskaber, kan miljø- og energiministeren fastsætte  

 nærmere regler herom.
 § 10. Såfremt en bygning er ejet af staten, en amtskommune eller  

 en kommune, skal energimærkning og energiplan være offentligt tilgængelig.
 Stk. 2. Miljø- og energiministeren kan undtage visse bygninger og  

 bygningskategorier samt dele af bygninger fra denne forpligtelse.
Kapitel 6 Drift og vedligeholdelse af varme- og ventilationsanlæg m.v.
§ 11. Miljø- og energiministeren kan fastsætte nærmere regler om  

 kontrolmåling, justering og rensning af varme- og ventilationsanlæg og andre  

 energiforbrugende anlæg, herunder regler om gebyrer og honorarer.
Reglerne  

 finder anvendelse på såvel nye som bestående anlæg.
Kapitel 7 Forskellige bestemmelser § 12. Miljø- og energiministeren fastsætter de nærmere regler om  

 energimærkning og energiplaner, om registrering af forbrug og driftsforhold  

 samt om indhentning, central registrering og videregivelse af oplysninger,  

 herunder på elektroniske medier.
 Stk. 2. Miljø- og energiministeren kan fastsætte regler om  

 lempelse af forpligtelserne i henhold til denne lov for bygninger og  

 bygningskategorier samt dele af bygninger, der opfylder visse af miljø- og  

 energiministeren fastsatte krav.
 § 13. Miljø- og energiministeren kan bemyndige en styrelse eller  

 et udvalg til at godkende energikonsulenter med henblik på at udfærdige  

 energimærkning og energiplaner.
 Stk. 2. Miljø- og energiministeren fastsætter nærmere regler for  

 energikonsulenternes godkendelse, fratagelse af godkendelse, virksomhed,  

 administration af konsulentordningerne samt konsulenternes honorarer.
 § 14. Miljø- og energiministeren bemyndiges til at lade en  

 styrelse udøve de beføjelser, der i denne lov er tillagt ministeren.
 § 15. Med bøde straffes den, der overtræder § 6, stk. 3 og 4, og §  

 8, stk. 2 og 3. Miljø- og energiministeren kan i regler, der udstedes i  

 medfør af denne lov, fastsætte bødestraf for overtrædelse af disse regler.
Stk. 2. Er en overtrædelse begået af et selskab, en forening, en  

 selvejende institution, en fond eller lignende, kan der pålægges den  

 juridiske person som sådan bødeansvar.
Er overtrædelsen begået af staten, en  

 amtskommune, en kommune eller et kommunalt fællesskab, jf. § 60 i lov om  

 kommunernes styrelse, kan der pålægges staten, amtskommunen, kommunen eller  

 det kommunale fællesskab som sådant bødeansvar.
 § 16. Såfremt en køber af en ejendom omfattet af kapitel 2 i denne  

 lov ikke er gjort bekendt med ejendommens energimærkning og energiplan inden  

 indgåelse af aftale om salg og ejeren ikke efter påkrav har udleveret  

 energimærkning og energiplan, er køber berettiget til at lade energimærkning  

 og energiplan udarbejde for sælgerens regning, såfremt dette sker inden for  

 en rimelig frist.
 Stk. 2. Stk. 1 kan ikke ved aftale mellem parterne fraviges til  

 skade for køberen.
Kapitel 8 Om lovens ikrafttræden m.v.
 § 17. Loven træder i kraft den 1. januar 1997.
 Stk. 2. Samtidig ophæves lov om begrænsning af energiforbruget i  

 bygninger, jf. lovbekendtgørelse nr. 342 af 20. juni 1984.
 Stk. 3. § 31 A i byggeloven, jf. lovbekendtgørelse nr. 805 af 9.  

 oktober 1995, ophæves ved lovens ikrafttræden.
 § 18. Ved salg af ejendomme, hvor aftale om salg er indgået inden  

 udløbet af 3 år efter lovens ikrafttræden, kan en varmesynsrapport eller en  

 energiattest udarbejdet i henhold til bekendtgørelse nr. 187 af 29. april  

 1985 om varmesyn, energiattest og energikonsulenter erstatte energimærkning  

 og energiplan, forudsat at varmesynsrapporten eller energiattesten er  

 udarbejdet højst 3 år før indgåelsen af aftale om salg.
 § 19. Såfremt en ejer af en ejendom omfattet af loven inden lovens  

 ikrafttræden har truffet aftale med et varmekonsulentfirma om periodisk  

 kontrol af varmeanlæg eller har indgået aftale med en energistyringskonsulent  

, træder kravene om udarbejdelse af energimærkning og energiplan først  

 i kraft over for sådanne ejere ved udløbet af den periode, aftalen er indgået  

 for, dog senest 12 måneder efter lovens ikrafttræden.
 § 20. I lov om leje, jf. lovbekendtgørelse nr. 711 af 29. august  

 1995, som ændret ved lov nr. 1065 af 20. december 1995, lov nr. 1066 af 20.  

 december 1995 og lov nr. 386 af 22. maj 1996, foretages følgende ændringer:
 1. I § 36, stk. 2, indsættes efter 2. pkt.:
»Endvidere skal udgifter til energimærkning og udarbejdelse af  

 energiplan m.v. samt udgifter til kontrolmåling, justering og rensning af  

 oliefyringsanlæg, jf. lov om fremme af energi- og vandbesparelser i  

 bygninger, dog ligeledes medtages i varme- og varmtvandsregnskabet.« 2. § 46 a affattes således:
» § 46 a.
Har en godkendt energikonsulent udarbejdet  

 energimærkning, energiplan m.v., jf. lov om fremme af energi- og  

 vandbesparelser i bygninger, skal udlejeren orientere lejerne herom og på en  

 lejers forlangende give denne eller dennes befuldmægtigede adgang til at  

 gennemgå dette materiale og eventuelle bilag hertil.
 Stk. 2. Beboerrepræsentanterne eller et flertal af lejerne kan  

 foreslå gennemførelse af arbejder, der er angivet i en energiplan i medfør af  

 lov om fremme af energi- og vandbesparelser i bygninger, når der samtidig  

 anvises mulighed for finansiering og dækning af de driftsudgifter, der følger  

 af arbejdernes gennemførelse.
Stk. 3. Leverer udlejeren varme og varmt vand, og overstiger  

 udgifterne hertil ifølge det senest udsendte varmeregnskab for et år  

 halvdelen af lejen for den pågældende periode, kan beboerrepræsentanterne  

 eller et flertal af lejerne forlange, at der udføres alle eller en del af de  

 arbejder vedrørende varme og varmt vand, der er angivet i en energiplan, jf.  

 lov om fremme af energi- og vandbesparelser i bygninger.
Foreligger der ikke  

 energimærkning og energiplan, jf. lov om fremme af energi- og vandbesparelser  

 i bygninger, kan lejerne, såfremt forholdet er omfattet af 1. pkt., kræve, at  

 udlejeren gennemfører en sådan energimærkning og udarbejdelse af energiplan.  

 Det er en betingelse, at beboerrepræsentanterne eller et flertal af lejerne  

 samtidig giver tilslutning til en lejeforhøjelse til dækning af samtlige de  

 udgifter, der følger af arbejdernes gennemførelse, jf. § 58, stk. 3.« 3. § 51, stk. 1, affattes således:
»Reglerne i § 50 gælder også, hvis der pålægges ejendommen nye eller  

 forøgede afgifter til vand, el, renovation, wc, skorstensfejning eller  

 lignende efter takster, der er fastsat eller godkendt af det  

 offentlige.« § 21. I lov om lejeregulering i erhvervslokaler m.v., jf.  

 lovbekendtgørelse nr. 648 af 25. juli 1995, foretages følgende ændring:
 1. § 7, stk. 1, affattes således:
»Reglerne i § 6 gælder også, hvis der pålægges ejendommen nye eller  

 forøgede afgifter til vand eller el, renovation, kloak, skorstensfejning,  

 kontrolmåling, justering og rensning af oliefyringsanlæg, energimærkning og  

 udarbejdelse af energiplan m.v. i medfør af lov om fremme af energi- og  

 vandbesparelser i bygninger efter takster, der er fastsat eller godkendt af  

 det offentlige.« § 22. Loven gælder ikke for Færøerne og Grønland.
Oprindeligt fremsat forslag Kapitel 1 Almindelige bestemmelser § 1. Lovens formål er at fremme energi- og vandbesparelser og øge  

 effektiviteten inden for alle anvendelser af energi og vand i bygninger.
 § 2. Loven omfatter alle bygninger, jf. dog stk. 2.
 Stk. 2. Miljø- og energiministeren kan undtage visse bygninger og  

 bygningskategorier samt dele af bygninger.
§ 3. Ved energimærkning forstås i denne lov en standardiseret og  

 dokumenteret opgørelse over en bygnings energimæssige tilstand, herunder  

 energiforbruget i tekniske installationer og apparater samt vandforbrug.
Ved  

 energiplan forstås i denne lov et dokumenteret forslag til energi- og  

 vandbesparende foranstaltninger.
Kapitel 2 Små ejendomme § 4. Små ejendomme er ejendomme, hvor bygningernes samlede  

 etageareal er under 1500 m2. Ved beregning af arealet indgår ikke det areal,  

 der er undtaget i medfør af § 2, stk. 2. Miljø- og energiministeren kan hæve  

 grænsen for det samlede etageareal.
 Stk. 2. Med henblik på at sikre, at ejendommens ejer, lejere og  

 andre lignende brugere har kendskab til ejendommens energimæssige forhold og  

 får rådgivning om besparelsesmuligheder, skal ejendommen energimærkes samt  

 have udarbejdet en energiplan.
Stk. 3. Energimærkning og energiplan skal foreligge i forbindelse  

 med salg.
Det påhviler sælger at sørge for, at køber, inden aftale indgås om  

 salg af en ejendom omfattet af dette kapitel, er gjort bekendt med  

 ejendommens energimærkning og energiplan.
Arv, gave, tvangsauktion,  

 overdragelse fra insolvent bo eller overdragelse til ægtefælle eller samlever  

 samt overdragelse ved sameje anses i denne lov ikke som salg.
 Stk. 4. For små ejendomme, der ikke normalt omsættes i almindelig  

 fri handel, kan miljø- og energiministeren udstede regler om foretagelse af  

 energimærkning og udarbejdelse af energiplaner.
 Stk. 5. Udarbejdelse af energimærkning og energiplan må ikke være  

 foretaget mere end 3 år før indgåelsen af aftale om salg.
 Stk. 6. Udarbejdelse af energimærkning og energiplan skal  

 foretages af en godkendt energikonsulent.
 Stk. 7. Pligten til at lade ejendommen energimærke og få  

 udarbejdet energiplan påhviler den til enhver tid værende ejer.
 Stk. 8. Har en godkendt konsulent udarbejdet energimærkning,  

 energiplan mv., skal ejeren orientere lejere og andre lignende brugere herom  

 og på forlangende give disse og disses befuldmægtigede adgang til at gennemgå  

 dette materiale og eventuelle bilag hertil.
 § 5. Reglerne i § 4 finder tillige anvendelse på alle  

 ejerlejligheder.
Kapitel 3 Store ejendomme § 6. Store ejendomme er ejendomme, hvor bygningernes samlede  

 etageareal er 1500 m2 eller derover, samt ejendomme, der er opdelt i  

 ejerlejligheder, såfremt det samlede etageareal for de bygninger, hvori  

 ejerlejligheder under samme ejerforening er beliggende, er på eller over den  

 fastsatte grænse.
Ved beregning af arealet indgår ikke det areal, der er  

 undtaget i medfør af § 2, stk. 2. Miljø- og energiministeren kan hæve grænsen  

 for det samlede etageareal.
 Stk. 2. Med henblik på at sikre, at ejendommens ejer, lejere og  

 andre lignende brugere har kendskab til ejendommens energimæssige forhold og  

 får rådgivning om besparelsesmuligheder, skal ejendommen energimærkes samt  

 have udarbejdet energiplan.
 Stk. 3. Energimærkning og udarbejdelse af energiplan skal  

 foretages en gang årligt af en godkendt energikonsulent.
Stk. 4. Pligten til at lade ejendommen energimærke og få  

 udarbejdet energiplan påhviler den til enhver tid værende ejer eller  

 ejerforening ved ejerlejligheder.
Ejerforeningens pligt omfatter alene  

 fællesarealer, fællesinstallationer mv.
 Stk. 5. Ved salg af ejendommen påhviler det sælger at sørge for,  

 at køber, inden aftale indgås om salg af en ejendom omfattet af dette  

 kapitel, er gjort bekendt med ejendommens energimærkning og energiplan.
 Stk. 6. Ejerens og ejerforeningens pligt til at få udarbejdet  

 energimærke omfatter ikke forbrug af energi og vand, som lejere og andre  

 lignende brugere samt ejere af ejerlejligheder får leveret direkte fra et  

 forsyningsselskab, og som disse selv afregner med forsyningsselskabet.
 Stk. 7. Ejerens og ejerforeningens pligt til at få udarbejdet en  

 energiplan for ejendommen omfatter ikke de bygningsdele, tekniske  

 installationer og apparater, der ejes af lejere og andre lignende brugere  

 samt ejere af ejerlejligheder, og hvor drift og vedligeholdelse alene  

 påhviler disse.
 Stk. 8. Har en godkendt energikonsulent udarbejdet energimærke,  

 energiplan mv., skal ejeren orientere lejere og andre lignende brugere herom  

 og på forlangende give disse eller disses befuldmægtigede adgang til at  

 gennemgå dette materiale og eventuelle bilag hertil.
 Stk. 9. Ejerens forpligtelse til at orientere ejendommens lejere  

 og andre lignende brugere i henhold til stk. 8 omfatter ikke den  

 energimærkning og energiplan, som udelukkende omfatter arealer, der kun  

 anvendes af ejeren.
 § 7. Ejendommens ejer eller ved ejerlejligheder ejerforeningen  

 skal foretage en periodisk registrering af ejendommens forbrug af brændsel,  

 varme, el og vand samt foretage periodiske registreringer af de tekniske  

 installationers driftsforhold.
 Stk. 2. Ejerens eller ved ejerlejligheder ejerforeningens  

 registreringspligt omfatter ikke forbrug af brændsel, varme, el og vand, som  

 lejere og andre lignende brugere samt ejere af ejerlejligheder får leveret  

 direkte fra et forsyningsselskab, og som disse selv afregner med  

 forsyningsselskabet.
 Stk. 3. Ejerens eller ved ejerlejligheder ejerforeningens  

 registreringspligt omfatter ikke periodiske registreringer af driftsforhold  

 for de tekniske installationer, der ejes af lejere og andre lignende brugere  

 samt ejere af ejerlejligheder, og hvor drift og vedligeholdelse alene  

 påhviler disse.
Kapitel 4 Store erhvervslejemål § 8. Store erhvervslejemål er lejemål, hvor det samlede, lejede  

 etageareal er 1500 m2 eller derover, og hvor det lejede anvendes til andet  

 end beboelse.
Ved beregning af arealet indgår ikke det areal, der er undtaget  

 i medfør af § 2, stk. 2. Miljø- og energiministeren kan hæve grænsen for det  

 samlede etageareal.
 Stk. 2. Lejere af store erhvervslejemål har pligt til årligt at få  

 udarbejdet energimærke af en godkendt energikonsulent for det forbrug af  

 energi og vand, som lejeren får direkte leveret fra et forsyningsselskab, og  

 som lejeren selv afregner med forsyningsselskabet.
 Stk. 3. Lejere af store erhvervslejemål har pligt til årligt at få  

 udarbejdet en energiplan af en godkendt energikonsulent for de forhold, der  

 har direkte betydning for lejemålets forbrug af energi og vand, medmindre  

 disse forhold er omfattet af en energiplan for ejendommen som helhed.
 Stk. 4. Lejere af store erhvervslejemål har pligt til at foretage  

 periodisk registrering af det forbrug af energi og vand, som lejeren får  

 direkte leveret fra et forsyningsselskab, og som lejeren selv afregner med  

 forsyningsselskabet.
 Stk. 5. Lejere af store erhvervslejemål har pligt til at foretage  

 periodisk registrering af driftsforhold for de tekniske installationer, der  

 alene vedrører lejeren, medmindre disse er omfattet af registrering af  

 driftsforhold for ejendommen som helhed.
Kapitel 5 Offentlige ejendomme § 9. For at sikre, at der, udover de forpligtelser der følger af  

 lovens øvrige bestemmelser, gennemføres nødvendige  

 energieffektiviseringsinitiativer i offentlige bygninger, herunder at der  

 gennemføres grønne energiregnskaber, kan miljø- og energiministeren fastsætte  

 nærmere regler herom.
 § 10. Såfremt en bygning er ejet af staten, en amtskommune eller  

 en kommune, skal energimærkning og energiplan være offentligt tilgængelig.
 Stk. 2. Miljø- og energiministeren kan undtage visse bygninger og  

 bygningskategorier samt dele af bygninger fra denne forpligtelse.
Kapitel 6 Drift og vedligeholdelse af varme- og ventilationsanlæg mv.
§ 11. Miljø- og energiministeren kan fastsætte nærmere regler om  

 kontrolmåling, justering og rensning af varme-, ventilations- og andre  

 energiforbrugende anlæg, herunder regler om gebyrer og honorarer.
Reglerne  

 finder anvendelse på såvel nye som bestående anlæg.
Kapitel 7 Forskellige bestemmelser § 12. Miljø- og energiministeren fastsætter de nærmere regler om  

 energimærkning og energiplaner, om registrering af forbrug og driftsforhold  

 samt om indhentning, central registrering og videregivelse af oplysninger,  

 herunder på elektroniske medier.
 Stk. 2. Miljø- og energiministeren kan fastsætte regler om  

 lempelse af forpligtelserne i henhold til denne lov for bygninger og  

 bygningskategorier samt dele af bygninger, der opfylder visse af miljø- og  

 energiministeren fastsatte krav.
 § 13. Miljø- og energiministeren kan bemyndige en styrelse eller  

 et udvalg til at godkende energikonsulenter med henblik på at udfærdige  

 energimærkning og energiplaner.
 Stk. 2. Miljø- og energiministeren fastsætter nærmere regler for  

 energikonsulenternes godkendelse, fratagelse af godkendelse, virksomhed,  

 administration af konsulentordningerne samt konsulenternes honorarer.
 § 14. Miljø- og energiministeren bemyndiges til at lade en  

 styrelse udøve de beføjelser, der i denne lov er tillagt ministeren.
 § 15. Med bøde straffes den, der overtræder § 6, stk. 3-4, og § 8,  

 stk. 2-3. Miljø- og energiministeren kan i regler, der udstedes i medfør af  

 denne lov, fastsætte bødestraf for overtrædelse af disse regler.
Stk. 2. Er en overtrædelse begået af et selskab, en forening, en  

 selvejende institution, en fond eller lignende, kan der pålægges den  

 juridiske person som sådan bødeansvar.
Er overtrædelsen begået af staten, en  

 amtskommune, en kommune eller et kommunalt fællesskab, jf. § 60 i lov om  

 kommunernes styrelse, kan der pålægges staten, amtskommunen, kommunen eller  

 det kommunale fællesskab som sådant bødeansvar.
 § 16. Såfremt en køber af en ejendom omfattet af kapitel 2 i denne  

 lov ikke er gjort bekendt med ejendommens energimærkning og energiplan inden  

 indgåelse af aftale om salg, og ejeren ikke efter påkrav har udleveret  

 energimærkning og energiplan, er køber berettiget til at lade energimærkning  

 og energiplan udarbejde for sælgerens regning, såfremt dette sker inden for  

 en rimelig frist.
 Stk. 2. Stk. 1 kan ikke ved aftale mellem parterne fraviges til  

 skade for køberen.
Kapitel 8 Om lovens ikrafttræden mv.
 § 17. Loven træder i kraft den 1. januar 1997.
 Stk. 2. Samtidig ophæves lov nr. 301 af 10. juni 1981 om  

 begrænsning af energiforbruget i bygninger.
 Stk. 3. § 31 A i byggeloven, jf. lovbekendtgørelse nr. 805 af 9.  

 oktober 1995, ophæves ved lovens ikrafttræden.
 § 18. Ved salg af ejendomme, hvor aftale om salg er indgået inden  

 udløbet af 3 år efter lovens ikrafttræden, kan en varmesynsrapport eller en  

 energiattest udarbejdet i henhold til bekendtgørelse nr. 187 af 29. april  

 1985 om varmesyn, energiattest og energikonsulenter erstatte energimærkning  

 og energiplan, forudsat at varmesynsrapporten eller energiattesten er  

 udarbejdet højst 3 år før indgåelsen af aftale om salg.
 § 19. Såfremt en ejer af en ejendom omfattet af loven inden lovens  

 ikrafttræden har truffet aftale med et varmekonsulentfirma om periodisk  

 kontrol af varmeanlæg eller har indgået aftale med en energistyringskonsulent  

, træder kravene om udarbejdelse af energimærkning og energiplan først  

 i kraft over for sådanne ejere ved udløbet af den periode, aftalen er indgået  

 for, dog senest 12 måneder efter lovens ikrafttræden.
 § 20. I lov om leje, jf. lovbekendtgørelse nr. 711 af 29. august  

 1995, som ændret ved lov nr. 1065 af 20. december 1995 og lov nr. 1066 af 20.  

 december 1995, foretages følgende ændringer:
1. I § 36, stk. 2, indsættes efter 2. pkt.:  

 »Endvidere skal udgifter til energimærkning og udarbejdelse af  

 energiplan mv. samt udgifter til kontrolmåling, justering og rensning af  

 oliefyringsanlæg, jf. lov om fremme af energi- og vandbesparelser i  

 bygninger, dog ligeledes medtages i varme- og varmtvandsregnskabet.« 2. § 46 a affattes således:
» § 46 a.
Har en godkendt energikonsulent udarbejdet  

 energimærkning, energiplan mv., jf. lov om fremme af energi- og  

 vandbesparelser i bygninger, skal udlejeren orientere lejerne herom og på en  

 lejers forlangende give denne eller dennes befuldmægtigede adgang til at  

 gennemgå dette materiale og eventuelle bilag hertil.
 Stk. 2. Beboerrepræsentanterne eller et flertal af lejerne kan  

 foreslå gennemførelse af arbejder, der er angivet i en energiplan i medfør af  

 lov om fremme af energi- og vandbesparelser i bygninger, når der samtidig  

 anvises mulighed for finansiering og dækning af de driftsudgifter, der følger  

 af arbejdernes gennemførelse.
Stk. 3. Leverer udlejeren varme og varmt vand, og overstiger  

 udgifterne hertil ifølge det senest udsendte varmeregnskab for et år  

 halvdelen af lejen for den pågældende periode, kan beboerrepræsentanterne  

 eller et flertal af lejerne forlange, at der udføres alle eller en del af de  

 arbejder vedrørende varme og varmt vand, der er angivet i en energiplan, jf.  

 lov om fremme af energi- og vandbesparelser i bygninger.
Foreligger der ikke  

 energimærkning og energiplan, jf. lov om fremme af energi- og vandbesparelser  

 i bygninger, kan lejerne, såfremt forholdet er omfattet af 1. pkt., kræve, at  

 udlejeren gennemfører en sådan energimærkning og udarbejdelse af energiplan.  

 Det er en betingelse, at beboerrepræsentanterne eller et flertal af lejerne  

 samtidig giver tilslutning til en lejeforhøjelse til dækning af samtlige de  

 udgifter, der følger af arbejdernes gennemførelse, jf. § 58, stk. 3.« 3. § 51, stk. 1, affattes således:
» § 51. Reglerne i § 50 gælder også, hvis der pålægges  

 ejendommen nye eller forøgede afgifter til vand, el, renovation, wc,  

 skorstensfejning eller lignende efter takster, der er fastsat eller godkendt  

 af det offentlige.« § 21. I lov om lejeregulering i erhvervslokaler m.v., jf.  

 lovbekendtgørelse nr. 648 af 25. juli 1995, foretages følgende ændring:
 § 7, stk. 1, affattes således:
» § 7. Reglerne i § 6 gælder også, hvis der pålægges  

 ejendommen nye eller forøgede afgifter til vand eller el, renovation, kloak,  

 skorstensfejning, kontrolmåling, justering og rensning af oliefyringsanlæg,  

 energimærkning og udarbejdelse af energiplan mv. i medfør af lov om fremme af  

 energi- og vandbesparelser i bygninger efter takster, der er fastsat eller  

 godkendt af det offentlige.« § 22. Loven gælder ikke for Færøerne og Grønland.
Bemærkninger til lovforslaget Almindelige bemærkninger I.
Indledning Lovforslaget fremsættes til afløsning af lov om begrænsning af  

 energiforbruget i bygninger fra 1981, der alene fokuserer på  

 energiforbruget til opvarmning og fremstilling af varmt brugsvand.
Medens det samlede forbrug til opvarmning er faldet markant, er  

 elforbruget steget siden energikrisen i 1973/74. Tilstrækkelige forsyninger  

 af rent vand er i de senere år sat i fokus, og der er igangsat flere  

 initiativer for at begrænse forbruget af vand.
Det er derfor fundet  

 formålstjenligt at udvide målsætningen i lovforslaget til at begrænse det  

 samlede forbrug af energi og vand i bygninger.
Hovedideen i dette lovforslag er at sikre, at beslutningstagere har den  

 nødvendige viden for at kunne iværksætte energi- og vandbesparende  

 initiativer.
Beslutningstagere skal i denne forbindelse forstås meget bredt.  

 Ikke alene som alle parcelhusejere, ejere af bygninger og virksomheder,  

 ledelsen i offentlige institutioner og private virksomheder, lejere af store  

 erhvervslejemål, men også som den enkelte som ansvarlig for egen  

 energiadfærd.
Energiforbruget skal gøres synligt gennem energimærkning, således  

 at hensynet til et rimeligt energiforbrug kan blive inddraget med større vægt  

 i den løbende drift og kan blive en konkurrenceparameter ved salg af  

 ejendomme og på den måde medvirke til at skabe grundlaget for god  

 energihusholdning i alle bygninger.
Endvidere introducerer lovforslaget  

energiplanen, som indeholder de konkrete forslag til hvilke energi- og  

 vandbesparende aktiviteter, der med fordel kan gennemføres i den enkelte  

 bygning.
Det praktiske resultat af lovforslaget vil blive en forenkling af de  

 nuværende konsulentordninger på området.
Der etableres en konsulentordning  

 for små bygninger, der primært vil knytte sig til hushandelssituationen, og  

 som derfor i størst muligt omfang vil blive kædet sammen med den nye  

 Huseftersynsordning inden for Boligministeriets område.
Der oprettes en  

 energiledelseskonsulentordning for store ejendomme, der bliver mere  

 driftsorienteret med årlige check af ejendommene, og som vil blive  

 koordineret med lovkomplekset omkring grønne afgifter.
II.
Lovforslagets baggrund Den eksisterende lovgivning på området tager sit udgangspunkt i de  

 tilskudsordninger, der blev gennemført i forbindelse med energikriserne i  

 midten og i slutningen af halvfjerdserne.
Lov om begrænsning af energiforbruget i bygninger  

 (varmesynsloven), der blev vedtaget i juni 1981 og senest ændret i 1984, har  

 til formål at begrænse energiforbruget til varme og varmt brugsvand i  

 bygninger.
Virkemidlerne består af en tilskudsordning til energibesparende  

 foranstaltninger (1981-1984), obligatorisk konsulentgennemgang (varmesyn) ved  

 salg efter 1. januar 1985 samt energimålsætning for offentlige bygninger,  

 herunder krav om indberetning af planoplysninger.
Varmesynsloven er tillige  

 grundlag for Energikonsulentordningen (EK-ordningen). Loven indeholder  

 hjemmel til, at der kan anvendes midler til oplysning, rådgivning og  

 planlægning.
 Efter tilskudsordningens udløb har Energikonsulentordningen været anvendt  

 i begrænset omfang, og mange husejere har helt undladt at efterleve lovkravet  

 om varmesyn i forbindelse med hushandler.
 Parallelt med varmesynsloven blev der med hjemmel i byggeloven  

 etableret to driftskontrolorienterede konsulentordninger -  

 Varmekonsulentordningen (VKO) for store ejendomme og Oliefyrservicebranchens  

 Registreringsordning (OR) for små oliefyrede anlæg.
 Begge driftskontrolordninger har fungeret efter samme princip siden midten  

 af 80'erne, dvs. med fokus på fyrings- og forsyningsanlæg i bygningerne.  

 Efterhånden som elbesparelser er kommet i søgelyset, sammenholdt med en  

 bredere helhedsorienteret miljøvinkel, er det blevet nødvendigt at tage  

 ordningerne op til revision.
I cirkulære om energieffektivisering i statens institutioner, der blev  

 udsendt i 1992 (revideret i 1995), forpligtes alle statsinstitutioner til at  

 gennemføre energistyring, energirigtigt indkøb mv.
Til støtte herfor  

 etableredes Energistyringskonsulentordningen (ES), der er helhedsorienteret,  

 og som også inkluderer elområdet.
Uanset at denne ordning således på mange  

 områder lever op til det billede, der i dag tegner sig af en ny  

 konsulentordning, er det fundet naturligt ved en revision af  

 konsulentordningerne på området også at inddrage denne ordning.
Alle eksisterende ordninger er blevet evalueret i to rapporter fra  

 Amternes og Kommunernes Forskningsinstitut (AKF) fra april 1994. Rapporterne  

 konkluderede, at der for konsulentordningerne var tale om et uoverskueligt  

 billede, at besparelseseffekten var tvivlsom, og at kun halvdelen af  

 befolkningen overholdt bestemmelserne.
Evalueringerne førte til, at  

 Energistyrelsen i foråret 1994 nedsatte to udvalg, hvoraf det ene har  

 fremlagt forslag til en Småhusenergiordning, God energihusholdning i  

 småhuse, og det andet har udarbejdet forslag om Energiledelse i større  

 ejendomme.
 I udvalgene har deltaget offentlige organisationer og myndigheder,  

 repræsentanter for ejere og lejere, rådgiver- og andre brancheorganisationer,  

 forsyningsselskaber, forskningsinstitutioner samt enkeltpersoner og  

 virksomheder med særlig indsigt i området.
 På baggrund af udvalgenes anbefalinger er nærværende lovforslag udarbejdet  

 til modernisering af varmesynsloven, der ophæves, når lovforslaget træder i  

 kraft den 1. januar 1997.
 Den foreslåede ordning vil i størst mulig udstrækning blive koordineret  

 med Boligministeriets nye ordning om huseftersyn, der er trådt i kraft  

 den 1. januar 1996, således at de to ordninger over for forbrugerne  

 fremtræder som sammenhængende.
 De nye regler om individuel måling af forbrugsposter , der netop er  

 gennemført inden for Boligministeriets område, vil fungere i et positivt  

 samspil med de foreslåede konsulentordninger, idet individuelt målte  

 forbrugsposter er en del af fundamentet for energimærkningen og samtidig et  

 vigtigt redskab til at følge med i opnåelsen af den forventede besparelse ved  

 gennemførelse af energiplanens initiativer.
III.
Lovforslagets hovedindhold 1. Lovens formål er at fremme energi- og vandbesparelser og øge  

 effektiviteten inden for alle anvendelser af energi og vand i bygninger.
 Alle bygninger skal energimærkes, og der skal udarbejdes en plan  

 for besparelsesmuligheder (energiplan).
I forbindelse med den gennemførte EU-ordning for energimærkning af køle-  

 og fryseapparater er energimærkning blevet et kendt begreb.
I relation  

 til bygninger skal begrebet forstås som en standardiseret angivelse af  

 bygningens og dens apparaters energimæssige tilstand sammenlignet med andre  

 bygninger, herunder med hensyn til vandforbrug.
 En energiplan er en oversigt, der opsummerer en godkendt energikonsulents  

 anbefalinger om hvilke energi- og vandbesparende foranstaltninger, der med  

 fordel kan gennemføres.
 Energiplanens anbefalinger omfatter såvel driftsbesparelser, der kan  

 gennemføres uden investerin-ger - herunder mere miljø- og energirigtig  

 brugeradfærd - som energibesparende investeringer, der kan anbefales  

 gennemført umiddelbart eller i forbindelse med kommende forbedringsarbejder.
 Energiplanens besparelsesforslag sigter mod at bringe bygningerne så tæt  

 op til det energimæssige niveau, der gælder for nybyggeriet, som det teknisk  

 og økonomisk er muligt.
Energiplanen vil omfatte besparelsesmuligheder inden for alle anvendelser  

 af energi og vand, f.eks. isolering af klimaskærme, forbedring af tekniske  

 installationer, effektivisering af belysningsanlæg, udskiftning til effektive  

 apparater, vandbesparelser mv.
Dertil kommer forslag om ændring af  

 forsyningsform, herunder anvendelse af vedvarende energikilder.
 I lovforslaget foreslås, at energimærkning og udarbejdelse af en  

 energiplan gøres obligatoriske.
Det foreslås, at energiplan og energimærkning stilles til rådighed for  

 såvel ejere og lejere som for potentielle købere.
For offentligt ejede  

 bygninger skal oplysningerne være offentligt tilgængelige.
Energimærkningen skal synliggøre forbruget af energi og vand.
Gennem  

 opstilling af en energiplan skabes der forudsætning for god energihusholdning  

 i alle bygninger.
Dette indebærer, at ejeren og i visse tilfælde lejeren selv  

 oplever et ansvar for bygningens energiforbrug og handler bevidst for at  

 reducere det.
For store bygninger, hvor der typisk vil være en professionel  

 bygningsadministration, indebærer begrebet god energihusholdning tillige krav  

 om løbende driftskontrol og opfølgning.
Dette kan beskrives som  

energiledelse.
Som udgangspunkt er alle bygninger omfattet af lovforslagets bestemmelser.  

 I modsætning til den gældende varmesynslov foreslås også ejerlejligheder  

 omfattet.
Sigtet er at give købere af ejerboliger samme mulighed for at  

 vurdere de energimæssige forhold, uanset om der er tale om køb af et  

 parcelhus eller en ejerlejlighed.
Da både praktiske og økonomiske forhold  

 varierer for forskellige bygningskategorier, er lovforslaget bygget op sådan,  

 at bestemmelsernes indhold er gjort afhængig af bygningernes størrelse og  

 brug.
For små ejendomme, dvs. ejendomme under 1500 m2 (typisk parcelhuse,  

 rækkehuse, ejerlejligheder og små udlejningsejendomme), betyder forslaget, at  

 huset ved salg skal gennemgås af en godkendt energikonsulent, og at  

 køber har ret til at få en energimærkning og en energiplan for huset.
Ved at  

 knytte mærkningen til salgssituationen sikres det, at den nye ejer får  

 mulighed for at foretage foreslåede energibesparende initiativer på et  

 tidspunkt, hvor der ofte foretages ændringer i bygningen, samtidig med at  

 bygningens energiforhold kan indgå som en konkurrenceparameter ved salg og  

 derved give køber mulighed for at handle energiøkonomisk bæredygtigt.
For store ejendomme, dvs. ejendomme på eller over 1500 m2, betyder  

 kravet, at der i ejendommen skal foretages en årlig bygningsrundgang  

 af en godkendt energikonsulent, der foretager en vurdering af ejendommens  

 energi- og vandforbrug (energimærkning) samt udarbejder en plan  

(energiplan) med energi- og vandbesparende aktiviteter med angivelse  

 af investeringer og forventede besparelser.
Hovedvægten lægges på det  

 driftsorienterede.
Opdelingen i små og store ejendomme skal ses på baggrund af, at de  

 samfunds- og privatøkonomiske forhold, der skal tages i betragtning, især er  

 afhængige af bygningernes størrelse.
Forslaget definerer grænsen til 1500 m2,  

 men da de økonomiske analyser viser mindst fordel for ejendommene omkring de  

 1500 m2, og udvalget har anbefalet at revurdere grænsen efter 2 års drift, er  

 der foreslået en bemyndigelse for miljø- og energiministeren til at kunne  

 hæve arealgrænsen på et senere tidspunkt.
Forslaget indeholder en bemyndigelse for miljø- og energiministeren til at  

 undtage visse bygninger og bygningskategorier samt dele af bygninger fra  

 lovens bestemmelser.
Også i den eksisterende lov om begrænsning af  

 energiforbruget i bygninger findes der en undtagelsesbestemmelse.
Der vil i  

 bemærkningerne til de enkelte bestemmelser blive redegjort nærmere for,  

 hvorledes bemyndigelsen tænkes anvendt.
Der er endvidere i de almindelige  

 bemærkninger kort redegjort for baggrunden for, at bygninger, der anvendes  

 til fremstillingsvirksomhed, vil blive undtaget.
For små, nyopførte bygninger - herunder parcelhuse - vil kravet til  

 udformningen af energimærkningen blive lempet, så mærkningen kan gennemføres  

 uden konsulentgennemgang, alene med henvisning til opfyldelsen af reglerne i  

 det seneste bygningsreglement.
Når ordningen har fungeret i mindst 2 år, vil  

 det herudover blive vurderet, om der er grundlag for en yderligere lempelse  

 af kravene for eksisterende bygninger, f.eks. i tilfælde hvor alle rentable  

 energibesparelser er gennemført.
2. Lovforslaget tilsigter at omfatte alle bygninger uanset  

 opførelsesår.
Dette svarer stort set til, hvad der i dag gælder for den  

 eksisterende Varmekonsulentordning (VKO) og for den ordning (ES), der gælder  

 specielt for de statslige bygninger.
Det indebærer derimod en ændring i  

 forhold til den nuværende lov om begrænsning af energiforbruget i bygninger,  

 hvorefter varmesyn alene skal foretages på ejendomme opført før 1. februar  

 1979 (tidspunktet for Bygningsreglement 77's ikrafttræden på energiområdet).  

 Ved denne ændring af bygningsreglementet skete der en skærpelse af  

 bestemmelserne, der stort set betød en halvering af energiforbruget i  

 nybyggeriet.
Der er nu gået ca. 20 år, og i den mellemliggende periode er der  

 opført et betydeligt antal bygninger, som det findes naturligt at inddrage  

 under ordningen.
Samtidig er der nu gennemført yderligere skærpelser i de  

 energimæssige krav til nybyggeriet gennem udsendelsen af det nye  

 bygningsreglement i 1995. Da sigtepunktet i denne lov er at søge den  

 eksisterende bygningsmasse bragt op på det energimæssige niveau, der findes i  

 nybyggeriet, er det derfor nødvendigt som udgangspunkt at medtage de sidste  

 årtiers byggerier.
Bygninger, der overvejende anvendes til fremstillingsvirksomhed, foreslås  

 undtaget, fordi energiforbruget til procesvarme er kompliceret og kræver  

 særlige, branchespecifikke kvalifikationer hos konsulenterne.
Der er allerede  

 opbygget en konsulentordning i forbindelse med lovkomplekset omkring de  

 grønne afgifter, som især retter sig mod denne sektor.
Endvidere vil den del af fremstillingsvirksomhedernes energiforbrug, der  

 ikke relaterer sig til fremstillingsprocesserne, kun udgøre en lille del af  

 det samlede forbrug.
Denne andel skønnes for de energilette  

 produktionsvirksomheder at være i størrelsesordenen 25%. Der kan være  

 afvigelser herfra i enkelte brancher.
Det vil derfor ikke være  

 hensigtsmæssigt at lade ordningen for store ejendomme omfatte den del af  

 fremstillingsvirksomhedernes forbrug, der ikke knytter sig til selve  

 processen.
De energiforbrugende installationer og øvrige tekniske forhold inden for  

 store dele af privat handel og service svarer til forholdene i den offentlige  

 sektor, og den nye konsulentordning for store ejendomme skønnes derfor at  

 være velegnet til denne del af erhvervslivet.
Energimærkningen vil klargøre  

 billedet af, hvordan den enkelte virksomheds energi- og miljøprofil er i  

 forhold til tilsvarende virksomheder.
Energiplanen vil skabe et grundlag for  

 at beslutte, hvor den enkelte virksomhed kan sætte ind for at reducere  

 belastningen fra de grønne afgifter og hermed energi- og vandforbruget.
 Lovforslagets ordning for store ejendomme vil blive koordineret med  

 ordningen omkring grønne afgifter og grønne aftaler for erhvervslivet, bl.a.  

 i forbindelse med udformningen af konsulenternes ydelser.
I modsætning til den eksisterende lov foreslås energimærkningen gjort  

 tidsbegrænset.
Dette sker for at sikre aktualiteten af de oplysninger,  

 der er indeholdt i mærkningen.
Samtidig ændres bestemmelserne i varmesynslovgivningen, idet begreberne  

energiattest og varmesynsrapport afløses af energimærkning og  

 energiplan.
Hvor energiattesten er dokumentation for, at alle rentable  

 energibesparelser allerede er gennemført, er varmesynsrapporten en opstilling  

 over de energibesparende foranstaltninger, der skal gennemføres, for at  

 energiattest kan udstedes.
Ved salg af en ejendom skal der i dag enten  

 foreligge energiattest eller varmesynsrapport.
Der er i varmesynslovens  

 periode kun udstedt meget få energiattester.
Den nye ener-gimærkning vil  

 ligesom energiattesten identificere de energimæssigt bedste bygninger, men  

 vil herudover også klart vise hvilke bygninger, der energimæssigt er i dårlig  

 stand.
Til forskel fra det eksisterende varmesyn omfatter den nye  

 energimærkningsordning ikke blot forhold omkring varme og varmt brugsvand,  

 men også el og vand.
Den foreslåede ordning vil derfor kunne yde et  

 væsentligt bidrag til begrænsning af energi- og vandforbruget, og dermed til  

 et renere og sundere miljø.
Mærkningen af store ejendommes forbrug af energi vil i store træk skulle  

 baseres på foretagne målinger af henholdsvis vand, varme og el.
Mærkningen  

 har her til formål at oplyse om de nuværende brugeres forbrug.
Oplysningerne  

 om det faktiske forbrug sammenlignes med andre tilsvarende ejendommes  

 forbrug. (Se bemærkningerne til § 3.) For små ejendomme sker mærkningen på grundlag af en bygningsgennemgang,  

 der foretages af den godkendte energikonsulent.
Der opstilles herefter en  

 beregning over bygningens energiforbrug i forhold til forbruget i andre  

 sammenlignelige bygninger.
Her forventes der heller ikke de store problemer  

 med hensyn til beregning af varmeforbruget, mens fastlæggelsen af metoden til  

 beregning af bygningens elforbrug vil kræve et vist udredningsarbejde.
De nærmere regler om mærkningen vil blive fastlagt i den bekendtgørelse,  

 der inden lovens ikrafttræden vil blive udsendt.
Der vil ved udformningen af  

 mærkningen blive lagt vægt på den pædagogiske fremstilling, og målet er at  

 kunne fremstille bygningens energimæssige forhold så overskueligt som muligt.
 For at sikre, at en køber af en ejendom omfattet af forslagets kapitel 2,  

 dvs. små ejendomme, gøres bekendt med energimærkning og energiplan, foreslås  

 det, at der gives køberen adgang til for sælgers regning at lade udarbejde  

 energimærkning og energiplan, hvis sælger ikke har ladet dette udføre.  

 Hensigten hermed er at tilskynde til, at den, pligten påhviler ved salg, selv  

 lader arbejdet foretage, jf. bemærkningerne til § 16.
 Samtidig foreslås det, at denne bestemmelse (§ 16) ikke kan fraviges til  

 ugunst for køber.
For de ejendomme, der er omfattet af kapitlerne 3 og 4, dvs. store  

 ejendomme og store erhvervslejemål, foreslås det at videreføre den  

 eksisterende bødesanktionsmulighed i byggeloven, der er den nuværende  

 lovhjemmel for de eksisterende driftskontrolordninger (VKO og OR). Denne  

 mulighed er dog ikke udnyttet i dag.
Det er tanken, at kun grovere  

 overtrædelser skal medføre sanktion.
Målet er, at bestemmelsen skal virke  

 præventivt.
En løbende informationsindsats skal medvirke hertil.
De energikonsulenter, der fremover skal fungere i den nye lovs  

 område, forventes i vid udstrækning at komme fra de tidligere bestående  

 ordninger, og det forventes ikke, at det vil være vanskeligt at rekruttere  

 interesserede.
Forslaget indebærer, at der etableres to forskellige  

 konsulenttyper for henholdsvis små og store ejendomme som følge af de store  

 tekniske forskelle, navnlig på installationssiden.
Det skal sikres, at  

 brugerne ikke er i tvivl om hvilken konsulenttype, der aktuelt skal anvendes.  

 For de store ejendomme kan betegnelsen energiledelseskonsulent tænkes  

 anvendt.
Konsulenterne skal også fremover være uafhængige af særinteresser,  

 og deres indsats skal sikre en høj og ensartet kvalitet af de ydelser, der  

 leveres i henhold til loven.
Der må påregnes en vis  

 efteruddannelsesaktivitet, bl.a. fordi konsulenterne for de store ejendomme i  

 dag som hovedregel fungerer som specialister, men fremover, i kraft af det  

 helhedssyn ordningen lægger op til, i langt større grad skal fungere som  

 generalister.
Ordningerne tænkes administreret af to udvalg, hvori Energistyrelsen samt  

 brugernes og konsulenternes organisationer er repræsenteret.
Udvalgene skal,  

 når konsulenterne har dokumenteret deres færdigheder, godkende disse til at  

 udøve de beføjelser, der i medfør af loven påhviler konsulenterne, og gennem  

 opfølgning på konsulentuddannelsen drage omsorg for den fornødne  

 kvalitetssikring.
Ordningerne tænkes, i lighed med det der gælder i dag, at  

 være økonomisk selvbærende, og omkostningerne for brugerne af ordningerne  

 forventes at blive på niveau med de takster, der gælder i dag.
I opbygningen  

 af ordningerne søges opnået størst mulig effektivisering af  

 sekretariatsfunktioner og fælles vidensopbygning under inddragelse af de  

 respektive udvalg.
I denne sammenhæng skal det nævnes, at administrationen af  

 ordningen for de små ejendomme skal koordineres med  

Huseftersynsordningen, der administreres af Boligministeriet.
 Den præcise udformning af reglerne for konsulenter, herunder om regler for  

 interne konsulenter, vil blive fastsat i henhold til den bemyndigelse for  

 miljø- og energiministeren, som forslaget indeholder.
For de store ejendomme har et udvalg under Energistyrelsen udarbejdet et  

 forslag til Energiledelse i større ejendomme.
Den konkrete udformning  

 af en energiledelsesordning vil tage udgangspunkt i dette udvalgs arbejde,  

 der forventes fortsat indtil lovens ikrafttræden.
 Ordningen vedrørende oliefyrskontrol (OR) opretholdes som en særskilt  

 ordning i kraft af sit specielle sigte og udvides til at omfatte alle  

 oliefyrede anlæg samtidig med, at VKO-kontrollen afvikles.
De foreslåede bestemmelser skal ses i sammenhæng med EU-direktivet  

 om CO2-begrænsning (93/76/EØF) - det såkaldte omnibusdirektiv.
Direktivet  

 indebærer, at medlemsstaterne skal udarbejde og iværksætte programmer på en  

 række områder, herunder energiattest for bygninger (building certification)  

 og regelmæssigt eftersyn af fyr.
De danske konsulentordninger har været  

 forbillede for direktivets bestemmelser herom, og gennemførelse af  

 lovforslagets bestemmelser indebærer, at Danmark stadig, men i mere  

 tidssvarende form, lever op til direktivets bestemmelser.
På området eftersyn  

 af fyr vil en udvidelse af OR-ordningen til også at dække større oliefyr samt  

 udbredelsen af frivillige serviceaftaler på gasområdet, som supplement til  

 den sikkerhedsmæssige kontrol, sikre fortsat opfyldelse af dette punkt i  

 direktivet.
For de offentlige bygninger indeholder varmesynsloven bestemmelser  

 om, at bygningerne skal bringes i rimelig energiøkonomisk stand.
For at  

 sikre, at den fornødne planlægning blev gennemført, blev det i loven fastsat,  

 at der skulle udarbejdes planer for gennemførelse af de nødvendige  

 foranstaltninger med angivelse af de omkostninger, der er forbundet med  

 forslagenes gennemførelse.
Fristen for foranstaltningernes gennemførelse er  

 senest fastsat til 1989. I for-bindelse med det arbejde, der er gennemført  

 med henblik på tilvejebringelse af en ny energiplan for Danmark, er det  

 konstateret, at der fortsat er et stort besparelsespotentiale i den  

 offentlige sektor.
Kampagnen »Styr på energien« i staten, som har kørt siden 1993,  

 og som ophørte ved udgangen af 1995, har vist, at der i staten fortsat er  

 meget at hente.
På denne baggrund foreslås lovteksten ajourført, således at  

 miljø- og energiministeren får bemyndigelse til at fastsætte regler om, at  

 der i de offentlige bygninger gennemføres nødvendige  

 energieffektiviseringsinitiativer, herunder udarbejdelse af grønne  

 energiregnskaber, der udgør energidelen af grønne regnskaber.
I den  

 udstrækning de regler, der gælder for statens bygninger, også skal omfatte  

 andre offentlige bygninger, vil dette ske efter forhandling med de berørte  

 organisationer.
 Hvor der i den gældende lov er udtrykkelig hjemmel til at yde tilskud til  

oplysning, rådgivning og planlægning til fremme af de  

 foranstaltninger, der er nævnt i loven, er det i lovforslaget forudsat, at  

 denne adgang fortsat består, men beløbene hertil vil blive søgt direkte på de  

 årlige finanslove.
3. Etableringen af en samlet konsulentordning betyder bl.a., at  

 driftskontrolordningerne, der har fungeret med hjemmel i byggeloven,  

 nu samles i nærværende lovforslag.
Byggeloven foreslås derfor hermed  

 ændret i konsekvens heraf.
Endvidere er der i både leje- og byfornyelseslovgivningen  

 henvisninger til den eksisterende lov.
Disse henvisninger ajourføres i  

 samarbejde med Boligministeriet.
Samtidig sker der den ændring, at udgifter  

 til energiplan og energimærkning samt udgifter til kontrolmåling, justering  

 og rensning af oliefyringsanlæg fremover skal betales over varmeregnskabet,  

 jf. bemærkningerne til §§ 20 og 21.
Tilsvarende skal de regler, der er fastsat i Erhvervs- og  

 Selskabsstyrelsens bekendtgørelse nr. 1055 af 17. december 1993 om  

 ejendomsformidling, ajourføres.
Reglerne i denne bekendtgørelse indebærer i  

 dag, at ejendomsformidleren i en salgsopstilling skal oplyse om ejendommens  

 energimæssige tilstand, herunder om der er udarbejdet en varmesynsrapport  

 eller udstedt en energiattest, og hvis dette ikke er tilfældet, henvise til  

 varmesynsloven.
 Ejendomsformidlerne skal fremover bl.a. informere om, at købers ret til  

 for sælgers regning at lade udarbejde energimærkning og energiplan i  

 forbindelse med salg af små ejendomme ikke kan fraviges ved aftale.
 Også Miljø- og Energiministeriets egen lovgivning vil skulle tilpasses den  

 ændrede lovgivning.
De foreslåede regler om energimærkning og energiplan forventes at medføre  

 væsentligt øgede energibesparelser, jf. afsnittet om lovforslagets  

 miljømæssige konsekvenser.
Der vil være behov for at få dokumenteret  

 ordningens samlede effekt.
Med henblik herpå vil det være nødvendigt, at der  

 foretages indberetninger til konsulentordningernes sekretariater af data i  

 forbindelse med de foretagne bygningsgennemgange.
Den eksisterende  

registerlovgivning er ikke til hinder herfor.
Disse oplysninger vil i  

 videst muligt omfang blive koordineret med Bygnings- og Boligregisteret  

 (BBR-systemet), så oplysninger om energimærke og energiplan bliver  

 tilgængelige for BBR-systemets brugere.
EU-retlige konsekvenser Lovforslaget indeholder ikke EU-retlige aspekter.
Forslaget indebærer, som  

 det er nævnt, at Danmark fortsat lever op til kravet i EU-direktivet om  

 CO2-begrænsning (93/76/EØF) - det såkaldte omnibusdirektiv.
Forslaget er ikke  

 underlagt krav om notifikation, men loven vil, når den er vedtaget, som et  

 led i Danmarks opfyldelse af omnibusdirektivet, blive fremsendt til  

 Europakommissionen til orientering.
Miljømæssige konsekvenser Den besparelse, der kan opnås som følge af lovforslaget, vil især afhænge  

 af den udbredelse, som konsulentordningerne kan opnå, og af i hvor høj grad  

 de besparelsesforslag, som beskrives i energiplanerne, bliver realiseret.
 Såfremt ordningerne opnår en væsentlig højere udbredelse end de  

 eksisterende ordninger, og såfremt energikonsulenternes besparelsesforslag  

 realiseres i væsentligt omfang, skønnes ordningen i år 2005 at resultere i en  

 besparelse på ca. 4-6 PJ på varmeforbruget og ca. 300-600 GWh el pr. år  

 svarende til 2-3% af det samlede varme- henholdsvis elforbrug i de sektorer,  

 der er omfattet af lovforslaget.
 Denne reduktion i energiforbruget vil svare til en reduktion i  

 CO2-udledningen på 0,6-0,8 mio. tons pr. år i 2005, svarende til 5-7% af  

 målsætningen om at reducere CO2-emissionen med ca. 12 mio. tons fra år 1988  

 til 2005.
 Den skønnede reduktion i CO2-udledningen bygger på besparelsesforslag, som  

 vurderes at være privatøkonomisk rentable inkl. udgifterne til udarbejdelsen  

 af energimærkning og energiplaner.
Gennem rådgivningen om vandforbrug vil der kunne opnås besparelser gennem  

 investeringer og ændring af brugeradfærd.
Besparelsen på vandforbruget  

 skønnes at være af størrelsesordenen 5-10 mio. m3 pr. år i 2005.
 Beregningerne forudsætter, at de nye konsulentordninger kombineres med en  

 informationsindsats, der udbreder kendskabet til ordningen, og som giver  

 anvisninger på mulighederne for at realisere energiplanernes anbefalinger.  

 Det er ligeledes forudsat, at konsulentordningen for små ejendomme  

 koordineres med den nye Huseftersynsordning.
Erhvervsmæssige konsekvenser Generelt har investeringer i energi- og vandbesparende foranstaltninger en  

 positiv erhvervsøkonomisk effekt gennem øget ordretilgang til virksomheder i  

 de relevante brancher.
Økonomisk har lovgivningen konsekvenser i form af omkostninger til  

 konsulentydelser.
For de store ejendomme vurderes omkostningerne for den  

 enkelte ejendom i boligsektoren at svare til det nuværende omkostningsniveau  

 for VKO-ordningen.
For den offentlige sektor samt privat handel og service  

 vil konsulentomkostningerne være lidt højere, hvilket modsvares af større  

 besparelsesmuligheder.
For de små ejendomme vil omkostningerne for den  

 enkelte ejendom svare til de nuværende omkostninger til varmesyn.
Dog vil  

 ordningen blive udvidet til også at omfatte ejendomme opført efter 1979 og  

 ejendomme med varmesyn, energiattest eller energimærkning, der er mere end 3  

 år gamle på salgstidspunktet.
 En målrettet uddannelses- og informationsindsats over for konsulenterne  

 sammenholdt med andre supplerende initiativer kan betyde, at særligt  

 energieffektive komponenter og udstyr vil få et større marked.
Forslaget vil, ud over den direkte konsulentbeskæftigelse, have effekt på  

 beskæftigelsen inden for byggesektoren.
Det skønnes, at der årligt vil blive  

 gennemført investeringer på 5-600 mio. kr., svarende til en årlig  

 beskæftigelse på ca. 1000 mandår fra 1998. Da der ikke i lovforslaget er  

 pligt til at gennemføre investeringer, vil eventuelle tendenser til højere  

 prisniveau bevirke, at investeringer vil kunne udsættes til et mere gunstigt  

 tidspunkt.
Økonomiske og administrative konsekvenser Brugerøkonomisk er lovforslaget i balance set over en periode på 5-10 år.  

 Der er regnet med besparelser som følge af såvel energibesparende  

 investeringer, driftsmæssige effektiviseringer, energieffektive renoveringer  

 og udskiftninger som initiativer til at fastholde de opnåede besparelser.
I  

 vurderingerne af de besparelser, der opnås med forslaget, er der taget højde  

 for besparelser, der realiseres som følge af stigninger i afgifter på energi  

 og vand.
 Lovforslaget er med de givne forudsætninger også samfundsøkonomisk  

 tilfredsstillende, idet de samfundsøkonomiske omkostninger er på 100-300 kr.  

 pr. sparet ton CO2, hvilket er lavere end den afgift, som erhvervslivet  

 ifølge lovkomplekset om de grønne afgifter skal betale for  

 rumopvarmningsforbruget (400 kr. i 1997 og 600 kr. fra 1998 pr. sparet ton  

 CO2).
For den offentlige sektor vil der herudover være udgifter til at  

 realisere de besparelsesmål, som måtte blive fastsat af miljø- og  

 energiministeren.
Der vil desuden være udgifter til udarbejdelse af grønne  

 energiregnskaber, som dog ikke forventes at blive af væsentligt omfang, idet  

 det vurderes, at en betydelig del af de oplysninger, der skal indgå heri, i  

 det væsentlige allerede er til stede i dag i de statslige institutioner og  

 også i de fleste amter og kommuner.
I den udstrækning, der senere vil blive udarbejdet særlige regler for  

bygninger, der ikke tidligere har været omfattet af regler om varmesyn og  

 kontrol af fyringsanlæg mv., vil udgifterne hertil kunne overstige det  

 hidtidige niveau.
Der tænkes her på bygninger tilhørende almennyttige  

 boligselskaber, kommuner o.l.
Det er vanskeligt at skønne over det økonomiske  

 omfang heraf, men fastsættelse af regler herom vil først finde sted efter  

 forudgående drøftelse med de berørte parter.
 Forslaget har endvidere indvirkning på statens finanser, dels via et  

 faldende afgiftsprovenu som følge af besparelser på energi og vand, dels via  

 udgifterne til boligstøtte.
Omkostningerne til boligstøtte (Boligministeriet) vil dels blive påvirket  

 af, at udgifterne til udarbejdelse af energiplan og energimærkning fremover  

 skal betales over varmeregnskabet, hvilket bevirker en nedsættelse af den  

 hidtidige leje for de ejendomme, som hidtil har været tilsluttet  

 VKO-ordningen, dels af at huslejen i kraft af den administrative  

 merbelastning, der er en følge af ejerens pligt til at stille såvel  

 energiplan som mærkning til rådighed for lejerne, vil stige.
Samlet ventes  

 huslejerne pr. 1. januar 1997 at blive nedsat med ca. 2 mio. kr.
Det  

 offentlige vil som følge heraf få mindreudgifter til individuel boligstøtte  

 på 0,7 mio. kr. i hvert af årene 1997-2000.
Samlet forventes lovforslaget at medføre en mindre merudgift på  

 kontanthjælpsområdet.
For udgifterne til varmetillæg bliver ændringerne  

 marginale, idet varmetillægget alene kan ydes til den egentlige  

 brændselsudgift.
 Der foreslås ikke ændring af de gældende regler for gennemførelse af  

 forbedringer i private udlejningsejendomme.
I forbindelse med etablering af konsulentordningerne vil der for staten  

 blive visse etableringsomkostninger, bl.a. i forbindelse med  

udarbejdelse af det tekniske grundlag for ordningerne, uddannelsesprogram  

 for konsulenterne, udgifter til EDB-system samt udgifter i forbindelse med  

 skemamateriale etc.
Der vil derudover i forbindelse med etablering og  

 drift være behov for at afholde udgifter til oplysning, formidling og  

 information om energieffektivisering i ejendomme i lighed med den  

 aktivitet, der finder sted i dag.
De samlede udgifter i forbindelse hermed  

 anslås i lovens første år at andrage 5-8 mio. kr. pr. år.
Udgifterne  

 forventes afholdt inden for Miljø- og Energiministeriets ramme.
 Når konsulentordningerne er etableret, vil de i lighed med de bestående  

 ordninger blive selvfinansierende, hvilket indebærer, at der ikke vil blive  

 ydet støtte til ordningernes drift.
Bemærkninger til lovforslagets enkelte bestemmelser Til § 1 Lovforslaget har til formål at fremme energi- og vandbesparelser og øge  

 effektiviteten inden for alle anvendelser af energi og vand i bygninger.
I  

 forhold til den gældende lov om begrænsning af energiforbruget i bygninger,  

 der alene vedrører begrænsninger i energiforbruget til varme og varmt vand,  

 betyder forslaget en udvidelse af det område, der er dækket af loven, idet  

 forslaget også sigter mod at opnå besparelser på el- og vandforbruget.  

 Begrænsningerne i vandforbruget gælder såvel koldt som varmt vand.
Lovforslagets formål skal primært realiseres gennem energimærkning og  

 energiplan for de enkelte bygninger.
Der henvises til de almindelige  

 bemærkninger og til bemærkningerne til § 3.
Til § 2 Som udgangspunkt er samtlige bygninger og bygningskategorier omfattet af  

 lovforslagets krav, og forslaget omfatter både private og offentlige  

 bygninger, herunder bygninger der anvendes til boligformål, kontor, handel,  

 offentlig administration, undervisning, kulturelle formål, haller, kollegier,  

 hoteller, sygehuse, daginstitutioner mv.
Handels- og servicevirksomheder er, som nævnt, omfattet af lovforslaget,  

 men forventes at få mulighed for at modtage tilskud til et frivilligt  

 energisyn i forbindelse med lovkomplekset omkring de grønne afgifter.  

 Konsulentgennemgangen i dette energisyn, der primært forventes at blive  

 benyttet af handels- og servicevirksomheder med stort energiforbrug, er mere  

 omfattende end de årlige bygningsgennemgange, der er en del af den ordning,  

 der foreslås indført for de store ejendomme i medfør af dette lovforslag.
Den  

 årlige bygningsrundgang og et energisyn tænkes integreret, så der kun  

 gennemføres en samlet konsulentydelse.
Der forventes kun ydet tilskud til den  

 del af konsulentydelsen, som ikke er omfattet af den obligatoriske del.
Ministerens bemyndigelse i stk. 2 vil blive anvendt til at undtage  

 bygninger og bygningskategorier samt dele af bygninger, herunder lejemål der  

 overvejende anvendes til fremstillingsvirksomhed, fra lovforslagets  

 bestemmelser.
Det gælder bl.a. ejendomme, der anvendes til industri,  

 håndværk, landbrug, gartneri og energiproduktion.
Disse er i Bygnings- og  

 Boligregisteret (BBR) registreret med anvendelseskodeværdier fra 210 til 290.  

 Den planlagte omlægning af BBR betyder, at de nuværende anvendelseskoder kan  

 blive erstattet af branchekoder, som beskrevet i Dansk Branchekode 1993 fra  

 Danmarks Statistik.
De nærmere konsekvenser af en sådan omlægning vil blive  

 drøftet med de involverede parter.
Der henvises i øvrigt til de almindelige  

 bemærkninger.
Der kan desuden blive tale om at undtage andre specifikke bygninger eller  

 bygningskategorier.
Det kan bl.a. være sommerhuse og andre bygninger med  

 begrænset brugstid.
Til § 3 Med lovforslaget introduceres to nye begreber: »energimærkning«  

 (af en bygning) og (en bygnings) »energiplan«.
Disse begreber er  

 defineret i de almindelige bemærkninger, hvortil der henvises.
Energimærkningen har til formål at synliggøre energiforbruget og skal  

 derfor udtrykkes gennem et enkelt og overskueligt »energimærke«,  

 der deklarerer bygningens nuværende energitilstand (forhold), som det f.eks.  

 er kendt fra EU's mærkning af køleskabe.
Energimærkningen skal udvikles før  

 lovens ikrafttræden.
 Energimærkningen vil bygge på forskelligt grundlag i små og i store  

 ejendomme.
 For de små ejendomme vil energimærkningen bygge på registreringer  

 fra en systematisk gennemgang af ejendommen, og mærkningen vil være baseret  

 på et beregnet forbrug, som er uafhængigt af de nuværende brugeres adfærd mv.  

 Dette hænger sammen med, at mærkningen primært vil blive foretaget i  

 forbindelse med salg, hvorfor den nuværende ejers adfærd ikke bør have  

 indflydelse på mærkningen.
Mærkningen af varmeforbruget i små ejendomme vil bygge på en  

 beregning ud fra oplysninger om isoleringstilstand og varmeanlæg mv., som  

 korrigeres til normal anvendelse af bygningen.
Mærkningen for vand og  

 el kan udformes efter samme mønster, idet det dog kan blive nødvendigt at  

 opstille særlige forudsætninger om apparatbestandens sammensætning i  

 forbindelse med salget.
Mærkningen af el- og vandforbrug forventes at kunne  

 udføres uden større meromkostninger i forhold til en mærkning, der alene  

 omfatter opvarmning.
For de store ejendomme vil energimærkningen bygge på en  

 registrering af det faktiske forbrug af varme, el og vand i ejendommen, dvs.,  

 at brugernes faktiske adfærd afspejles i mærkningen.
Mærkningen foretages  

 årligt.
I tilfælde af salg vil den seneste energimærkning og energiplan  

 skulle fremlægges.
En bygnings energiplan er en oversigt over de besparelser, det kan  

 anbefales at gennemføre.
I forbindelse med hvert enkelt forslag til  

 forbedringer vil der blive foretaget en vurdering af den mulige besparelse,  

 omkostninger ved at gennemføre forslaget og rentabiliteten herved, jf. de  

 almindelige bemærkninger.
 Energiplanen vil omfatte besparelsesmuligheder inden for alle typer af  

 energianvendelse i bygningen, dvs. rumopvarmning og opvarmning af brugsvand,  

 el og andet energiforbrug til belysning, husholdning, kontorapparater,  

 ventilation og køling mv. samt forbrug af såvel koldt som varmt brugsvand.
 Energiplanen skal omfatte en så bred vifte af besparelsesmuligheder som  

 muligt inden for isolering, renovering, udskiftning, automatik til  

 driftsstyring, vedligeholdelse og adfærdsændring samt muligheder for at ændre  

 energiforsyningsforhold, herunder mulighederne for at inddrage anvendelse af  

 vedvarende energikilder i ejendommens energiforsyning f.eks. i form af  

 solvarme til opvarmning af brugsvand.
 Energiplanen vil ligeledes vurdere det energi- og vandforbrug, som vil  

 kunne opnås i ejendommen ved gennemførelse af de anførte besparelsestiltag.
 Som et led i gennemførelsen af energimærkning og energiplan skal  

 konsulenten udfærdige en dokumentation for det anvendte  

 baggrundsmateriale.
 For de små ejendomme skal dokumentationen bl.a. omfatte en  

 beskrivelse af den nuværende isoleringstilstand for de enkelte bygningsdele,  

 beskrivelse af varmeanlægget, automatik, elforbrugende apparater og af  

 vandforbrugende installationer mv.
 For de større ejendomme vil dokumentationen bl.a. indeholde en  

 oversigt over aflæste forbrug samt forhold, som er gennemgået i forbindelse  

 med den årlige bygningsrundgang.
 Dokumentationen er særlig vigtig for små ejendomme, hvor der ikke er nogen  

 direkte kontakt mellem konsulenten og den vigtigste målgruppe for  

 energimærkningen, dvs. eventuelle købere af ejendomme, og hvor mangelfulde  

 isoleringsforhold, varmeanlæg, apparatbestykning mv. kan føre til krav om  

 erstatning fra køber over for sælger.
 Den konkrete udformning af energimærkning og energiplan vil blive  

 beskrevet i den bekendtgørelse, som vil blive udstedt, jf. § 12.
Til § 4 Stk. 1. Små ejendomme vil typisk være parcel-, række- og kædehuse samt  

 andre ejendomme under 1500 m2, der anvendes til boliger, erhverv og offentlig  

 service.
Ved beregning af, om ejendommens areal er større eller mindre end  

 1500 m2, indregnes ikke den del af ejendommens etageareal, der undtages i  

 medfør af lovforslagets § 2, stk. 2. Om bemyndigelsen for ministeren til at  

 hæve den foreslåede grænse henvises der til de almindelige bemærkninger.
 Stk. 2. Der henvises til bemærkningerne til § 3. Ved lejere og andre  

 lignende brugere forstås her egentlige lejere, andelshavere, forpagtere og  

 andre, der i henhold til aftale med bygningens ejer har brugsret, mod  

 betaling af vederlag, til en del af bygningerne.
Stk. 3. Ved små ejendomme er foretagelse af energimærkning og udarbejdelse  

 af energiplan knyttet til salgssituationen.
Baggrunden er, som det er anført  

 i de almindelige bemærkninger, at det ikke er økonomisk rentabelt at stille  

 krav om obligatoriske, årlige konsulentbesøg for disse bygninger.
 Energimærkningen vil medføre, at energiforhold indgår i prisfastsættelsen  

 af en ejendom, hvorfor der vil være et øget incitament til at gennemføre  

 isolerings- og andre energibesparende arbejder for ejere/fremtidige sælgere  

 af en ejendom.
 Da udgifter til energi og vand samtidig vurderes at udgøre en stigende del  

 af bruttohuslejen, er kendskabet hertil vigtigt ved vurderingen af, om de  

 løbende udgifter vil være i overensstemmelse med køberens budget.
 Energiplanen vil være et nyttigt værktøj i forbindelse med, at mange  

 købere foretager forbedringsarbejder i bygningen umiddelbart efter  

 overtagelsen af ejendommen.
 Undtaget fra forpligtelsen til at lade udarbejde energiplan og  

 energimærkning ved salg/overdragelse er særlige overdragelsesformer, hvor de  

 almindelige hensyn vedrørende energimærkning og energiplan over for en  

 erhverver ikke er til stede.
 Stk. 4. Ejendomme, som f.eks. ejes af kommuner og almennyttige  

 boligselskaber, vil normalt ikke være genstand for salg.
Sådanne ejendomme vil derfor ikke umiddelbart være omfattet af forslagets  

 regler om energimærkning og energiplan.
Det samme gælder for bygninger, der  

 indeholder private andelslejligheder mv. eller bygninger, der er udstykket i  

 ejerlejligheder.
Om ejerlejligheder se bemærkningerne til § 5.
 Det forventes imidlertid, at en del af disse bygninger på frivilligt  

 grundlag vil blive omfattet af forslagets regler.
På baggrund af de resultater, der kan konstateres ved den forventede  

 evaluering af ordningen efter to år, vil der blive taget stilling til, om og  

 i hvilken udstrækning bemyndigelsen til at udstrække forslagets regler til  

 også at omfatte disse byggerier skal udnyttes.
Inden eventuelle regler  

 udstedes, vil der blive optaget forhandlinger med de berørte parters  

 organisationer.
Stk. 5. Den foreslåede frist på 3 år er fastsat for at sikre på den ene  

 side, at oplysningerne om ejendommen er aktuelle, og på den anden side, at  

 der, såfremt en ejendom sælges flere gange inden for kortere tid, ikke sker  

 en unødvendig »dobbeltmærkning«.
I den situation kan sælger tænkes  

 at få foretaget energimærkning frivilligt, såfremt der er gennemført  

 væsentlige energimæssige forbedringer på ejendommen.
 Ejeren af en ejendom omfattet af loven er i det hele taget berettiget til  

 på et hvilket som helst tidspunkt at få udarbejdet energimærkning og  

 energiplan for ejendommen, men energimærkningen og energiplanen må højst være  

 3 år gamle for at have gyldighed i forbindelse med indgåelsen af aftale om  

 salg.
 Stk. 6. Der henvises til bemærkningerne til § 13.
 Stk. 7. Ingen bemærkninger.
 Stk. 8. Bestemmelsen er parallel til lejelovens § 46 a, stk. 1. Der  

 henvises i øvrigt til bemærkningerne til § 20.
Til § 5 Forslaget indebærer, at der ved salg af ejerlejligheder skal foreligge  

 energimærkning og energiplan for den enkelte ejerlejlighed.
Herved sikres, at  

 forskellige ejerlejligheder indbyrdes kan sammenlignes og også sammenlignes  

 med øvrige ejerboliger.
 Alle ejerlejligheder er omfattet, uanset om ejerlejligheden er beliggende  

 i en bygning, der er større eller mindre end 1500 m2, og uanset den enkelte  

 ejerlejligheds størrelse.
 Hvis ejerlejligheden er beliggende i en ejendom, der er 1500 m2 eller  

 derover, vil ejendommen som sådan samt fællesarealer, -installationer og  

 -forbrug tillige være omfattet af kravene om årlig energimærkning og  

 energiplan gældende for store ejendomme, jf. § 6.
Energimærkningen og energiplanen for den enkelte ejerlejlighed forventes  

 at blive lettere at udarbejde og dermed også billigere end mærkningen af og  

 planen for enfamiliehuse.
Dette skyldes, at behovet for registreringer og  

 beregninger typisk er mindre ved ejerlejligheder, og at deklarationen af  

 fælles forhold foregår i forbindelse med den samlede energimærkning og  

 energiplan for store ejendomme.
Til § 6 Stk. 1. Den foreslåede grænse på 1500 m2 svarer i store træk til den  

 nuværende grænse for ejendomme, der er omfattet af VKO-ordningen.
Der  

 henvises til bemærkningerne til § 4, stk. 1.
 Stk. 2. Der henvises til bemærkningerne til § 3.
Stk. 3. Ud over hvad der er anført under bemærkningerne til § 4, stk. 3,  

 er begrundelsen for ved store ejendomme at knytte energimærkning og  

 energiplan til et årligt konsulentbesøg, at driftsrutiner for varmeanlæg samt  

 økonomistyring - herunder afregning af forbrug - gennemføres årligt.  

 Endvidere er ejere af store ejendomme gennem den nuværende VKO-ordning vant  

 til en årlig frekvens for konsulentbesøg.
En sjældnere kontakt mellem  

 konsulent og ejer/energiansvarlig vurderes at ville forringe ordningens  

 effekt.
Det har af økonomiske grunde været afgørende at søge at begrænse den  

 obligatoriske konsulentindsats.
Derfor skal konsulenterne ved det årlige  

 besøg etablere et overblik over den energimæssige situation i ejendommen og  

 identificere de største besparelsesmuligheder først.
Der vil derfor i visse  

 tilfælde, jf. udvalgsarbejdet, kunne gå op til 5 år, før alle energi- og  

 vandbesparende muligheder er identificeret og vurderet.
Formålet er, at konsulenten sammen med ejeren af ejendommen skal skabe  

 forudsætning for gennemførelse af god energiledelse, der er en samlet  

 betegnelse for de aktiviteter, en ejendomsejer kan iværksætte for at opnå  

 energi- og vandbesparelser i ejendommen.
God energiledelse indebærer, at  

 ejeren selv oplever et ansvar for sit energi- og vandforbrug og handler  

 bevidst herom for at reducere forbruget.
 Energimærkningen og energiplanen udgør nogle af redskaberne til, at en  

 ejer kan gennemføre god energiledelse, herunder energistyring.
 Stk. 4. Bestemmelsen præciserer bl.a., at forpligtelsen til at foretage  

 energimærkning og udarbejde energiplan i forbindelse med store ejendomme med  

 ejerlejligheder påhviler ejerforeningen for fællesarealer og fællesforbrug  

 mv., jf. bemærkningerne til § 5.
 Stk. 5. Bestemmelsen svarer til reglen i § 4 om små ejendomme.
Stk. 6. Bestemmelsen sikrer, at ejerens og ejerforeningens forpligtelser  

 til at udarbejde energimærkning ikke omfatter det forbrug af energi og vand,  

 som ejeren og ejerforeningen ikke har ansvar for.
I en situation, hvor en hel  

 ejendom er udlejet, og hvor lejerne direkte afregner alt forbrug af energi og  

 vand med et forsyningsselskab, er ejeren derfor helt fritaget for  

 forpligtelsen til at få foretaget energimærkning.
Stk. 7. Tilsvarende fritages ejeren og ejerforeningen for forpligtelsen  

 til at udarbejde en energiplan for de bygningsdele, tekniske installationer  

 og apparater, som en lejer og andre lignende brugere samt ejere af  

 ejerlejligheder ejer, og som disse selv har drifts- og  

 vedligeholdelsesforpligtelsen for.
Denne bestemmelse retter sig primært mod  

 erhvervsejendomme, hvor lejere ofte i henhold til kontrakten selv har ansvar  

 for dele af bygningens indretning og for energi- og vandforbrugende  

 installationer og apparater, men kan også finde anvendelse på  

 beboelseslejemål.
I praksis vil det være aftalt i det konkrete lejemål,  

 hvilke indretninger, installationer og apparater ejeren har ansvaret for, og  

 som derfor skal indgå i energiplanen, og hvilke lejeren selv skal anskaffe og  

 have ansvaret for.
 Stk. 8. Som § 4, stk. 8, er denne bestemmelse parallel til lejelovens § 46  

 a, stk. 1.
 Stk. 9. Ingen bemærkninger.
Til § 7 Stk. 1. Da energimærkningen for store ejendomme er en vurdering af  

 ejendommens forbrug af energi og vand, skal forbrugsoplysningerne  

 registreres, og det skal afklares, hvilke arealer og installationer, den  

 enkelte måler vedrører.
Det er derfor obligatorisk for ejeren at sikre, at  

 alle forbrugsmålere for energi og vand aflæses med faste mellemrum, og at  

 aflæsningerne vurderes.
Der vil normalt være tale om månedsvise  

 registreringer, men det kan for særligt store forbrug eller særlige  

 installationer være relevant med hyppigere aflæsninger.
Registreringerne er  

 en vigtig del af grundlaget for konsulentens vurdering af forbruget.
Konsulenten skal i sin årlige bygningsrundgang foretage en vurdering af  

 den driftskontrol, som ejendommens ejer er ansvarlig for, og som bl.a.  

 forudsætter, at ejeren registrerer relevante driftsforhold.
Der er tale om at  

 videreføre den forpligtelse, som den nuværende VKO-ordning pålægger  

 driftspersonalet i form af føring af driftsjournaler over væsentlige  

 driftsparametre som f.eks. temperaturer i varmeanlæg.
 Stk. 2 og 3. Heri fritages ejeren og ejerforeningen for forpligtelsen til  

 at registrere det energi- og vandforbrug, som lejere og andre lignende  

 brugere samt ejere af ejerlejligheder selv afregner direkte over for et  

 forsyningsselskab, og driftsforhold for de installationer, som lejere og  

 andre lignende brugere samt ejere af ejerlejligheder har driftsansvaret for.  

 Bestemmelserne skal ses i sammenhæng med bestemmelserne i § 6, stk. 6 og 7.
Til § 8 Formålet med bestemmelsen er at sikre, at lejere af store erhvervslejemål  

 pålægges samme forpligtelser som ejere for de forhold, som lejerne alene har  

 ansvaret for.
 Stk. 1. Om fastlæggelsen af den valgte grænse henvises til de almindelige  

 bemærkninger samt til bemærkningerne til § 4, stk. 1.
 Stk. 2. Bestemmelsen pålægger lejeren samme forpligtelser som ejeren i §  

 6, stk. 4, om energimærkning, men alene omfattende det forbrug, som en lejer  

 selv afregner direkte med forsyningsselskabet.
Stk. 3. Bestemmelsen pålægger lejeren samme forpligtelser som ejeren i §  

 6, stk. 4, om udarbejdelse af energiplan, men vedrører alene de bygningsdele,  

 installationer og apparater, som har direkte indflydelse på lejemålets  

 forbrug af energi og vand.
For at undgå, at der udføres dobbeltarbejde, skal  

 lejerens egen energiplan ikke omfatte de forslag til foranstaltninger, der  

 fremgår af ejendommens samlede energiplan.
Hvor ejendommens energiplan typisk  

 vil omfatte forslag til forbedringer af klimaskærmen og fælles installationer  

 (fælles varmeanlæg, belysning af trapper og adgangsveje), vil lejerens  

 energiplan typisk omfatte lejerens eget belysningsanlæg, kontormaskiner og  

 andre elforbrugende apparater.
Lejerens energiplan vil derfor typisk ikke  

 omfatte f.eks. udskiftning af vinduer, uanset at et dårligt vindue påvirker  

 lejemålets energiforbrug.
 Stk. 4. Heri pålægges lejere samme forpligtelse som ejere i § 7, stk. 1,  

 men alene omfattende det forbrug som lejeren selv afregner med  

 forsyningsselskabet.
 Stk. 5. Heri pålægges lejere samme forpligtelse som ejere i § 7, stk. 2,  

 men alene omfattende de driftsmæssige forhold som lejeren selv er ansvarlig  

 for.
Til § 9 Bestemmelsen har til formål at sikre, at de initiativer, der med hjemmel i  

 den eksisterende lovgivning allerede er iværksat med henblik på at bringe den  

 offentlige sektors bygninger i rimelig energiøkonomisk stand, fortsættes og  

 udbygges i overensstemmelse med nærværende lovforslags målsætning, jf.  

 lovforslagets almindelige bemærkninger.
 Bestemmelsen indebærer, at offentlige bygningsejere og lejere udover at  

 opfylde nærværende lovforslags regler om energimærkning, energiplan mv., vil  

 kunne pålægges at gennemføre nødvendige energieffektiviseringsinitiativer.
Bestemmelsen tilsigter at omfatte såvel offentligt ejede bygninger som  

 offentligt lejede bygninger.
Dette gælder, uanset at mulighederne for at  

 realisere hensigtsmæssige besparelser er forskellige i de to typer byggerier.  

 Eventuelle kommende regler vil blive søgt udformet under hensyntagen hertil,  

 jf. nedenfor.
Adgangen for miljø- og energiministeren til at fastsætte nærmere regler om  

 nødvendige energieffektiviseringsinitiativer, herunder gennemførelse af  

 grønne energiregnskaber, der som nævnt udgør energidelen af grønne  

 regnskaber, tænkes i første række anvendt i statens bygninger i forlængelse  

 af de regler, der i dag er fastsat i cirkulære om energieffektivisering i  

 statens institutioner.
Efter cirkulærets bestemmelser påhviler det de enkelte  

 statsinstitutioner at gennemføre energistyring, udpege energiansvarlige  

 medarbejdere og foretage indberetninger af institutionernes energiforbrug til  

 Energistyrelsen.
Disse bestemmelser videreføres, uanset at den treårige  

 kampagne i statens bygninger »Styr på energien« er ophørt med  

 udgangen af 1995.
Indførelse af grønne energiregnskaber i den statslige sektor, der i første  

 række vil omfatte oplysninger om forbrug af el, vand og varme, forventes ikke  

 at medføre en væsentlig øget byrde, idet der allerede i dag sker opgørelse af  

 varme- og elforbrug.
Herudover vil der skulle ske opgørelse af vandforbrug,  

 jf. lovens formålsbestemmelse, men efterhånden suppleret med oplysninger om  

 visse af de emissioner, energiforbruget forårsager, specielt CO2-udslippet.
Bemyndigelsen for ministeren til at fastsætte regler om offentlige  

 bygninger gælder også for bygninger i kommuner og amter.
Det er tanken, at  

 eventuelle regler herom først vil blive fastsat efter drøftelser med de  

 kommunale og amtslige organisationer på baggrund af de erfaringer, der  

 indhøstes i statens bygninger, og tillige under hensyn til de resultater, der  

 opnås som følge af de initiativer, der i flere kommuner og amter allerede er  

 igangsat på frivilligt grundlag.
Til § 10 Bestemmelsen har til formål, gennem synliggørelse af det stedfundne  

 energiforbrug, at bidrage til at få forbruget nedbragt.
I den udstrækning,  

 der i medfør af forslagets § 9 fastsættes regler om grønne energiregnskaber,  

 vil disse regnskaber ligeledes skulle være offentligt tilgængelige.
 Visse bygninger og bygningskategorier samt dele af bygninger kan bl.a. af  

 sikkerhedsmæssige årsager fritages for denne forpligtelse.
Til § 11 Bestemmelsen er stort set overført uændret fra den hidtil gældende  

 bestemmelse i byggelovens § 31 A, som ved Kongelig Resolution af 28. april  

 1989 er blevet overført fra Boligministeriets ressort til Miljø- og  

 Energiministeriets ressort med virkning fra 1. maj 1989.
 Dog er bestemmelsen udvidet til ligeledes at omfatte »andre  

 energiforbrugende anlæg«, og formålet hermed er at kunne etablere  

 drifts- og vedligeholdelsesordninger for andre anlæg og installationer med et  

 væsentligt energiforbrug, f.eks. ventilationsanlæg.
Bestemmelsen sikrer også fortsat lovhjemmel til at gennemføre kontrol af,  

 at større olie- og gasfyrede anlæg over 400 kW opfylder de energimæssige krav  

 i bygningsreglementet inden ibrugtagning.
Den kontrolfunktion, der hidtil er  

 blevet varetaget af varmekonsulenterne, vil i fremtiden blive varetaget  

 gennem lovforslagets nye konsulentordning.
 Den eksisterende OR-ordning om kontrol med mindre oliefyrede anlæg, der  

 også er etableret med hjemmel i byggelovens § 31 A, vil fremover have hjemmel  

 i § 11. Det forventes, at OR-ordningen vil blive udvidet til også at omfatte  

 større oliefyrede anlæg.
Til § 12 Stk. 1. Bemyndigelsen giver ministeren mulighed for at fastsætte de  

 nærmere regler for energimærkning og energiplaner, der udfærdiges i henhold  

 til lovforslagets bestemmelser, samt for registrering af forbrug og  

 driftsforhold.
Endvidere bemyndiges ministeren til at fastsætte nærmere regler for  

 central registrering og opbevaring af data samt videregivelse af oplysninger  

 mellem konsulentordningernes sekretariater og Energistyrelsen om foretagelse  

 af energimærkning og udarbejdelse af energiplaner eller undladelse heraf.
Der  

 henvises til de almindelige bemærkninger.
 Endvidere bemyndiges ministeren til at fastsætte regler om indhentning af  

 oplysninger, herunder om adgang til Det Fælleskommunale Ejendomsdatasystem  

 (ESR).
 Stk. 2. Bestemmelsen bemyndiger ministeren til at undtage bygninger, der  

 opfylder særlige betingelser, fra dele af kravene om energimærkning og  

 energiplan og til at fastsætte særlige, mere lempelige regler for  

 energimærkning eller udfærdigelse af energiplaner.
 Bemyndigelsen tænkes i første omgang anvendt til at undtage nyopførte  

 bygninger fra de generelle regler om energimærkning og udfærdigelse af  

 energiplan ved salg, jf. de almindelige bemærkninger.
Hvis en evaluering af ordningen efter 2 år viser, at der kan være behov  

 for at gennemføre lempelser af reglerne for ejendomme, der har opnået særligt  

 gode energimærkninger, og hvis energiplaner ikke indeholder større forslag  

 til forbedringer, vil bemyndigelsen endvidere kunne bruges til at lempe  

 kravene for disse ejendomme.
Ligeledes kan forlængelse af gyldighedsperioden  

 for energimærkningen komme på tale for sådanne små ejendomme.
For store  

 ejendomme med dokumenteret god energiledelse vil det med hjemmel i  

 bestemmelsen kunne fastsættes, at konsulentkontakten i en periode kan  

 koncentrere sig om vurdering af forbrugsudviklingen, uden at der nødvendigvis  

 gennemføres bygningsrundgang.
Til § 13 Stk. 1. Bestemmelsen svarer for så vidt angår energikonsulenter til den  

 nugældende lovs bestemmelse (§ 20, stk. 1), bortset fra at konsulenten nu  

 skal »godkendes« mod tidligere »beskikkes«.
Der er ikke  

 påtænkt nogen realitetsændring herved.
For så vidt angår de to øvrige  

 ordninger, VKO-ordningen og ES-ordningen, foretages udpegningen i dag af de  

 respektive udvalg.
Konsulenterne organiseres i to områder svarende til de små  

 henholdsvis store ejendomme.
Bestemmelsen indeholder hjemmel for ministeren til at delegere beføjelsen  

 til at godkende konsulenter til en styrelse eller et udvalg.
Såfremt  

 bemyndigelsen lægges ud til et udvalg, vil der blive tale om, at der vil være  

 repræsentation af Energistyrelsen og de relevante organisationer mv.
Der  

 henvises til de almindelige bemærkninger.
 Stk. 2. Bestemmelsen svarer til den nugældende lovs § 20, stk. 3.
Til § 14 Det påtænkes at henlægge udøvelsen af beføjelserne til Energistyrelsen.
Til § 15 Stk. 1. For store ejendomme og for store erhvervslejemål foreslås det at  

 sanktionere overtrædelser af lovforslagets § 6, stk. 3-4, og § 8, stk. 2-3,  

 om udarbejdelse af energimærkning og energiplan, og at sanktionen fastsættes  

 til bøde, jf. de almindelige bemærkninger.
 Bestemmelsen har virkning for ejere af store ejendomme, for visse større  

 ejerlejlighedsejendomme, jf. bemærkningerne til § 6, stk. 4, ejerforeningen  

 og endelig for lejere, der har et selvstændigt ansvar for at få foretaget  

 energimærkning og udarbejdet energiplan, jf. § 8.
 Miljø- og energiministeren kan ligeledes fastsætte bestemmelser om  

 bødestraf for overtrædelse af regler udstedt med hjemmel i loven.
Til § 16 Bestemmelsen skal give sælgeren et yderligere incitament til at få udført  

 energimærkning og energiplan, idet bestemmelsen giver hjemmel til, at en  

 køber kan lade energimærkning og energiplan udarbejde for sælgerens regning.  

 Ved »udarbejde for sælgerens regning«, forstås, at køberen kan  

 kræve sine udgifter ved at lade en energikonsulent udarbejde energimærkning  

 og energiplan betalt af sælgeren.
 Køberen skal dog have ladet energimærkningen og energiplanen udarbejde  

 inden for en rimelig frist, hvorved der efter omstændighederne forstås en  

 periode på 6-12 måneder efter køberens overtagelse af ejendommen.
Til § 17 Stk. 1. Ikrafttrædelsestidspunktet 1. januar 1997 er valgt af hensyn til  

 opbygning af konsulentordningerne, uddannelse af konsulenter, indkøring af  

 ordningen mv.
 Stk. 3. Der henvises til bemærkningerne til § 11.
Til § 18 For ikke at pålægge ejere, der for nylig har ladet udarbejde en  

 varmesynsrapport eller energiattest efter de på tidspunktet for lovforslagets  

 fremsættelse gældende regler, en urimelig forpligtelse til også at skulle  

 lade udarbejde energimærkning og energiplan efter dette lovforslag, foreslås  

 det, at sælgere i en periode på maksimalt 3 år fra lovens ikrafttræden kan  

 opfylde deres forpligtelser over for en køber efter dette forslag ved at  

 udlevere en sådan varmesynsrapport eller energiattest.
Til § 19 Lovforslagets nye ordning for store ejendomme - energiledelsesordningen -  

 skal afløse bl.a.
VKO-ordningen, der fastsætter, at ejendomsejerne årligt  

 skal træffe aftale med et varmekonsulentfirma.
Den nye ordning får således  

 virkning i praksis, efterhånden som de eksisterende aftaler udløber, og  

 bliver afløst af en ny aftale med baggrund i lovforslaget.
Med ikrafttræden  

 den 1. januar 1997 vil alle »gamle« aftaler blive afløst af nye  

 aftaler i løbet af 1997.
Tilsvarende gælder for den nuværende frivillige ES-ordning, der er en  

 energistyringsordning pri-mært for statens institutioner.
For de statslige  

 institutioner, der har indgået en aftale med en ES-konsulent, får loven  

 senest virkning, når disse aftaler udløber i løbet af 1997.
Til § 20 I den eksisterende lejelov er der regler for lejernes muligheder for at få  

 adgang til at se en varmesynsrapport og en VKO-rapport.
Endvidere er der  

 regler for lejernes muligheder for at få gennemført de foranstaltninger, der  

 er nævnt i en varmesynsrapport, samt hjemmel for udlejer til at kunne  

 overføre konsulentomkostningerne til huslejen parallelt med andre  

 forpligtelser som f.eks. skatter og afgifter.
Forslaget til ændring af lejelovens § 46 a betyder, at begreberne varmesyn  

 og energiattest erstattes med energimærkning og energiplan.
Endvidere ændres  

 formuleringen som følge af, at VKO-ordningen for store olie- og gasfyrede  

 anlæg samt store fjernvarmeforsynede anlæg ophæves, og at OR-ordningen for  

 kontrol af små oliefyr udvides til at omfatte de store oliefyr.
For ejendomme, som er omfattet af lejeloven, skal de udgifter, som følger  

 af kravet om energimærkning og udarbejdelse af energiplan mv., jf. denne lov,  

 medtages i varme- og varmtvandsregnskabet.
Bestemmelsen omfatter alene de  

 udgifter, som følger af lovens krav, og dermed ikke udgifter, som vedrører  

 arbejder i ejendommen i henhold til en energiplan.
Ligeledes skal de udgifter til kontrolmåling, justering og rensning af  

 oliefyringsanlæg, som følger af denne lov, medtages i varme- og  

 varmtvandsregnskabet.
Sådanne udgifter - til VKO-eftersyn - kan efter den  

 gældende lejelov opkræves efter bestemmelsen i § 51 som en afgift.
Da  

 udgifterne ved den foreslåede ændring overføres til varme- og  

 varmtvandsregnskabet, foreslås hjemlen i § 51 til at opkræve disse udgifter  

 samtidig ophævet.
 Dette indebærer, at udlejeren, når kravet om gennemførelse af  

 energimærkning og udarbejdelse af energiplan samt kontrolmåling, justering og  

 rensning efter denne lov, herunder § 19, medfører udgifter, som afholdes over  

 varme- og varmtvandsregnskabet, jf. ovenfor, skal nedsætte lejen svarende til  

 den udgift til kontrolmåling af større oliefyringsanlæg, som indgår i lejen,  

 jf. lejelovens § 52.
Til § 21 Forslaget vedrører lejeberegningen i erhvervslejemål og indebærer, at  

 udlejeren kan opkræve betaling for udgifter vedrørende energimærkning og  

 udarbejdelse af energiplan mv. samt kontrolmåling, justering og rensning af  

 oliefyringsanlæg efter denne lov, i henhold til erhvervslejereguleringslovens  

 § 7 om nye eller forøgede afgifter.
Bestemmelsen medfører, at udlejeren i de  

 tilfælde, hvor det ikke er aftalt, at betaling for varme sker efter et varme-  

 og varmtvandsregnskab, hvori de nævnte udgifter indgår, eller at betaling  

 sker på anden måde uden for lejen, kan opkræve sådanne udgifter og stigninger  

 deri efter ovennævnte regler om afgifter.
I de tilfælde, hvor betaling for de  

 nævnte udgifter sker over varme- og varmtvandsregnskabet eller på anden måde  

 uden for lejen, kan denne bestemmelse dog ikke anvendes, idet der hermed  

 ville opnås dobbeltdækning.
Til § 22 Ingen bemærkninger.
Efter 2. behandling den 28. maj 1996 Kapitel 1 Almindelige bestemmelser § 1. Lovens formål er at fremme energi- og vandbesparelser og øge  

 effektiviteten inden for al anvendelse af energi og vand i bygninger.
 § 2. Loven omfatter alle bygninger, jf. dog stk. 2.
 Stk. 2. Miljø- og energiministeren kan undtage visse bygninger og  

 bygningskategorier samt dele af bygninger.
§ 3. Ved energimærkning forstås i denne lov en standardiseret og  

 dokumenteret opgørelse over en bygnings energimæssige tilstand, herunder  

 energiforbruget i tekniske installationer og apparater samt vandforbrug.
Ved  

 energiplan forstås i denne lov et dokumenteret forslag til energi- og  

 vandbesparende foranstaltninger.
Kapitel 2 Små ejendomme § 4. Små ejendomme er ejendomme, hvor bygningernes samlede  

 etageareal er under 1.500 m2. Ved beregning af arealet indgår ikke det areal,  

 der er undtaget i medfør af § 2, stk. 2. Miljø- og energiministeren kan ændre  

 grænsen for det samlede etageareal.
 Stk. 2. Med henblik på at sikre, at ejendommens ejer, lejere og  

 andre lignende brugere har kendskab til ejendommens energimæssige forhold og  

 får rådgivning om besparelsesmuligheder, skal ejendommen energimærkes samt  

 have udarbejdet en energiplan.
Stk. 3. Energimærkning og energiplan skal foreligge i forbindelse  

 med salg.
Det påhviler sælger at sørge for, at køber, inden aftale indgås om  

 salg af en ejendom omfattet af dette kapitel, er gjort bekendt med  

 ejendommens energimærkning og energiplan.
Arv, gave, tvangsauktion,  

 overdragelse fra insolvent bo eller overdragelse til ægtefælle eller samlever  

 samt overdragelse ved sameje anses i denne lov ikke som salg.
 Stk. 4. For små ejendomme, der ikke normalt omsættes i almindelig  

 fri handel, kan miljø- og energiministeren udstede regler om foretagelse af  

 energimærkning og udarbejdelse af energiplaner.
 Stk. 5. Udarbejdelse af energimærkning og energiplan må ikke være  

 foretaget mere end 3 år før indgåelsen af aftale om salg.
 Stk. 6. Udarbejdelse af energimærkning og energiplan skal  

 foretages af en godkendt energikonsulent.
 Stk. 7. Pligten til at lade ejendommen energimærke og få  

 udarbejdet energiplan påhviler den til enhver tid værende ejer.
 Stk. 8. Har en godkendt konsulent udarbejdet energimærkning,  

 energiplan m.v., skal ejeren orientere lejere og andre lignende brugere herom  

 og på forlangende give disse og disses befuldmægtigede adgang til at gennemgå  

 dette materiale og eventuelle bilag hertil.
 § 5. Reglerne i § 4 finder tillige anvendelse på alle  

 ejerlejligheder.
Kapitel 3 Store ejendomme § 6. Store ejendomme er ejendomme, hvor bygningernes samlede  

 etageareal er 1.500 m2 eller derover, samt ejendomme, der er opdelt i  

 ejerlejligheder, såfremt det samlede etageareal for de bygninger, hvori  

 ejerlejligheder under samme ejerforening er beliggende, er på eller over den  

 fastsatte grænse.
Ved beregning af arealet indgår ikke det areal, der er  

 undtaget i medfør af § 2, stk. 2. Miljø- og energiministeren kan ændre  

 grænsen for det samlede etageareal.
 Stk. 2. Med henblik på at sikre, at ejendommens ejer, lejere og  

 andre lignende brugere har kendskab til ejendommens energimæssige forhold og  

 får rådgivning om besparelsesmuligheder, skal ejendommen energimærkes samt  

 have udarbejdet energiplan.
 Stk. 3. Energimærkning og udarbejdelse eller ajourføring af  

 energiplan skal foretages en gang årligt af en godkendt energikonsulent.
Stk. 4. Pligten til at lade ejendommen energimærke og få  

 udarbejdet energiplan påhviler den til enhver tid værende ejer eller  

 ejerforening ved ejerlejligheder.
Ejerforeningens pligt omfatter alene  

 fællesarealer, fællesinstallationer m.v.
 Stk. 5. Ved salg af ejendommen påhviler det sælger at sørge for,  

 at køber, inden aftale indgås om salg af en ejendom omfattet af dette  

 kapitel, er gjort bekendt med ejendommens energimærkning og energiplan.
 Stk. 6. Ejerens og ejerforeningens pligt til at få udarbejdet  

 energimærke omfatter ikke forbrug af energi og vand, som lejere og andre  

 lignende brugere samt ejere af ejerlejligheder får leveret direkte fra et  

 forsyningsselskab, og som disse selv afregner med forsyningsselskabet.
 Stk. 7. Ejerens og ejerforeningens pligt til at få udarbejdet en  

 energiplan for ejendommen omfatter ikke de bygningsdele, tekniske  

 installationer og apparater, der ejes af lejere og andre lignende brugere  

 samt ejere af ejerlejligheder, og hvor drift og vedligeholdelse alene  

 påhviler disse.
 Stk. 8. Har en godkendt energikonsulent udarbejdet energimærke,  

 energiplan m.v., skal ejeren orientere lejere og andre lignende brugere herom  

 og på forlangende give disse eller disses befuldmægtigede adgang til at  

 gennemgå dette materiale og eventuelle bilag hertil.
 Stk. 9. Ejerens forpligtelse til at orientere ejendommens lejere  

 og andre lignende brugere i henhold til stk. 8 omfatter ikke den  

 energimærkning og energiplan, som udelukkende omfatter arealer, der kun  

 anvendes af ejeren.
 § 7. Ejendommens ejer eller ved ejerlejligheder ejerforeningen  

 skal foretage en periodisk registrering af ejendommens forbrug af brændsel,  

 varme, el og vand samt foretage periodiske registreringer af de tekniske  

 installationers driftsforhold.
 Stk. 2. Ejerens eller ved ejerlejligheder ejerforeningens  

 registreringspligt omfatter ikke forbrug af brændsel, varme, el og vand, som  

 lejere og andre lignende brugere samt ejere af ejerlejligheder får leveret  

 direkte fra et forsyningsselskab, og som disse selv afregner med  

 forsyningsselskabet.
 Stk. 3. Ejerens eller ved ejerlejligheder ejerforeningens  

 registreringspligt omfatter ikke periodiske registreringer af driftsforhold  

 for de tekniske installationer, der ejes af lejere og andre lignende brugere  

 samt ejere af ejerlejligheder, og hvor drift og vedligeholdelse alene  

 påhviler disse.
Kapitel 4 Store erhvervslejemål § 8. Store erhvervslejemål er lejemål, hvor det samlede, lejede  

 etageareal er 1.500 m2 eller derover, og hvor det lejede anvendes til andet  

 end beboelse.
Ved beregning af arealet indgår ikke det areal, der er undtaget  

 i medfør af § 2, stk. 2. Miljø- og energiministeren kan ændre grænsen for det  

 samlede etageareal.
 Stk. 2. Lejere af store erhvervslejemål har pligt til årligt at få  

 udarbejdet energimærke af en godkendt energikonsulent for det forbrug af  

 energi og vand, som lejeren får direkte leveret fra et forsyningsselskab, og  

 som lejeren selv afregner med forsyningsselskabet.
 Stk. 3. Lejere af store erhvervslejemål har pligt til årligt at få  

 udarbejdet eller ajourført en energiplan af en godkendt energikonsulent for  

 de forhold, der har direkte betydning for lejemålets forbrug af energi og  

 vand, medmindre disse forhold er omfattet af en energiplan for ejendommen som  

 helhed.
 Stk. 4. Lejere af store erhvervslejemål har pligt til at foretage  

 periodisk registrering af det forbrug af energi og vand, som lejeren får  

 direkte leveret fra et forsyningsselskab, og som lejeren selv afregner med  

 forsyningsselskabet.
 Stk. 5. Lejere af store erhvervslejemål har pligt til at foretage  

 periodisk registrering af driftsforhold for de tekniske installationer, der  

 alene vedrører lejeren, medmindre disse er omfattet af registrering af  

 driftsforhold for ejendommen som helhed.
Kapitel 5 Offentlige ejendomme § 9. For at sikre, at der ud over de forpligtelser, der følger af  

 lovens øvrige bestemmelser, gennemføres nødvendige  

 energieffektiviseringsinitiativer i offentlige bygninger, herunder at der  

 gennemføres grønne energiregnskaber, kan miljø- og energiministeren fastsætte  

 nærmere regler herom.
 § 10. Såfremt en bygning er ejet af staten, en amtskommune eller  

 en kommune, skal energimærkning og energiplan være offentligt tilgængelig.
 Stk. 2. Miljø- og energiministeren kan undtage visse bygninger og  

 bygningskategorier samt dele af bygninger fra denne forpligtelse.
Kapitel 6 Drift og vedligeholdelse af varme- og ventilationsanlæg m.v.
§ 11. Miljø- og energiministeren kan fastsætte nærmere regler om  

 kontrolmåling, justering og rensning af varme- og ventilationsanlæg og andre  

 energiforbrugende anlæg, herunder regler om gebyrer og honorarer.
Reglerne  

 finder anvendelse på såvel nye som bestående anlæg.
Kapitel 7 Forskellige bestemmelser § 12. Miljø- og energiministeren fastsætter de nærmere regler om  

 energimærkning og energiplaner, om registrering af forbrug og driftsforhold  

 samt om indhentning, central registrering og videregivelse af oplysninger,  

 herunder på elektroniske medier.
 Stk. 2. Miljø- og energiministeren kan fastsætte regler om  

 lempelse af forpligtelserne i henhold til denne lov for bygninger og  

 bygningskategorier samt dele af bygninger, der opfylder visse af miljø- og  

 energiministeren fastsatte krav.
 § 13. Miljø- og energiministeren kan bemyndige en styrelse eller  

 et udvalg til at godkende energikonsulenter med henblik på at udfærdige  

 energimærkning og energiplaner.
 Stk. 2. Miljø- og energiministeren fastsætter nærmere regler for  

 energikonsulenternes godkendelse, fratagelse af godkendelse, virksomhed,  

 administration af konsulentordningerne samt konsulenternes honorarer.
 § 14. Miljø- og energiministeren bemyndiges til at lade en  

 styrelse udøve de beføjelser, der i denne lov er tillagt ministeren.
 § 15. Med bøde straffes den, der overtræder § 6, stk. 3 og 4, og §  

 8, stk. 2 og 3. Miljø- og energiministeren kan i regler, der udstedes i  

 medfør af denne lov, fastsætte bødestraf for overtrædelse af disse regler.
Stk. 2. Er en overtrædelse begået af et selskab, en forening, en  

 selvejende institution, en fond eller lignende, kan der pålægges den  

 juridiske person som sådan bødeansvar.
Er overtrædelsen begået af staten, en  

 amtskommune, en kommune eller et kommunalt fællesskab, jf. § 60 i lov om  

 kommunernes styrelse, kan der pålægges staten, amtskommunen, kommunen eller  

 det kommunale fællesskab som sådant bødeansvar.
 § 16. Såfremt en køber af en ejendom omfattet af kapitel 2 i denne  

 lov ikke er gjort bekendt med ejendommens energimærkning og energiplan inden  

 indgåelse af aftale om salg og ejeren ikke efter påkrav har udleveret  

 energimærkning og energiplan, er køber berettiget til at lade energimærkning  

 og energiplan udarbejde for sælgerens regning, såfremt dette sker inden for  

 en rimelig frist.
 Stk. 2. Stk. 1 kan ikke ved aftale mellem parterne fraviges til  

 skade for køberen.
Kapitel 8 Om lovens ikrafttræden m.v.
 § 17. Loven træder i kraft den 1. januar 1997.
 Stk. 2. Samtidig ophæves lov om begrænsning af energiforbruget i  

 bygninger, jf. lovbekendtgørelse nr. 342 af 20. juni 1984.
 Stk. 3. § 31 A i byggeloven, jf. lovbekendtgørelse nr. 805 af 9.  

 oktober 1995, ophæves ved lovens ikrafttræden.
 § 18. Ved salg af ejendomme, hvor aftale om salg er indgået inden  

 udløbet af 3 år efter lovens ikrafttræden, kan en varmesynsrapport eller en  

 energiattest udarbejdet i henhold til bekendtgørelse nr. 187 af 29. april  

 1985 om varmesyn, energiattest og energikonsulenter erstatte energimærkning  

 og energiplan, forudsat at varmesynsrapporten eller energiattesten er  

 udarbejdet højst 3 år før indgåelsen af aftale om salg.
 § 19. Såfremt en ejer af en ejendom omfattet af loven inden lovens  

 ikrafttræden har truffet aftale med et varmekonsulentfirma om periodisk  

 kontrol af varmeanlæg eller har indgået aftale med en energistyringskonsulent  

, træder kravene om udarbejdelse af energimærkning og energiplan først  

 i kraft over for sådanne ejere ved udløbet af den periode, aftalen er indgået  

 for, dog senest 12 måneder efter lovens ikrafttræden.
 § 20. I lov om leje, jf. lovbekendtgørelse nr. 711 af 29. august  

 1995, som ændret ved lov nr. 1065 af 20. december 1995, lov nr. 1066 af 20.  

 december 1995 og lov nr. 386 af 22. maj 1996, foretages følgende ændringer:
 1. I § 36, stk. 2, indsættes efter 2. pkt.:
»Endvidere skal udgifter til energimærkning og udarbejdelse af  

 energiplan m.v. samt udgifter til kontrolmåling, justering og rensning af  

 oliefyringsanlæg, jf. lov om fremme af energi- og vandbesparelser i  

 bygninger, dog ligeledes medtages i varme- og varmtvandsregnskabet.« 2. § 46 a affattes således:
» § 46 a.
Har en godkendt energikonsulent udarbejdet  

 energimærkning, energiplan m.v., jf. lov om fremme af energi- og  

 vandbesparelser i bygninger, skal udlejeren orientere lejerne herom og på en  

 lejers forlangende give denne eller dennes befuldmægtigede adgang til at  

 gennemgå dette materiale og eventuelle bilag hertil.
 Stk. 2. Beboerrepræsentanterne eller et flertal af lejerne kan  

 foreslå gennemførelse af arbejder, der er angivet i en energiplan i medfør af  

 lov om fremme af energi- og vandbesparelser i bygninger, når der samtidig  

 anvises mulighed for finansiering og dækning af de driftsudgifter, der følger  

 af arbejdernes gennemførelse.
Stk. 3. Leverer udlejeren varme og varmt vand, og overstiger  

 udgifterne hertil ifølge det senest udsendte varmeregnskab for et år  

 halvdelen af lejen for den pågældende periode, kan beboerrepræsentanterne  

 eller et flertal af lejerne forlange, at der udføres alle eller en del af de  

 arbejder vedrørende varme og varmt vand, der er angivet i en energiplan, jf.  

 lov om fremme af energi- og vandbesparelser i bygninger.
Foreligger der ikke  

 energimærkning og energiplan, jf. lov om fremme af energi- og vandbesparelser  

 i bygninger, kan lejerne, såfremt forholdet er omfattet af 1. pkt., kræve, at  

 udlejeren gennemfører en sådan energimærkning og udarbejdelse af energiplan.  

 Det er en betingelse, at beboerrepræsentanterne eller et flertal af lejerne  

 samtidig giver tilslutning til en lejeforhøjelse til dækning af samtlige de  

 udgifter, der følger af arbejdernes gennemførelse, jf. § 58, stk. 3.« 3. § 51, stk. 1, affattes således:
»Reglerne i § 50 gælder også, hvis der pålægges ejendommen nye eller  

 forøgede afgifter til vand, el, renovation, wc, skorstensfejning eller  

 lignende efter takster, der er fastsat eller godkendt af det  

 offentlige.« § 21. I lov om lejeregulering i erhvervslokaler m.v., jf.  

 lovbekendtgørelse nr. 648 af 25. juli 1995, foretages følgende ændring:
 1. § 7, stk. 1, affattes således:
»Reglerne i § 6 gælder også, hvis der pålægges ejendommen nye eller  

 forøgede afgifter til vand eller el, renovation, kloak, skorstensfejning,  

 kontrolmåling, justering og rensning af oliefyringsanlæg, energimærkning og  

 udarbejdelse af energiplan m.v. i medfør af lov om fremme af energi- og  

 vandbesparelser i bygninger efter takster, der er fastsat eller godkendt af  

 det offentlige.« § 22. Loven gælder ikke for Færøerne og Grønland.
