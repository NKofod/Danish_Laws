Nr LSF 248 Forslag til Lov om ændring af ligningsloven(Standardiseret  

 lejeværdiberegning for mindre udlejningsejendomme og for visse  

 boligfællesskaber) Fremsat af Kirsten Jacobsen (FP) Kim Behnke (FP) Tom Behnke (FP) Jan Køpke  

 Christensen (FP) den 24. april 1997 Vedtaget ved tredjebehandling den 30. maj 1997 Lov nr. 248 af 10/06/1997 § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 869 af 15. november 1995, som senest ændret ved lov nr.  

 239 af 2. april 1997, foretages følgende ændring:
 1) § 15 C, stk. 3, 1. pkt., affattes således:
»Valg af lejeværdiberegning efter stk. 1 eller 2 skal foretages i  

 forbindelse med indgivelsen af selvangivelsen for indkomståret 1997 eller  

 1998 eller i forbindelse med indgivelsen af selvangivelsen for det  

 indkomstår, hvor ejendommen erhverves, hvis dette sker efter indkomståret  

 1998.« 2. I § 15 C, stk. 4, 2. pkt., ændres »inden den 1.  

 juli 1995« til: »inden den 1. september 1997 eller inden den 1.  

 juli 1998«.
 3. I § 15 C, stk. 5, 1. pkt., ændres »indkomståret  

 1995« til: »indkomståret 1997 eller indkomståret 1998«.
 4. I § 15 C, stk. 5, 2. pkt., ændres »indkomståret  

 1995« til: »det pågældende indkomstår«.
§ 2 Stk. 1. Loven træder i kraft dagen efter bekendtgørelsen i  

 Lovtidende, og loven har virkning fra og med indkomståret 1997.
 Stk. 2. For indkomståret 1997 udskydes fristen 1. juli i  

 ligningslovens § 15 C, stk. 1, for anmodning om vurdering efter  

 vurderingslovens § 33 A til 1. september 1997.
Oprindeligt fremsat forslag § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 869 af 15. november 1995, som senest ændret ved § 23 i  

 lov nr. 1223 af 27. december 1996, foretages følgende ændring:
 1) § 15 C, stk. 3, 1. pkt., affattes således:
»Valg af lejeværdiberegning efter stk. 1 eller 2 skal foretages i  

 forbindelse med indgivelsen af selvangivelsen for indkomståret eller i  

 forbindelse med indgivelsen af selvangivelsen for det indkomstår, hvor  

 ejendommen erhverves, hvis dette sker efter indkomståret 1995.« § 2 Loven træder i kraft dagen efter bekendtgørelsen i Lovtidende, og loven  

 har virkning fra og med indkomståret 1997.
Bemærkninger til lovforslaget Almindelige bemærkninger Ejere af mindre udlejningsejendomme, som selv beboede en af lejlighederne  

 i ejendommen, fik ved en lovændring i 1994 adgang til at vælge standardiseret  

 lejeværdiberegning for denne lejlighed.
Ved mindre udlejningsejendomme forstås i denne sammenhæng ejendomme med 6  

 eller færre beboelseslejligheder.
Overgangen til standardiseret  

 lejeværdiberegning betød, at lejeværdien fremover kunne beregnes med de  

 procentsatser, som kendes fra en- og tofamilieshuse og ejerlejligheder.
Det  

 var en betingelse, at den pågældende ejer i forbindelse med overgangen  

 anmodede om at få en selvstændig vurdering af lejligheden.
Den selvstændige  

 vurdering var nødvendig for at etablere et beregningsgrundlag til brug for  

 overgangen til beregning af lejeværdi efter reglerne om  

 procentlejeværdiberegning for ejerlejligheder frem for de almindelige regler  

 om lejeværdiberegning i skatsskatteloven.
Ved beregning af lejeværdi efter  

 reglene i statsskattelvoen ansættes lejeværdien for ejendommen efter et  

 konkret skøn med udgangspunkt i, hvad lejligheden kunne tænkes at indbringe  

 ved udlejning til fremmede, det vil sige markedslejen.
Med de nye regler  

 opnåede ejerne i de mindre udlejningsejendomme ved beregning af lejeværdi  

 reelt en ligestilling med ejere af ejerlejligheder.
Problemet var før lovændringen i 1994, at mange ejere af mindre  

 udlejningsejendomme i alt for mange år havde betalt en skønsmæssig lejeværdi  

 efter reglerne i statsskatteloven.
Dette betød i praksis, at lejeværdien for  

 disse ejere i mange tilfælde var mange gange højere end den, ejere af  

 tilsvarende ejerlejligheder skulle betale efter reglerne om  

 procentlejeværdiberegning.
Derudover var det et problem, at kommunerne  

 tilsyneladende administrerede reglerne forskelligt.
Dette betød, at den  

 skønsmæssigt ansatte lejeværdi efter reglerne i statsskatteloven kunne  

 variere alt efter, hvor hård en praksis man havde anlagt i den pågældende  

 kommune.
Dette kom bl.a. til udtryk ved, at man i nogle kommuner ved en  

 huslejestigning for lejerne i ejendommen straks satte ejerens lejeværdi op,  

 mens dette ikke var tilfældet i andre kommuner.
Etablering af en mulighed for  

 en overgang til standardiseret lejeværdiberegning betød ens regler for alle  

 og sikring af en ensartet anvendelse af reglerne på området.
Anmodningen om at få en selvstændig vurdering af den lejlighed, som blev  

 beboet af ejeren selv, skulle indgives til vurderingsmyndighederne af ejeren  

 inden den 1. juli 1995. Der var ikke dengang som nu mulighed for at  

 dispensere for denne tidsfrist.
Det har efterfølgende vist sig, at en lang  

 række ejere af mindre udlejningsejendomme ikke har været opmærksomme på  

 tidsfristen.
De er derfor efter gældende regler afskåret fra at få en  

 selvstændig vurdering af deres lejlighed med henblik på en overgang til en  

 standardiseret lejeværdiberegning.
Ejere, som ikke var opmærksomme på  

 tidsfristen i 1995, fastholdes således i en økonomisk uholdbar situation.
Det er forslagsstillernes opfattelse, at der ikke er nogen rimelige  

 argumenter for ikke at lade de ejere, som ikke fik deres lejligheder vurderet  

 inden 1. juli 1995, få deres lejligheder vurderet nu og derved få en mulighed  

 for at overgå til standardiseret lejeværdiberegning.
Det foreslås derfor, at  

 fristen 1. juli 1995 ophæves.
Ejere af mindre udlejningsejendomme kan således  

 fra og med indkomståret 1997 overgå til en standardiseret lejeværdiberegning.  

 Det vil sige, at lejeværdien for den pågældende lejlighed fremover kan  

 beregnes med de procentsatser, der kendes fra en- og tofamilieshuse og  

 ejerlejligheder, herunder de lavere satser for pensionister m.v.
Dermed vil  

 ejere af mindre udlejningsejendomme blive ligestillet med ejere af andre  

 ejerboliger.
Det skal nævnes, at der for ejeren er tale om et valg, men at  

 den pågældende efter en overgang til standardiseret lejeværdiberegning ikke  

 herefter igen kan gå tilbage til en skønsmæssig fastsat lejeværdiberegning  

 med udgangspunkt i markedslejen.
Der er således ikke mulighed for at  

 spekulere i at skifte mellem de to regelsæt for lejeværdiberegning.
Spørgsmålet om en ændring af reglerne om tidsfristerne har været forelagt  

 for skatteministeren.
Skatteministeren oplyser i sit svar, at han ikke agter  

 at ændre på fristen 1. juli 1995. Det bliver dog oplyst, at nye ejere, der  

 flytter ind i en mindre udlejningsejendom, har en mulighed for i det år,  

 ejendommen erhverves, at anmode om en særskilt vurdering efter  

 vurderingslovens § 33 A.
Der vil således under alle omstændigheder også i  

 fremtiden i forbindelse med ejerskifter kunne blive tale om ændringer i  

 beregningsmetoden for lejeværdien i de mindre udlejningsejendomme.  

 Skatteministerens svar på spørgsmål S 1695 er optrykt som bilag til  

 lovforslaget.
Der henvises endvidere til skatteministerens besvarelse på alm. del -  

 bilag 450 af Folketingets Skatteudvalgs spørgsmål nr. 204, folketingsåret  

 1996-97. Det fremgår også af dette svar, at overgang til reglerne om  

 standardiseret lejeværdiberegning kan ske i tilfælde af ejerskifte.
Dette  

 betyder, at for eksempel ægtefæller, hvor kun den ene ejer den mindre  

 udlejningsejendom, hvor de bebor en af lejlighederne, forholdsvist enkelt ved  

 et ejerskifte kan bringe sig ind under reglerne om standardiseret  

 lejeværdiberegning.
Denne form for spekulative transaktioner kan af  

 økonomiske grunde blive nødvendig for mange.
Forslagsstillerne finder det  

 derfor mest hensigtsmæssigt, at tidsfristen 1. juli 1995 ophæves.
Det må i  

 den forbindelse også tages med i betragtning, at ikke alle har muligheden for  

 at foretage det beskrevne ejerskifte.
Ejerskiftet er naturligvis også  

 forbundet med økonomisk belastende transaktionsomkostninger.
Bemærkninger til lovforslagets enkelte bestemmelser Til § 1 Til nr. 1 Det foreslås, at ejeren af mindre udlejningsejendomme får mulighed for at  

 vælge standardiseret lejeværdiberegning efter procentreglerne på trods af, at  

 de overså fristen 1. juli 1995.
Til § 2 Det foreslås, at loven får virkning fra og med indkomståret 1997.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af ligningsloven. (Standardiseret  

 lejeværdiberegning for mindre udlejningsejendomme).
(Lovforslag nr.
L 248).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 869 af 15. november 1995, som senest ændret ved § 23 i  

 lov nr. 1223 af 27. december 1996, foretages følgende ændring:
 1) § 15 C, stk. 3, 1. pkt., affattes således:
»Valg af lejeværdiberegning efter stk. 1 eller 2 skal foretages i  

 forbindelse med indgivelsen af selvangivelsen for indkomståret eller i  

 forbindelse med indgivelsen af selvangivelsen for det indkomstår, hvor  

 ejendommen erhverves, hvis dette sker efter indkomståret 1995.« § 15 C. - - - Stk. 3. Valg af lejeværdiberegning efter stk. 1 eller 2 skal  

 foretages i forbindelse med indgivelsen af selvangivelsen for indkomståret  

 1995 eller i forbindelse med indgivelsen af selvangivelsen for det  

 indkomstår, hvor ejendommen erhverves, hvis dette sker efter indkomståret  

 1995. Lejeværdiberegningen efter stk. 2 forudsætter, at alle ejere i de  

 lejligheder, for hvilke stk. 1 finder anvendelse, i forbindelse med  

 indgivelsen af selvangivelserne vælger dette.
Valg af lejeværdiberegning  

 efter stk. 1 eller 2 omfatter såvel det pågældende indkomstår som fremtidige  

 indkomstår.
- - - Bilag (Skatteministerens svar på spørgsmål S 1695) Spørgsmål:
Vil ministeren ændre ligningslovens § 15 C, således at fristen for  

 begæring af omvurdering efter vurderingslovens § 33 A ophæves? Svar:
 Ejere af udlejningsejendomme fik efter en lovændring i 1994 en frist til  

 at anmode om vurdering efter vurderingslovens § 33 A med henblik på at  

 anvende procentlejeværdireglerne for den lejligned, ejeren bebor, jf.  

 ligningslovens § 15 C, stk. 1 og stk. 3.
Reglerne i ligningslovens § 15 C blev sat ind ved lov nr. 445 af 1. juni  

 1994. Af bemærkningerne til lovforslaget fremgik, at der med de nye regler om  

 procentlejeværdi var tale om et valg; dog kunne ejeren ikke senere vælge at  

 gå tilbage til skønsmæssigt fastsat lejeværdi med udgangspunkt i  

 markedslejen.
Det fremgik videre, at der ikke altid ville være fordele  

 forbundet med skiftet her og nu.
 Overgang til lejeværdi efter procentreglerne indebærer ikke blot en fordel  

 ved en nedsat lejeværdi, men samtidig ophører adgangen til at opnå fradrag  

 for ejendomsskatter, jf. ligningslovens § 14, samt fradrag for de til  

 ejendommen knyttede udgifter, jf. ligningslovens § 15 J, stk. 8. En  

 efterfølgende konstatering af, at procentlejeværdiberegningen med dens følger  

 for fradragssiden er mere fordelagtig end lejeværdi opgjort efter et  

 objektivt markedslejeprincip, mener jeg ikke kan begrunde, at der igen skal  

 åbnes for valgmuligheden.
 Muligheden for at overgå til procentlejeværdiberegning, herunder at der  

 var tale om en frist pr. 1. juli 1995 for de daværende ejere, blev  

 underkastet en stor informationskampagne, der bl.a. indebar, at der blev  

 udarbejdet pjecer om reglerne, ligesom der to gange blev annonceret  

 landsdækkende.
 Jeg må derfor være afvisende over for en generel åbning for vurdering af  

 og anvendelse af procentlejeværdireglerne på den lejlighed, ejeren af en  

 udlejningsejendom selv bebor.
 For fuldstændighedens skyld skal jeg erindre om, at nyerhververe af  

 udlejningsejendomme har mulighed for inden for en frist efter erhvervelsen at  

 anmode om vurdering efter vurderingslovens § 33 A med henblik på overgang til  

 procentlejeværdi.
