Nr BTL 42 Betænkning over Forslag til lov om indendørs hold af drægtige søer og  

 gylte   

 Nr L 42 1997-98. 2. samling Afgivet af Retsudvalget Afgivet: 19980611 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
 Et mindretal inden for flertallet (Venstres og Kristeligt Folkepartis  

 medlemmer af udvalget) har trods sin tilslutning til lovforslaget følgende  

 betænkeligheder: Mindretallet finder det - henset til svineproducenternes  

 mulighed for en mere hensigtsmæssig sammensætning af produktionsforløbet -  

 rimeligt, at der gives mulighed for at kunne opbokse søer og gylte i indtil 5  

 uger efter løbning.
 Mindretallet finder det endvidere betænkeligt, at det fremsatte lovforslag  

 er medvirkende til en øget udvaskning af kvælstof ved en øget mængde af  

 dybstrøelse.
 Et flertal inden for mindretallet (Venstres medlemmer af udvalget) finder  

 det endvidere betænkeligt, at et øget halmforbrug, en øget arbejdsmængde på  

 45 minutter pr. årsso og et generelt krav om overbrusningsanlæg i samtlige  

 staldtyper vil øge omkostningerne i en sådan grad, at erhvervets  

 eksportmuligheder forringes.
 Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Enhedslisten mener ikke, lovforslaget er vidtgående nok.
 En vedtagelse vil blokere for, at de nødvendige opstramninger på området  

 bliver foretaget i en nærmere fremtid, og det vil føre til fejlinvesteringer  

 i byggeri og staldinventar, som om få år vil vise sig at være forældet.
 Ved at stille så begrænsede krav, som dog påfører svineproducenterne en  

 del omkostninger, formår man ikke at udløse de ekstra ressourcer, som søer og  

 gylte, der får opfyldt deres adfærdsbehov, har, f.eks. med hensyn til større  

 frugtbarhed og mindre sygelighed, bl.a. hvad angår infektionssygdomme og  

 benproblemer.
 Enhedslisten kan desuden ikke tage ansvaret for at lovgive om, at søer  

 skal være løsgående, uden at sikre, at basale adfærdsbehov er  

 tilfredsstillet, så aggresioner forebygges.
Man bør i stedet lave en lov om tilfredsstillelse af søers og gyltes  

 grundlæggende adfærdsbehov og så lade det være op til svineproducenterne at  

 konkretisere, hvordan det opnås.
De basale behov vil bl.a. være, at søer og  

 gylte ikke må være sultne (tildeling af grovfoder). De skal have mulighed for  

 temperaturregulering (adgang til friland med skygge eller overbrusning). Der  

 skal være mulighed for at rode og bygge rede (rigeligt med strøelse). Der  

 skal være plads nok til, at søerne kan slippe væk fra aggressive individer.  

 Fravænning af smågrise må tidligst ske ved 5 uger og 8 kilo, så de er stærke  

 nok til at klare sig uden brug af vækstfremmere.
