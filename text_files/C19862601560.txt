1. Ved lov nr. 589 af 19. december 1985 om ændring af  

 lov om radio- og fjernsynsvirksomhed (Lokal radiovirksomhed) er der skabt  

 hjemmel for, at der med virkning fra den 1. april 1986 kan gives selskaber,  

 foreninger eller lignende samt kommuner tilladelse til radiovirksomhed inden  

 for et lokalt område.
Denne ordning afløser den hidtidige forsøgsordning, for  

 så vidt angår lokal radiovirksomhed.
Et eksemplar af loven medfølger.
Efter  

 loven kan der gives tilladelse til programvirksomhed ved hjælp af  

 radiosendere (trådløs spredning) eller ved hjælp af kabelanlæg  

 (fællesantenneanlæg m.v.).
 Spørgsmålet om ordningen for lokal-tv efter 1. april 1986 ventes afklaret  

 i nær fremtid.
En række spørgsmål vedrørende lokal radio ventes behandlet i folketinget i  

 tilknytning til den forestående lovgivning om lokal-tv.
Såfremt der i denne  

 forbindelse træffes beslutninger af betydning for iværksættelsen af  

 radioordningen, for eksempel med hensyn til frister, vil kommunerne blive  

 underrettet.
2. Tilladelser skal udstedes af et lokalt nævn, nedsat  

 af kommunalbestyrelsen.
Eventuelt kan flere kommunalbestyrelser aftale at  

 nedsætte et nævn i fællesskab.
Der skal kun nedsættes et nævn, hvis der vil  

 være ansøgninger at behandle.
 I kommuner, hvor man forventer, at der vil være ønske om at få adgang til  

 at drive lokal radiovirksomhed, vil det være hensigtsmæssigt, at etablering  

 af nævn sker sideløbende med opslagsproceduren vedrørende ansøgninger om  

 tilladelse.
 Nævnet skal have et ulige antal medlemmer (5-13), af hvilke et mindretal  

 vælges direkte af kommunalbestyrelsen, mens et flertal udpeges efter en  

 procedure, der er baseret på ønsket om en alsidig repræsentation af det  

 lokale foreningsliv.
 Nævnets størrelse beror på kommunalbestyrelsens beslutning, men bør ses i  

 lyset af befolkningsunderlagets størrelse - herunder også af, om nævnet  

 omfatter flere kommuner.
Kulturministeriet har i forbindelse med lovforslagets behandling i  

 folketinget givet udtryk for den opfattelse, at kommunalbestyrelsen ved  

 sammensætningen skal drage omsorg for at inddrage foreninger fra forskellige  

 interesseområder, der spiller en rolle i kommunens liv, således for eksempel  

 oplysningsforbund, erhvervslivets organisationer, frilufts- og  

 idrætsorganisationer, teater- og musikforeninger m.fl.
I denne forbindelse  

 skal der tilstræbes en balance mellem organisationer, der kan anses for at  

 repræsentere modstående interesser.
Kun lokale foreninger og organisationer -  

 ikke landsforeninger m.v. som sådanne - kan deltage, og nævnenes  

 sammensætning vil kunne variere fra kommune til kommune under hensyn til hver  

 kommunes befolkningsmæssige og erhvervsmæssige struktur.
 Kommunalbestyrelsen fastsætter regler for nævnets virksomhed, således at  

 der i overensstemmelse med gældende principper for kommunal forvaltning  

 fastsættes nærmere bestemmelser om nævnets arbejdsform og funktionsmåde.  

 Nævnets arbejdsopgaver fremgår af lovens § 15 a og § 15 b om udstedelsen af  

 tilladelser og § 15 f om tilsynet med, at gældende regler overholdes.
Hvor et nævn er oprettet, kan det i øvrigt i særlige tilfælde give  

 tilladelse til, at programmer om enkeltstående begivenheder af lokal karakter  

 fordeles over fællesantenneanlæg m.v. i kortere perioder, se lovens § 3 a,  

 jfr. § 15 i.
Dette gælder både radio- og fjernsynsprogrammer.
 3. Offentligt opslag af muligheden for at søge  

 sendetilladelse bør ske snarest muligt.
Det bør sikres, at nævnet har et tilstrækkeligt og sammenligneligt  

 oplysningsmateriale som grundlag for udstedelse eller nægtelse af  

 tilladelser.
Tilsvarende gælder for det centrale udvalg, der oprettes af  

 kulturministeriet.
Dette udvalgs opgaver er blandt andet at fastsætte, hvilke  

 sendestationer der kan oprettes under hensyn til de begrænsede  

 frekvensmuligheder, jfr.
P og T's foreløbige vejledning af 8. januar 1986,  

 samt at behandle eventuelle klager over afslag på ansøgninger.
Ansøgninger må derfor skrives på skemaer,  der som minimum  

 indeholder de samme punkter som vedlagte skema.
En vejledning til ansøgning  

 medfølger ligeledes.
Under hensyn til at den nye lokalradioordning efter loven skal afløse  

 forsøgsordningen pr. 1. april 1986, bør fristen for indsendelse af  

 ansøgninger om tilladelse ikke være senere end den 1. marts 1986. Straks  

 efter denne frists udløb må der indsendes meddelelse til kulturministeriet  

 (det centrale udvalg) om, hvor mange ansøgninger der er indkommet, hvilke lokale områder de vedrører, hvor senderen tænkes placeret, samt hvor megen sendetid der ønskes.
 Desuden må kopier af modtagne kort over ønskede dækningsområder indsendes.
 Det vil i øvrigt være rimeligt at forudse endnu en ansøgningsrunde i år  

 med ansøgningsfrist den 1. juli 1986.
 Nævnet skal ikke på det nævnte tidspunkt have foretaget nogen endelig  

 behandling af ansøgningerne, idet denne bør bero på en tilbagemelding fra det  

 centrale udvalg om mulighederne for at oprette sendestationer i området.  

 Udvalget vil indhente en udtalelse fra P og T om, i hvilket omfang der under  

 hensyn til de begrænsede frekvensmæssige muligheder vil kunne oprettes  

 sendestationer.
4. Efter loven gives tilladelse for maksimalt 3 år ad  

 gangen, og det er herved forudsat, at 3 år skal være den normale  

 tilladelsesperiode, således at tilladelseshaverne får en rimelig tid til at  

 udvikle deres projekter.
I tilladelserne skal der i øvrigt sikres en rimelig  

 minimumssendetid, som kan påregnes i hele perioden.
Da udstedelse af sendetilladelser indgår i en samlet planlægning, må der  

 ske en tidsmæssig koordinering af behandlingen af ansøgninger.
Nye  

 ansøgninger må således behandles samlet een gang om året, idet der vil kunne  

 gives nye tilladelser, hvis der er sendetid, som kan stilles til rådighed på  

 eksisterende sendere, eller hvis der kan anvises frekvenser for nye  

 sendestationer.
5. Tilladelse kan kun gives til selskaber, foreninger  

 og lignende samt til kommuner.
Selskaber m.v., hvori erhvervsvirksomheder -  

 herunder dagblade - har bestemmende indflydelse, kan ikke få tilladelse.
De radioprojekter, der deltager i den nuværende forsøgsordning, har ikke  

 nogen særstilling under den nye varige ordning.
Efter de gældende  

 bestemmelser udløber deres tilladelser den 31. marts 1986. De skal indsende  

 ansøgning på linie med andre interesserede, hvis de ønsker fortsat at drive  

 virksomhed.
6. Efter loven vil finansieringsmulighederne for  

 tilladelseshavere - bortset fra kommuner - indtil videre være begrænset til  

 dem, som har været praktiseret under forsøgsordningen, det vil sige gaver,  

 medlemskontingenter, lytterhilsener, bingospil (jfr. justitsministeriets  

 forskrifter om bortlodning), salg af sendetid m.v.
Dog må sendetid ikke  

 sælges til politiske partier og religiøse bevægelser.
Kommunen kan yde støtte kontant eller på anden måde inden for de regler,  

 der gælder for kommuner.
Sendere vil ikke længere som i forsøgsordningen  

 blive stillet gratis til rådighed af staten, men P og T er indstillet på at  

 tilbyde udlejning af sendere.
 Som i forsøgsordningen vil reklame ikke være tilladt, det vil sige at  

 anbefalinger af og henvisninger til varer og virksomheder i kommercielt  

 øjemed ikke må forekomme (uanset om der ydes vederlag for udsendelsen), og  

 heller ikke kommerciel sponsorvirksomhed, det vil sige at bestemte programmer  

 finansieres fra erhvervsside.
 Det skal dog i denne forbindelse bemærkes, at spørgsmålet om  

 reklamefinansiering af lokal radiovirksomhed indgår i den kreds af spørgsmål,  

 der skal søges afklaret i nær fremtid i sammenhæng med tv-forhandlingerne.
7. Endelig skal man henlede opmærksomheden på, at det  

 vil være realistisk at regne med, at der i de fleste tilfælde kun kan  

 oprettes sendestationer med en styrke, der indebærer rimelig sikkerhed for  

 forstyrrelsesfri modtagning inden for en radius af ca. 5-10 km, jfr.
P og T's  

 foreløbige vejledning.
 8. Kulturministeriet vil senere udsende en model for  

 en tilladelsesskrivelse, som nævnene vil kunne anvende.
 Bilag:
 Lov nr. 589 af 19. december 1985 om ændring af lov om radio og  

 fjernsynsvirksomhed (Lokal radiovirksomhed).
 Skema: Ansøgning om tilladelse til lokal radiovirksomhed.
 Vejledning til ansøgning om tilladelse til lokal radiovirksomhed.
 P og T's foreløbige vejledning af 8. januar 1986 vedrørende sendere for  

 lokal radiovirksomhed (nærradio).
