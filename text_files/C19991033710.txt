Cirkulærskrivelse om løn- og  

 ansættelsesforhold for kirkesangere og for organister, der ikke  

 lønnes efter tjenestemændenes lønrammer (Til menighedsrådene) Hermed udsendes Kirkeministeriets cirkulære af 10.  

 februar 1999 om ansættelsesforhold for kirkesangere og for organister,  

 der ikke lønnes efter tjenestemændenes lønrammer.  

 Cirkulæret ophæver Kirkeministeriets cirkulære af 20.  

 februar 1995 om løn- og ansættelsesforhold for kirkesangere og  

 for organister, der ikke lønnes efter tjenestemændenes  

 lønrammer.
 På møder i folkekirkens samarbejdsudvalg har  

 der fra medlemmernes side igennem nogen tid været udtrykt ønske  

 om større fleksibilitet særligt med hensyn til reglerne for  

 aflønning af landsbyorganister, ligesom der har været udtrykt  

 ønske om tiltag, der kan medvirke til at afhjælpe  

 rekrutteringsvanskeligheder på området.
 I overensstemmelse hermed ophæves de hidtidige  

 regler om lønfastsættelse for de omfattede organister og  

 kirkesangere, således at menighedsrådet herefter fastsætter  

 en efter de lokale forhold passende løn.
 Det nye cirkulære medfører ikke i  

 øvrigt væsentlige ændringer i retstilstanden på  

 området, idet der i hovedsagen er tale om en redaktionel modernisering  

 af det hidtidige cirkulære. dog er bestemmelserne om prøvetid  

 blevet fjernet og bestemmelserne om ansøgningsfrist  

 indskrænket.
Det bemærkes, at cirkulæret ikke  

 medfører, at der nødvendigvis skal foretages ændringer af  

 lønnen i bestående ansættelsesforhold.
De eksisterende  

 løntabeller i Folkekirkens Lønservice vil imidlertid blive  

 fikseret på 1. oktober 1998-niveau.
