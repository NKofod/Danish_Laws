Fremsat den 12. november 2020 af Eva Kjer Hansen (V), Anni Matthiesen (V), Christoffer Aagaard Melson (V), Ellen Trane Nørby (V), Hans Christian Schmidt (V), Ulla Tørnæs (V) og Michael Aastrup (V) Forslag til folketingsbeslutning om udarbejdelse af en ny Tysklandsstrategi Folketinget pålægger regeringen inden den 1. juni 2021 at udarbejde en ny Tysklandsstrategi, der skal have til formål at styrke dansk eksport til Tyskland, at tiltrække flere tyske turister til Danmark og at styrke de kulturelle bånd mellem Danmark og Tyskland.
Bemærkninger til forslaget Venstreregeringen fremlagde i februar 2016 en Tysklandsstrategi, der havde til formål at styrke rammebetingelserne for Danmarks økonomiske samarbejde med Tyskland.
 Strategien indeholdt konkrete tiltag, som gav danske virksomheder lettere adgang til det store tyske marked inden for områder som grøn omstilling, byggeri og digitalisering (Statsministeriet, »Regeringens strategi for Tyskland«, februar 2016).
 Samtidig indeholdt Tysklandsstrategien en række tiltag rettet mod den danske undervisningssektor med sigte på såvel en styrkelse af sprogkompetencer i tysk og som udvekslingsforløb og erhvervspraktikordninger.
 Tysklandsstrategien har vist sig at være en succes og har f.eks. resulteret i flere danske eksportfremstød og bidraget til, at Danmark i dag er stærkere repræsenteret i Hamborg og München.
 Tyskland har historisk været det vigtigste eksportmarked for Danmark, men fra 2018 til 2019 er eksporten til Tyskland desværre faldet i kroner og øre, og i 2019 overtog USA pladsen som Danmarks vigtigste eksportmarked (»Første skifte i flere årtier: Her er Danmarks vigtigste eksportland«, FINANS, den 10. februar 2020).
 Eksporten til Tyskland udgjorde dog stadig 155 mia. kr. i 2019 (»Markedsrapport for Tyskland«, Dansk Erhverv, 2019), og ifølge Peter Hansen, leder af Region Sønderjylland-Schleswigs Regionskontor & Infocenter, pendler ca. 15.000 danskere og tyskere dagligt til et job over grænsen  også derfor er et vedholdende fokus på Tyskland nødvendigt.
 Venstre mener, at der er et uforløst potentiale i et tættere samarbejde med Tyskland, herunder særlig i forhold til samhandel.
Det bliver aktualiseret af den igangværende økonomiske krise udløst af covid-19, der har fået de danske eksporterhverv til at bløde.
Hertil bemærker forslagsstillerne, at det danske såkaldte genstartsteam for produktionsvirksomheder og grøn teknologi i dets anbefalinger til regeringen peger på Tyskland som et land, hvor der er behov for en markedsmodningsfacilitet for at sikre nye ordrer til eksport af dansk energiteknologi (»Genstartsteam for produktionsvirksomheder og grøn teknologi«, www.em.dk, september 2020).
Det er uforudsigeligt, hvordan EUs indre markeds økonomier vil komme ud af den økonomiske krise.
Men én ting, som er sikker, er, at Tyskland vil være en bærende kraft i at revitalisere Europas økonomi.
Derfor skal vi se på mulighederne for at fjerne barriererne for, at danske virksomheder kan være til stede i Tyskland.
 En ny Tysklandsstrategi skal også sikre, at vi sætter ind flere steder.
Et godt kendskab til det tyske sprog er vigtigt, for at danske virksomheder kan få succes på det tyske marked.
Gode tyskkundskaber for særlig danske eksportvirksomheder vil således kunne understøtte dansk samhandel med Tyskland.
 Derfor skal vi sikre en fortsat styrkelse af sprogundervisningen i tysk på alle niveauer i det danske uddannelsessystem  både i grundskolen, på praktikpladser og i det videregående uddannelsessystem.
Under den forrige Venstreledede regering blev der afsat en pulje til styrkelse af tysk.
Formålet var at styrke undervisningen i tysk i grundskolen og sammenhængen mellem tyskundervisningen i grundskolen og på ungdomsuddannelserne samt at øge interessen for tysk sprog og kultur.
 Men vi skal gøre mere.
Krisen har også betydet væsentligt ændrede rejsemønstre i turistbranchen.
Henover sommeren 2020 har vi konstateret, at turister i højere grad tilvælger det nære og velkendte.
I forlængelse heraf har Danmark et kæmpe potentiale til at blive et tilvalg for endnu flere tyske turister, som kan understøtte vækst, udvikling og arbejdspladser i særlig sommerhusområderne i Danmark.
Vi skal have endnu bedre fat i både de tyske turister, som tilbringer sommeren i Danmark, men også dem, som er på endagsvisit i Danmark.
 Dette bør også være et element i en ny Tysklandsstrategi.
Og vi skal sikre, at vi er bundet endnu bedre sammen med Tyskland via vores infrastruktur.
For en velfungerende infrastruktur på begge sider af grænsen er afgørende for mobiliteten af både varer, tjenester og arbejdskraft.
Det handler bl.a. om at styrke infrastrukturen i Jyllandskorridoren.
 En Tysklandsstrategi bør ikke udelukkende fokusere på de økonomiske fordele ved en tættere relation til Tyskland.
Det er evident, at Danmark har brug for tysk velvilje i EU-sammenhænge.
Alene derfor skal vi have en mere strategisk tilgang til samarbejdet med Tyskland.
Men også de kulturelle bånd er under pres.
Tyskland spiller en helt særlig rolle for det danske grænseland og i Slesvig-Holsten.
Dette bør anerkendes og bakkes op i en ny strategi, som kan videreføre de tiltag på området, der var indeholdt i Tysklandsstrategien fra 2016.
 Beslutningsforslaget vil derfor pålægge regeringen senest den 1. juni 2021 at fremlægge en ny Tysklandsstrategi, der skal have til formål at styrke dansk eksport til Tyskland, at tiltrække flere tyske turister til Danmark og at styrke de kulturelle bånd mellem Danmark og Tyskland.
Skriftlig fremsættelse Eva Kjer Hansen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udarbejdelse af en ny Tysklandsstrategi.
(Beslutningsforslag nr.
B 85) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
