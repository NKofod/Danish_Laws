2017-15. Politiets retningslinjer for modtagelse af bl.a. taknemmelighedsgaver og deltagelse i eksternt finansierede seminarer skulle strammes op Efter medieomtale af en sag om en politidirektørs modtagelse af bl.a. fribilletter reviderede Rigspolitiet sine retningslinjer for modtagelse af gaver og repræsentation i dansk politi.
 Ombudsmanden undersøgte de nye retningslinjer og bad Rigspolitiet om at tage stilling til, om de var i overensstemmelse med de almindelige forvaltningsretlige principper for modtagelse af gaver og andre fordele.
I sin udtalelse til ombudsmanden tilkendegav Rigspolitiet, at retningslinjerne kunne give indtryk af, at ansatte i politiet havde adgang til at modtage gaver i videre omfang end det, der bl.a. følger af vejledning om god adfærd i det offentlige.
Rigspolitiet tilkendegav samtidig, at retningslinjerne ville blive præciseret, så det bl.a. kom til at fremgå, at ansatte i politiet som det helt klare udgangspunkt hverken kunne modtage taknemmelighedsgaver fra borgere eller deltage i eksternt finansierede seminarer mv.
 Ombudsmanden var enig og foretog sig herefter ikke mere i sagen.
(Sag nr. 17/00356) Efter medieomtale af en politidirektørs modtagelse af bl.a. fribilletter reviderede Rigspolitiet sine retningslinjer for modtagelse af gaver og repræsentation i dansk politi.
Ombudsmanden gennemgik politiets nye retningslinjer og bad den 5. februar 2017 Rigspolitiet om at tage stilling til, om retningslinjerne var i overensstemmelse med de almindelige forvaltningsretlige principper for modtagelse af gaver og andre fordele.
Han henviste i den forbindelse til kapitel 6 i vejledningen God adfærd i det offentlige (vejledning nr. 9472 af 1. januar 2007) og til Personalestyrelsens (nu Moderniseringsstyrelsen) supplerende notat fra maj 2010 om modtagelse af gaver, invitationer og andre fordele.
Ombudsmanden bad bl.a.
Rigspolitiet om at udtale sig om:
 hvorvidt det var i overensstemmelse med de almindelige forvaltningsretlige principper for modtagelse af gaver og andre fordele, hvis ansatte i politiet tog imod taknemmelighedsgaver i forbindelse med politiets myndighedsudøvelse  hvorvidt det var i overensstemmelse med de almindelige forvaltningsretlige principper og vejledningen God adfærd i det offentlige, at ansatte i politiet som udgangspunkt havde adgang til at deltage i eksternt finansierede faglige seminarer mv.
 hvorvidt dispensationsadgangen i politiets retningslinjer kunne give det indtryk, at der blev dispenseret på en sådan måde i politiet, at de ansatte i praksis kunne modtage gaver og andre fordele i videre omfang end det, der kan udledes af vejledningen God adfærd i det offentlige  hvorvidt beløbsgrænserne for gaver i politiets retningslinjer i realiteten havde karakter af en fast angivelse af, hvad ansatte i politiet måtte modtage af gaver.
 Ombudsmanden skrev følgende i sit afsluttende brev af 6. maj 2017:
 Jeg har modtaget Rigspolitiets udtalelse af 22. marts 2017 via Justitsministeriets brev af 31. marts 2017.
 Udtalelsen er et svar på mit brev af 5. februar 2017.
 Det fremgår, at Rigspolitiet efter en gennemgang af sine retningslinjer for gaver af 16. februar 2016 finder, at retningslinjerne kan give det indtryk, at ansatte i politiet kan modtage gaver i videre omfang end det, der følger af vejledning nr. 9472 af 1. januar 2007 om god adfærd i det offentlige og af Moderniseringsstyrelsens supplerende notat fra maj 2010.
Det er jeg enig i.
Jeg foretager imidlertid ikke videre i sagen, idet det fremgår, at Rigspolitiet vil præcisere retningslinjerne.
 Jeg har således noteret mig, at Rigspolitiet vil tydeliggøre, at der som det helt klare udgangspunkt hverken kan modtages taknemmelighedsgaver fra borgere eller ske deltagelse i eksternt finansierede seminarer mv., at der ikke fremover vil være mulighed for at dispensere fra retningslinjerne, ligesom der ikke vil være fastsat beløbsgrænser, og at det ikke fremover vil fremgå, at de ansatte kan modtage barselsgaver fra eksterne parter i forbindelse med personlige arrangementer.
 Jeg går ud fra, at Rigspolitiet som anført gennemfører præciseringerne snarest muligt.
 Jeg beder om, at Rigspolitiet sender mig en kopi af de reviderede retningslinjer, når de foreligger.
 Justitsministeriet og Rigsadvokaten er orienteret med en kopi af dette brev.
Desuden har jeg sendt en kopi til Moderniseringsstyrelsen til orientering.
Jeg har i den forbindelse også sendt Moderniseringsstyrelsen en kopi af den øvrige brevveksling i sagen.  Som opfølgning på ombudsmandens brev af 6. maj 2017 sendte Rigspolitiet den 4. juli 2017 en kopi af sin nye vejledning af samme dato om modtagelse af gaver i politiet.
Vejledningen afløste retningslinjerne af 16. februar 2016 om modtagelse af gaver.
 Efter ombudsmandens gennemgang af retningslinjerne meddelte han Rigspolitiet, at han ikke havde grundlag for at foretage sig yderligere i sagen.
______________ I bilaget på de efterfølgende sider gengives:
 uddrag af Rigspolitiets gavepolitik af 16. februar 2016  uddrag af brev af 5. februar 2017 fra ombudsmanden til Rigspolitiet  Rigspolitiets udtalelse af 22. marts 2017  Justitsministeriets udtalelse af 31. marts 2017  Rigspolitiets udtalelse af 4. juli 2017  Rigspolitiets gavepolitik af 4. juli 2017.
Rigspolitiets gavepolitik af 16. februar 2016 med gyldighedsområde i Rigspolitiet (inkl.
PET) og politikredsene (inkl. den lokale anklagemyndighed) Nedenfor gengives uddrag af Rigspolitiets gavepolitik af 16. februar 2016:
Retningslinjer for modtagelse af gaver i dansk politi Disse retningslinjer omhandler, hvordan man som medarbejder skal forholde sig i forhold til at modtage gaver.
 Gaver fra kollegaer og personaleforening i forbindelse arrangementer af personlig karakter, fx jubilæum eller afsked, samt Jubilæumsgratiale er ikke omfattet af retningslinjerne.
Retningslinjer Ansatte i dansk politi skal være yderst tilbageholdende med at modtage gaver i forbindelse med deres arbejde, og modtagelse af gaver må aldrig kompromittere politiets uafhængighed.
Ansatte i dansk politi må som udgangspunkt derfor ikke modtage gaver.
Dette gælder både gaver i form af fysiske gaver og ydelser som flyrejser, hotelophold, koncertbilletter, restaurationsbesøg o.l.
 Der er dog nogle få undtagelser til den generelle regel.
Værtsgaver og repræsentative gaver Direktionen, politidirektører og chefen for PET (eller på vegne af disse) Medlemmer af Rigspolitiets direktionen, chefen for PET samt politidirektørerne i de enkelte politikredse eller medarbejdere, der optræder på vegne af disse, kan modtage repræsentative gaver fra eksterne samarbejdspartnere.
Repræsentative gaver tilfalder dansk politi som institution og betragtes ikke som personlige gaver.
Øvrige medarbejdere Der er mulighed for at modtage værtsgaver for et beskedent beløb (ca. 300 kr.  skal dog vurderes i det enkelte tilfælde) i forbindelse med tjenstlige besøg i udlandet eller ved modtagelse af udenlandske gæster.
Hvis du modtager dyrere gaver, må du vurdere, om det vil være uhøfligt at afvise.
I det tilfælde, at du tager imod dyrere gaver orienteres din nærmeste leder.
Symbolske gaver ved interne arrangementer I forbindelse med ulønnet afholdelse af foredrag eller lignende internt i politiet må ansatte i dansk politi modtage symbolske gaver i form af chokolade, vin, blomster eller lignende (ca. 300 kr.  skal dog vurderes i det enkelte tilfælde). Hvis det foregår som en naturlig del af tjenesten, er det dog normen ikke at give gaver ved den type arrangementer.
 Ansatte i dansk politi kan desuden modtage beskedne symbolske gaver fra arbejdsgiver i forbindelse med fx nyansættelse eller sygdom.
 Gaver fra samarbejdspartnere: leverandører, interesseorganisationer mv.
Ansatte i dansk politi må ikke modtage gaver fra samarbejdspartnere og andre eksterne interessenter, fx leverandører, interesseorganisationer mv.
Dette gælder uanset om gaven har form af fysiske gaver, restaurantbesøg, koncertbilletter eller andet.
Gaver tilsendt fra samarbejdspartnere skal returneres.
 Undtaget herfra er følgende:
 1. Personlige arrangementer.
 I forbindelse med personlige arrangementer, barsel, jubilæer, afsked mv. kan ansatte i dansk politi dog tage imod symbolske gaver (ca. 300 kr.  skal dog vurderes i det enkelte tilfælde). Gaven må alene modtages, hvis det vurderes ikke at kunne kompromittere politiets uafhængighed.
2. Symbolske gaver i forbindelse med eksterne arrangementer I forbindelse med ulønnet afholdelse af eksterne foredrag eller lignende må ansatte i dansk politi modtage symbolske gaver i form af chokolade, vin, blomster eller lignende (ca. 300 kr.  skal dog vurderes i det enkelte tilfælde). Hvis det foregår som en naturlig del af tjenesten, er det dog normen ikke at modtage gaver ved den type arrangementer.
 3. Eksternt finansieret seminar e.l.
Ansatte I dansk politi må deltage på seminarer, kurser o.l. finansieret af en samarbejdspartner, samt modtage almindelig forplejning som en del af seminaret, under forudsætning af at seminaret primært har et fagligt indhold.
Det er dog ikke tilladt i forbindelse med et eksternt finansieret seminar at modtage gaver i form af flyrejser, hotelophold, middage, koncerter eller lignende.
Det forventede faglige udbytte af seminaret skal vurderes i forhold til omkostningerne til medarbejderens løn, fly, hotel mv.
Desuden skal deltagelse i seminarer altid vurderes i forhold til risikoen for at kompromittere politiets uafhængighed af leverandører mv.
4. Taknemmelighedsgaver Ansatte i dansk politi må modtage beskedne taknemmelighedsgaver, f.eks. en æske chokolade (maksimalt 300 kr.  skal dog vurderes i det enkelte tilfælde) fra borgere i de tilfælde, hvor det vil virke uhøfligt, hvis gaven returneres.
Modtagelse af taknemmelighedsgaver skal altid vurderes ud fra risikoen for at påvirke borgernes opfattelse af politiets upartiskhed.
Dispensation Der kan i særlige tilfælde gives dispensation til modtagelse af gaver.
Dispensationen gives i Rigspolitiet af chefen for Økonomicenteret og i PET samt politikredsene af Stabschefen i den pågældende kreds/PET.
Ved afvigelser fra retningslinjerne bør dette dokumenteres.  Brev af 5. februar 2017 fra ombudsmanden til Rigspolitiet Nedenfor gengives uddrag af brev af 5. februar 2017 fra ombudsmanden til Rigspolitiet:
 Retningslinjer for modtagelse af gaver og repræsentation i politiet mv.
 Den 27. oktober 2016 modtog jeg Rigspolitiets og Rigsadvokatens vejledning til vurdering af repræsentative arrangementer ved politi og anklagemyndighed (dateret 19. september 2016). Rigspolitiet har endvidere den 19. maj 2016 sendt mig sine reviderede retningslinjer for modtagelse af gaver i dansk politi (dateret 16. februar 2016).
 Jeg har nu haft lejlighed til at gennemgå de nævnte retningslinjer, som jeg vedlægger i kopi.
 Jeg beder på den baggrund med henvisning til ombudsmandslovens § 17, stk. 1, Rigspolitiet om  efter eventuelt at have indhentet en udtalelse fra Rigsadvokaten  at udtale sig om nogle spørgsmål i tilknytning til retningslinjerne.
 Rigspolitiet bedes sende sin udtalelse til mig via Justitsministeriet, jf. pkt. 5 nedenfor.
 Jeg henviser til de almindelige forvaltningsretlige principper, der gælder for offentligt ansattes modtagelse af gaver og andre fordele, og som er nærmere beskrevet i kapitel 6 i vejledningen God adfærd i det offentlige (vejledning nr. 9472 af 1. januar 2007) og i Personalestyrelsens (nu Moderniseringsstyrelsen) supplerende notat fra maj 2010 om modtagelse af gaver, invitationer og andre fordele (se Moderniseringsstyrelsens hjemmeside www.modst.dk under emnet personalepolitik).
1. Taknemmelighedsgaver Af pkt. 4 i Rigspolitiets retningslinjer for modtagelse af gaver i dansk politi (herefter benævnt gavepolitikken) fremgår bl.a. følgende:
Ansatte i dansk politi må modtage beskedne taknemmelighedsgaver () (maksimalt 300 kr.  skal dog vurderes i det enkelte tilfælde) fra borgere i de tilfælde, hvor det vil virke uhøfligt, hvis gaven returneres.
Modtagelse af taknemmelighedsgaver skal altid vurderes ud fra risikoen for at påvirke borgernes opfattelse af politiets upartiskhed.  En væsentlig del af politiets opgaver består i myndighedsudøvelse.
 Jeg beder Rigspolitiet udtale sig om, hvorvidt det er i overensstemmelse med de almindelige forvaltningsretlige principper for offentligt ansattes modtagelse af gaver og andre fordele, hvis ansatte i politiet tager imod taknemmelighedsgaver i forbindelse med sådan myndighedsudøvelse.
 I den forbindelse skal jeg spørge, om det har været overvejet nærmere at præcisere, i hvilke situationer det kan komme på tale, at ansatte i politiet kan modtage taknemmelighedsgaver, og i hvilke tilfælde det må anses for udelukket.
 2. Eksternt finansierede seminarer mv.
 Under gavepolitikkens pkt. 3 står der bl.a.:
Ansatte i dansk politi må deltage på seminarer, kurser o.l. finansieret af en samarbejdspartner, samt modtage almindelig forplejning som en del af seminaret, under forudsætning af at seminaret primært har et fagligt indhold. (. . .) Desuden skal deltagelse i seminarer altid vurderes i forhold til risikoen for at kompromittere politiets uafhængighed af leverandører m.v. Jeg forstår politikken sådan, at ansatte i politiet herved som udgangspunkt har adgang til at deltage i eksternt finansierede faglige seminarer mv.
 Jeg beder Rigspolitiet forholde sig til, om dette udgangspunkt er i overensstemmelse med de almindelige forvaltningsretlige principper for offentligt ansattes modtagelse af gaver og andre fordele.
Jeg henviser i den forbindelse til, at gavebegrebet ifølge vejledningen God adfærd i det offentlige forstås bredt.
Jeg henviser endvidere til det, der er anført under overskriften Kurser i Personalestyrelsens supplerende notat.
3. Dispensation I gavepolitikkens sidste afsnit under overskriften Dispensation fremgår det bl.a., at der i særlige tilfælde kan gives dispensation til modtagelse af gaver.
 Ifølge vejledningen God adfærd i det offentlige kan der i de enkelte myndigheder være fastsat særlige regler for de ansattes adgang til at modtage gaver, f.eks. således at der gælder retningslinjer, som er mere restriktive end dem, der er anført i vejledningen.
 Jeg beder Rigspolitiet om at tage stilling til, om gavepolitikkens afsnit om dispensation giver mulighed for  eller er egnet til at give det indtryk  at der i politiet dispenseres fra gavepolitikken på en sådan måde, at de ansatte i praksis kan modtage gaver og andre fordele i videre omfang end det, der kan udledes af vejledningen God adfærd i det offentlige.
4. Beløbsgrænser I gavepolitikkens skema over gavetyper anføres under overskriften Beløbsgrænse beløb på ca. 300 kr., og i tilfælde af taknemmelighedsgaver maksimalt 300 kr..
Det anføres samtidig, at der skal foretages en konkret vurdering i hvert enkelt tilfælde.
 I min udtalelse af 3. marts 2015, der er offentliggjort på min hjemmeside som sag nr. 2015-04, fremgår bl.a. følgende på s. 11:
Moderniseringsstyrelsen har i sin udtalelse til mig af 17. oktober 2014 anført, at de generelle forvaltningsretlige principper ikke indeholder nogen minimumsgrænse i forbindelse med vurderingen af, hvad offentligt ansatte kan tage imod af gaver eller andre fordele.
Moderniseringsstyrelsen udtaler endvidere, at det harmonerer mindre godt med de gældende forvaltningsretlige principper om en konkret vurdering, hvis der lokalt bliver udmeldt en fast minimumsgrænse for, hvad en offentligt ansat kan modtage.
Moderniseringsstyrelsen finder dog ikke, at der er noget til hinder for en vejledende minimumsgrænse, som på visse områder kan være hensigtsmæssig af hensyn til den ansatte, der skal foretage vurderingen.
En vejledende minimumsgrænse bør imidlertid efter Moderniseringsstyrelsens opfattelse ikke reelt udelukke det konkrete skøn.  Under henvisning til, at der  jf. pkt. 3 ovenfor  i særlige tilfælde er mulighed for at dispensere fra gavepolitikken, beder jeg Rigspolitiet om at komme nærmere ind på, om dispensationsmuligheden i praksis forventes anvendt i de tilfælde, hvor en gave overstiger de i skemaet anførte beløbsgrænser.
 Jeg beder i forlængelse heraf Rigspolitiet vurdere, om de i skemaet nævnte beløbsstørrelser i realiteten får karakter af en fast angivelse af, hvad ansatte i politiet må modtage af gaver.
5. Øvrige forhold Endelig beder jeg Rigspolitiet om at komme ind på, om det er normal praksis i politiet, at ansatte modtager gaver fra eksterne i forbindelse med barsel.
Jeg henviser til gavepolitikkens afsnit om gaver fra samarbejdspartnere, hvor det fremgår af undtagelse 1 om personlige arrangementer, at de ansatte bl.a. i disse tilfælde kan tage imod symbolske gaver fra eksterne parter i forbindelse med barsel.  Rigspolitiets udtalelse af 22. marts 2017 Nedenfor gengives Rigspolitiets udtalelse af 22. marts 2017:
Udtalelse Folketingets ombudsmands anmodning om en udtalelse  dok nr. 17/00356() Ved brev af 5. januar 2017 har Folketingets Ombudsmand anmodet Rigspolitiet om en udtalelse vedrørende Rigspolitiets retningslinjer af 16. februar 2016 for modtagelse af gaver i dansk politi.
Rigspolitiets udtalelse Rigspolitiet finder efter en gennemgang af Rigspolitiets retningslinjer af 16. februar 2016 for modtagelse af gaver i dansk politi, at retningslinjerne kan give det indtryk, at ansatte i politiet kan modtage gaver i videre omfang end det, der følger af Moderniseringsstyrelsens vejledning af 1. januar 2007 om god adfærd i det offentlige og det supplerende notat fra maj 2010.
 Rigspolitiet er således enig med Folketingets Ombudsmand i, at Rigspolitiets retningslinjer af 16. februar 2016 for modtagelse af gaver i dansk politi kan misforstås, hvorfor Rigspolitiet finder, at retningslinjerne bør præciseres.
Rigspolitiet vil præcisere retningslinjerne, så det fremgår mere tydeligt, at ansatte i politiet som det helt klare udgangspunkt ikke må modtage gaver eller andre fordele i forbindelse med tjenesten.
Det vil i den forbindelse komme til at fremgå tydeligt, at ansatte i politiet som det helt klare udgangspunkt ikke skal modtage f.eks. taknemmelighedsgaver fra borgere eller deltage i eksternt finansierede seminarer mv.
Rigspolitiets retningslinjer vil fremover ikke indeholde en dispensationsmulighed eller beløbsgrænser.
Rigspolitiet er enig med Folketingets Ombudsmand i, at beløbsgrænser kan påvirke den ansattes vurdering af, om en gave eller fordel kan modtages, eller om den bør returneres.
Hensigten med de nugældende retningslinjer har været at give medarbejderne en konkret og let tilgængelig vejledning om reglerne for modtagelse af gaver, herunder at det helt klare udgangspunkt er, at man ikke må modtage gaver eller andre fordele i forbindelse med tjenesten.
 Det vil endvidere fremover ikke fremgå af Rigspolitiets retningslinjer, at ansatte i politiet kan modtage barselsgaver fra eksterne i forbindelse med personlige arrangementer.
 De ændrede regler vil snarest muligt blive meldt ud i politiet.
Afsluttende bemærkninger Rigspolitiet har ikke indhentet en udtalelse fra Rigsadvokaten i anledning af Folketingets Ombudsmands anmodning af 5. januar 2017. Det skyldes, at Rigsadvokaten ikke har været med til at udarbejde Rigspolitiets retningslinjer af 16. februar 2016 for modtagelse af gaver i dansk politi, og det er Rigspolitiets opfattelse, at Folketingets Ombudsmands anmodning alene vedrører Rigspolitiets retningslinjer af 16. februar 2016.  Justitsministeriets udtalelse af 31. marts 2017 Nedenfor gengives Justitsministeriets udtalelse af 31. marts 2017:
Folketingets ombudsmands j.nr. 17/00356 Folketingets Ombudsmand har den 5. januar 2017 anmodet Rigspolitiet om en udtalelse vedrørende Rigspolitiets retningslinjer af 16. februar 2016 for modtagelse af gaver i dansk politi.
 Folketingets Ombudsmand har samtidig bedt om Justitsministeriets eventuelle bemærkninger til sagen.
Justitsministeriet har den 22. marts 2017 modtaget Rigspolitiets udtalelse.
Rigspolitiet har i udtalelsen oplyst, at Rigspolitiet finder, at retningslinjerne for modtagelse af gaver i dansk politi kan give det indtryk, at ansatte i politiet kan modtage gaver i videre omfang end det, der følger af Moderniseringsstyrelsens vejledning af 1. januar 2007 om god adfærd i det offentlige og det supplerende notat fra maj 2010.
 Rigspolitiet har på den baggrund oplyst, at Rigspolitiet vil præcisere retningslinjerne, så det bl.a. fremgår mere tydeligt, at ansatte i politiet som det helt klare udgangspunkt ikke må modtage gaver eller andre fordele i forbindelse med tjenesten.
Justitsministeriet har noteret sig, at Rigspolitiet vil præcisere retningslinjerne for modtagelse af gaver i dansk politi.
Rigspolitiets udtalelse giver på den baggrund ikke ministeriet anledning til yderligere bemærkninger.  Rigspolitiets udtalelse af 4. juli 2017 Nedenfor gengives Rigspolitiets udtalelse af 4. juli 2017:
Orientering om Rigspolitiets vejledning om modtagelse af gaver i politiet  Jeres j.nr. 17/00356-6/() Rigspolitiets vejledning om modtagelse af gaver i politiet Rigspolitiet fremsender hermed en kopi af Rigspolitiets vejledning af 4. juli 2017 om modtagelse af gaver i politiet, der ophæver Rigspolitiets retningslinjer af 16. februar 2016 for modtagelse af gaver i dansk politi.
 Vejledningen er i dag blevet offentliggjort på politiets intranet.
Baggrund Ved brev af 5. januar 2017 anmodede Folketingets Ombudsmand Rigspolitiet om en udtalelse vedrørende Rigspolitiets retningslinjer af 16. februar 2016 for modtagelse af gaver i dansk politi.
Ved brev af 31. marts 2017 fremsendte Justitsministeriet Rigspolitiets udtalelse af 22. marts 2017 til Folketingets Ombudsmand.
Rigspolitiet anførte i sin udtalelse, at Rigspolitiet er enig med Folketingets Ombudsmand i, at Rigspolitiets retningslinjer af 16. februar 2016 for modtagelse af gaver i dansk politi kan misforstås, hvorfor Rigspolitiet ville præcisere retningslinjerne.
Ved brev af 6. maj 2017 har Folketingets Ombudsmand anmodet om at modtage en kopi af Rigspolitiets reviderede retningslinjer, når de foreligger i endelig form.  Rigspolitiets gavepolitik af 4. juli 2017 Nedenfor gengives Rigspolitiets gavepolitik af 4. juli 2017:
Vejledning om Modtagelse af Gaver i politiet [Indholdsfortegnelse udeladt] 1 Moderniseringsstyrelsens vejledning af 1. januar 2007 om god adfærd i det offentlige.
2 Moderniseringsstyrelsens notat fra maj 2010 om modtagelse af gaver, invitationer og andre fordele 2. GAVEBEGREBET 3 Personer, der arbejder på kontrakt eller udfører opgaver for politiet (f.eks. konsulenter og tolke), anses ikke for at være modtager af vejledningen.
Det bør i stedet fremgå af selve kontrakten, tolkehåndbogen eller lignende, i hvilket omfang personer, der ikke er ansat i politiet, kan modtage gaver eller andre fordele.
Der kan eventuelt i kontrakten, tolkehåndbogen eller lignende henvises til (dele af) vejledningen.
 4 Forvaltningslovens § 3.
 5 Straffelovens § 144.
 6 Der kan f.eks. være fastsat regler der regulerer, i hvilket omfang ansatte i politiets modtagelse af gaver skal registreres, eller om ledelsen skal orienteres, inden en ansat i politiet tager imod en gave.
 7 Der kan ikke fastsættes regler, som giver ansatte en videre adgang til at modtage gaver end det, der følger af denne vejledning.
 8 Ansatte i politiets deltagelse ved repræsentative arrangementer, f.eks. invitationer til koncerter eller middage, er nærmere behandlet i Rigspolitiets og Anklagemyndighedens vejledning af 19. september 2016 til vurdering af repræsentative arrangementer ved politi og anklagemyndighed.
9 En gave eller fordel betragtes som sædvanlig, hvis den er af en sådan karakter, der normalt kan forventes at blive givet.
En flaske vin uden særlig værdi eller en buket blomster vil eksempelvis være en sædvanlig gave efter et ulønnet foredrag, som en ansat har holdt i sin fritid.
10 En gave eller fordel betragtes som mindre, hvis gavens eller fordelens værdi er lav.
Det kunne eksempelvis være en billig bog.
11 En gave eller fordel betragtes som beskeden, hvis gavens eller fordelens værdi er meget lav eller gratis for giveren.
Det kunne eksempelvis være en lille æske chokolade eller en hjemmebagt kage.
 12 Ansatte i politiets deltagelse ved repræsentative arrangementer, f.eks. invitationer til koncerter eller middage, er nærmere behandlet i Rigspolitiets og Anklagemyndighedens vejledning af 19. september 2016 til vurdering af repræsentative arrangementer ved politi og anklagemyndighed.
 13 Det vil typisk kun være ansatte i Rigspolitiets Direktionssekretariat, politidirektører og chefen for PET (eller ansatte som er bemyndiget hertil), der vil kunne modtage værtsgaver på vegne af politiet.
 14 Det vil typisk kun være ansatte Rigspolitiets Direktionssekretariat, politidirektører og chefen for PET (eller ansatte som er bemyndiget hertil), der vil kunne modtage repræsentative gaver fra eksterne samarbejdspartnere på vegne af politiet.
15 F.eks.
Anklagemyndigheden, Forsvaret, Beredskabsstyrelsen eller tilsvarende offentlige myndigheder.
 16 Moderniseringsstyrelsens vejledning af 1. januar 2007 om god adfærd i det offentlige.
 17 Moderniseringsstyrelsens supplerende notat fra maj 2010 om modtagelse af gaver, invitationer og andre fordele.
