Bekendtgørelse om ansøgningsrunden til optag på ordningen for grundfinansiering af etablerede frivilligcentre I medfør af tekstanmærkning nr. 111, stk. 1, ad 15.71.03. til § 15 på finansloven for finansåret 2022 fastsættes efter bemyndigelse i henhold til § 1, nr. 1, i bekendtgørelse nr. 16 af 12. januar 2018 om delegation af social- og ældreministerens beføjelser i lov om udlodning af overskud og udbytte fra lotteri og visse beføjelser i finansloven:
Kapitel 1 Anvendelsesområde og formål § 1. Bekendtgørelsen finder anvendelse for Socialstyrelsens afgørelse om optag på ordningen for grundfinansiering af etablerede frivilligcentre, jf. § 15.71.03.10. på finansloven for finansåret 2022.
 § 2. Ansøgningsrundens formål er at give mulighed for, at eksisterende frivilligcentre, som ikke i forvejen modtager grundfinansiering, kan optages på ordningen for grundfinansiering af etablerede frivilligcentre.
Kapitel 2 Kompetence § 3. Socialstyrelsen kan træffe afgørelse om optag på ordningen for grundfinansiering af etablerede frivilligcentre i overensstemmelse med reglerne i denne bekendtgørelse.
Kapitel 3 Ansøgerkreds § 4. Tilskud kan ydes til frivilligcentre, der er etableret som selvejende institutioner eller frivillige foreninger.
 Stk. 2. Frivilligcentre har bl.a. til formål at gøre det lettere for den enkelte borger at engagere sig i frivilligt socialt arbejde og styrke samspillet mellem kommuner og frivillige foreninger på det sociale område.
 Stk. 3. Der skal være tale om etablerede frivilligcentre, som ikke er optaget på grundfinansieringsordningen, eller frivilligcentre under etablering, som afslutter deres 2-årige etableringsperiode i året for ansøgningen.
Kapitel 4 Tildelingskriterier § 5. For at blive optaget på grundfinansieringsordningen skal frivilligcentret fremlægge følgende dokumentation:
 1) Vedtægter, der danner grundlag for en bredt sammensat bestyrelse med repræsentanter for forskellige brancher og sektorer og med forskellige kompetencer og erfaringer.
 2) En overordnet strategi eller forandringsteori for frivilligcentret med mål og opfølgning herpå.
 3) Kommunal medfinansiering på et beløb, der minimum svarer til den statslige grundfinansiering.
 Stk. 2. Der gælder endvidere følgende organisatoriske krav for at blive optaget på grundfinansieringsordningen:
 1) Frivilligcentret skal arbejde i et afgrænset lokalområde, typisk en kommune.
 2) Frivilligcentret må ikke være kommunalt ejet, og det økonomiske og ledelsesmæssige ansvar må ikke ligge i den kommunale myndighed.
 § 6. Ansøgningen vurderes på baggrund af, hvordan den beskriver følgende tildelingskriterier:
 1) Ansøgningens formål falder inden for ansøgningsrundens formål.
 2) Ansøger falder inden for ansøgningsrundens ansøgerkreds.
 3) Ansøgningen beskriver projektets sammenhæng mellem formål, strategi, organisering m.v.
Kapitel 5 Ansøgning om tilskud og indberetning af oplysninger § 7. Socialstyrelsen fastsætter retningslinjer for indkaldelse af ansøgninger og for kravene til sådanne ansøgninger.
Retningslinjerne offentliggøres på Socialstyrelsens hjemmeside.
 § 8. Offentlige myndigheder og offentlige institutioner m.v. skal indgive ansøgning om optag på grundfinansieringsordningen og indberette oplysninger ved anvendelse af den digitale løsning, som Socialstyrelsen stiller til rådighed.
 Stk. 2.  Private ansøgere kan indgive ansøgning om optag på grundfinansieringsordningen og indberette oplysninger ved anvendelse af den digitale løsning, som Socialstyrelsen stiller til rådighed.
Stk. 3. Ansøgning om optag på grundfinansieringsordningen skal indgives på den ansøgningsblanket, som Socialstyrelsen har udarbejdet til ansøgningsrunden efter denne bekendtgørelse.
Ansøgningen skal vedlægges de bilag, der fremgår af ansøgningsmaterialet.
 Stk. 4. Indberetning af oplysninger skal overholde eventuelle formkrav.
 Stk. 5. Socialstyrelsen har ret til at afvise ansøgninger og indberettede oplysninger, som ikke overholder formalia.
Kapitel 6 Betingelser for frivilligcentre, som optages på grundfinansieringsordningen § 9. Frivilligcentret skal årligt indsende dokumentation for kommunal medfinansiering.
 Stk. 2. Frivilligcentret skal årligt indsende en overordnet strategi eller forandringsteori for frivilligcentret med mål og opfølgning herpå.
 Stk. 3. Frivilligcentret reguleres på følgende områder i overensstemmelse med reglerne for kategori C-institutioner i bekendtgørelse nr. 1226 af 31. august 2022 om økonomiske og administrative forhold for modtagere af driftstilskud fra Social- og Ældreministeriet:
 1) Udbetaling af tilskud.
 2) Ændringer i budget, vedtægter m.v.
 3) Rapportering.
 4) Regnskab og revision.
 5) Bortfald og tilbagebetaling af tilskud.
Kapitel 7 Ikrafttræden § 10. Bekendtgørelsen træder i kraft den 30. september 2022.
