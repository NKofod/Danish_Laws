Ankestyrelsens principafgørelse 13-18 om sygedagpenge - sygedagpengenes størrelse - selvstændig erhvervsdrivende - 6 dages arbejdsuge Principafgørelsen fastslår Sygedagpenge til selvstændige erhvervsdrivende beregnes på baggrund af arbejdsfortjenesten ved virksomheden.
Sygedagpengene kan ikke udgøre mere end det i loven fastsatte ugemaksimum.
Sygedagpengene udbetales efter en 5-dages-uge, medmindre andet er oplyst.
Der vil kunne udbetales sygedagpenge i en 6- eller 7-dages-uge, og dagene, der udbetales sygedagpenge for, vil også kunne ligge på lørdage og søndage.
Sygedagpengene beregnes for en uge ad gangen og udbetales med lige store andele pr. dag.
Den selvstændige erhvervsdrivende skal ved anmodningen om sygedagpenge overfor kommunen oplyse, hvilke ugedage den pågældende normalt arbejder.
Som udgangspunkt er det den selvstændige erhvervsdrivendes oplysninger om arbejdsugen, der lægges til grund ved beregningen og udbetalingen af sygedagpenge.
Arbejder den selvstændige erhvervsdrivende seks dage om ugen i virksomheden, udbetales sygedagpengene efter en 6-dages-uge.
I den konkrete sag havde den selvstændige erhvervsdrivende en 6-dages-arbejdsuge.
Virksomheden havde fast lukkedag om lørdagen.
Den selvstændige erhvervsdrivende var syg mandag til fredag i en uge.
Sygedagpengeudbetalingen udgjorde derfor 5/6 af ugemaksimum.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at afklare, hvordan sygedagpenge til en selvstændig erhvervsdrivende med en 6-dages-arbejdsuge, skal udbetales.
Reglerne Love og bekendtgørelser Lov om sygedagpenge, senest bekendtgjort i lovbekendtgørelse nr. 38 af 19. januar 2018.
 § 52, om sygedagpengenes størrelse til selvstændige erhvervsdrivende Praksis Ankestyrelsen har ikke principafgørelser på området.
Den konkrete afgørelse Du har klaget over A Kommunes afgørelse om beregning af sygedagpenge.
A Kommune afgjorde sagen den 3. januar 2017.
 Ankestyrelsens Beskæftigelsesudvalg har nu afgjort din sag.
 Resultatet er:
  Du var ikke berettiget til at få sygedagpenge med mere end kr. 3.483, svarende til 5/6 af ugemaksimum for udbetaling af sygedagpenge.
 Det betyder, at vi stadfæster kommunens afgørelse, da vi er kommet frem til samme resultat.
Begrundelse for afgørelsen Sådan vurderer vi sagen Ankestyrelsen vurderer, at du i forbindelse med dit sygefravær fra den 19. december til og med den 23. december 2016 ikke havde ret til at få udbetalt sygedagpenge med mere end 5/6 af det beløb, der maksimalt kan udbetale i sygedagpenge pr. uge (ugemaksimum).
Hvad er afgørende for resultatet Vi lægger vægt på, at sygedagpengesatsen for selvstændige erhvervsdrivende beregnes på baggrund af arbejdsfortjenesten, dvs. overskuddet i den selvstændige virksomhed inklusiv virksomhedens renteudgifter og modregnet virksomhedens renteindtægter.
 På baggrund af din arbejdsfortjeneste havde du ret til ugemaksimum kr. 4.180 i 2016.
Vi lægger desuden vægt på, at sygedagpenge til selvstændige erhvervsdrivende udbetales med lige store andele pr. dag.
Medmindre andet er oplyst, udbetales sygedagpengene efter en 5-dages-uge.
Af din anmeldelse af sygefraværet fremgår, at du har en arbejdsuge på seks dage, og at din virksomhed har lukket lørdag.
Du var syg mandag-fredag.
 Det betyder, at du med en arbejdsuge på seks dage skal have dine sygedagpengeberegnet sådan, at sygedagpengene for en fraværsdag udgør 1/6 af sygedagpengebeløbet pr. uge.
Du havde herefter ret til sygedagpenge med 5/6 af kr. 4.180 eller kr. 3.483, som beregnet af kommunen Vi bemærker, at din sygedagpengeforsikring giver dig ret til ugemaksimum, også selv om arbejdsfortjenesten ikke berettiger dig hertil.
Det ændrer imidlertid ikke ved, at sygedagpenge skal fordele med lige store andele pr. dag.
Om reglerne Sygedagpenge til selvstændige erhvervsdrivende beregnes på baggrund af arbejdsfortjenesten ved virksomheden.
Som dokumentation for arbejdsfortjenesten anvendes skattemyndighedernes årsopgørelse for det seneste regnskabsår på grundlag af indgivet selvangivelse.
Beregningen sker på baggrund af årsopgørelsens oplysninger om overskud af virksomhed korrigeret for renteudgifter og renteindtægter, der vedrører virksomheden, samt på grundlag af den selvstændiges egne sygedagpenge.
Sygedagpengene kunne i 2016 ikke udgøre mere end kr. 4.180 pr. uge (ugemaksimum). Er der tegnet en sygedagpengeforsikring efter reglerne i kapitel 16, udgør sygedagpengene mindst 2/3 af kr. 4.180 pr. uge.
Sygedagpenge til selvstændige erhvervsdrivende udbetales med lige store andele pr. dag.
Medmindre andet er oplyst, udbetales sygedagpengene efter en 5-dages-uge.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
