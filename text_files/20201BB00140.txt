Fremsat den 2. februar 2021 af Torsten Schack Pedersen (V), Tommy Ahlers (V), Morten Dahlin (V), Louise Schack Elholm (V), Sophie Løhde (V) og Anni Mathiesen (V) Forslag til folketingsbeslutning om et ensartet økonomisk niveau for selvstændige og lønmodtagere i forhold til kompensationsordninger i forbindelse med covid-19 Folketinget pålægger regeringen inden den 1. marts 2021 gennem et aktstykke i Folketingets Finansudvalg at fremsætte forslag om at sidestille den økonomiske kompensation til selvstændige med lønkompensationen til lønmodtagere på 30.000 kr. om måneden.
Bemærkninger til forslaget Forslaget har til formål at sikre den økonomiske ligestilling mellem lønmodtagere og selvstændige.
Da regeringen præsenterede den første trepartsaftale omkring lønkompensation i begyndelsen af marts 2020, var der en parallelitet med kompensationsordningen til selvstændige.
De maksimale lønkompensationer var 23.000 kr. om måneden for lønmodtagere og også for kompensationsordningen for selvstændige.
Efter massiv kritik af lønkompensationsordningen valgte regeringen og arbejdsmarkedets parter den 30. marts 2020 at forhøje lønkompensationsordningen til 30.000 kr. om måneden.
Venstre blev gennem uformelle drøftelser klart efterladt med det indtryk, at regeringen ville sikre parallelitet mellem lønkompensationsordningen og kompensationsordningen for selvstændige.
Det bakkede Venstre op om.
Det viste sig efterfølgende ikke at være regeringens politik.
Men det skaber en beklagelig skævhed, da de selvstændige også er afgørende for Danmarks velstand.
I et interview på TV2 søndag den 10. januar 2021 sagde statsministeren, at coronakrisen ikke måtte føre til en kamp mellem offentligt ansatte, privatansatte og selvstændige.
Venstre vil derfor kræve, at regeringen sætter handling bag ordene og sikrer den økonomiske ligestilling mellem selvstændige og lønmodtagere.
Med dette forslag pålægges regeringen at fremsætte et aktstykke i Folketingets Finansudvalg om, at kompensationsordningen for selvstændige hæves fra 23.000 kr. til 30.000 kr. pr. måned.
 Forslagsstillerne ønsker økonomisk ligestilling mellem lønmodtagere og selvstændige i forhold til kompensationsordningerne i forbinde med covid-19.
Skriftlig fremsættelse Torsten Schack Pedersen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om et ensartet økonomisk niveau for selvstændige og lønmodtagere i forhold til kompensationsordninger i forbindelse med covid-19.
(Beslutningsforslag nr.
B 140) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
