 Opsummeret de af Finanstilsynet meddelte retningslinier for, hvornår  

 penge- og realkreditinstitutter kan indberette til et kreditoplysningsbureau.
 Foranlediget af en konkret klagesag vedrørende et realkreditinstituts  

 indberetning til et kreditoplysningsbureau anmodede Registertilsynet  

 Finanstilsynet om en udtalelse om, hvorvidt de for realkreditinstitutter  

 gældende tavshedspligtsbestemmelser var tilsidesat i forbindelse med  

 indberetningen til kreditoplysningsbureauet.
 Finanstilsynet afgav herefter en udtalelse, hvoraf fremgik, at  

 Finanstilsynet var af den opfattelse, at der i realkreditlovens § 101, stk.  

 6, var skabt parallelitet til de regler om tavshedspligt, der gjaldt for  

 pengeinstitutter, og at realkreditinstitutter som en konsekvens heraf kun  

 kunne indberette til kreditoplysningsbureauet på samme betingelser, som  

 gælder for pengeinstitutter.
 Penge- og realkreditinstitutter kan efter de af Finanstilsynet meddelte  

 retningslinier indberette til kreditoplysningsbureauet i følgende tilfælde:
 1) I sager, hvor kreditor først er nødsaget til at få dom over debitor for  

 sit krav, forinden sagen kan sendes i fogedretten, må indberetning til  

 kreditoplysningsbureauet først ske, når der er afsagt dom over sagsøgte.
 2) I sager, hvor kreditor er i besiddelse af et grundlag for  

 tvangsfuldbyrdelse, jf. retsplejelovens § 478, og kan gå direkte i  

 fogedretten, må indberetning til kreditoplysningsbureauet først finde sted,  

 når der har været afholdt fogedretsmøde, og der derved er sket tilførsel til  

 fogedretsprotokollen.
 3) Såfremt det ikke er muligt at få afholdt fogedretsmøde, fordi debitor  

 har afgivet insolvenserklæring inden for de sidste 6 måneder, kan der ske  

 indberetning til kreditoplysningsbureauet på tidspunktet for fogedrettens  

 afvisning af udlægsforretningen.
 Endvidere vil der kunne ske indberetning på baggrund af anmeldelse af en  

 fordring i et konkursbo under de af Finanstilsynet angivne forudsætninger -  

 gengivet i Registertilsynets årsberetning 1991 side 131:
 - Under forudsætning af at fordringen indgår i bomassen, kan der ske  

 indberetning til et kreditoplysningsbureau efter det tidspunkt, hvor  

 konkursen er blevet stadfæstet og bekendtgjort sluttet i Statstidende.
 I andre tilfælde vil der kun kunne ske indberetning til et  

 kreditoplysningsbureau, såfremt debitor i det konkrete tilfælde har givet  

 tilladelse til, at oplysninger om private forhold m.v. kan offentliggøres.  

 Der skal være tale om et udtrykkeligt samtykke, og det er ikke tilstrækkeligt  

 med et generelt standardvilkår.
 Finanstilsynet har efterfølgende på forespørgsel fra Registertilsynet i  

 forbindelse med en konkret sag udtalt, at  forsikringsselskaber  på  

 grund af en tilsvarende tavshedspligt bør følge samme retningslinier som  

 penge- og realkreditinstitutter ved indberetning til  

 kreditoplysningsbureauer.
 Registertilsynets Årsberetning 1996 side 122.
