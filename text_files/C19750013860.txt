 Indledning.
 1. Ved en mellem Danmark og Malta den 26. marts 1975  

 afsluttet overenskomst med tilhørende protokol til undgåelse af  

 dobbeltbeskatning m.m. er der fastsat en række bestemmelser, der medfører  

 afvigelser fra skattelovgivningens almindelige regler i tilfælde, hvor en  

 skatteyder ellers ville blive udsat for dobbeltbeskatning på grund af  

 sammenstødende skattekrav fra Danmark og Malta.
 Overenskomsten bygger såvel i sin udformning som i sit indhold på OECD's  

 modelkonvention med senere ændringer og svarer således indholdsmæssigt til de  

 fleste af de af Danmark i nyere tid indgåede dobbeltbeskatningsaftaler.
 I det følgende vil kun blive gjort bemærkninger til de artikler, der har  

 særlig betydning eller afviger fra modelkonventionen.
 Ikrafttræden.
 (Artikel 30).
2. Overenskomsten trådte i kraft den 14. juni 1975 og  

 finder herefter for Danmarks vedkommende anvendelse for så vidt angår skatter  

 af indkomst og formue, der er pålignet for et indkomstår, der begynder den 1.  

 januar 1974 eller senere, og for Maltas vedkommende for så vidt angår skatter  

 af indkomst og formue, der er pålignet for ligningsår, der begynder den 1.  

 januar 1975 eller senere.
For så vidt angår kildeskatter, d.v.s. skatter, der tilbageholdes  

 ved indkomstens udbetaling, finder overenskomsten anvendelse for begge stater  

 fra og med den 1. januar 1974.
 Skatter.
 (Artikel 2).
 3. De skatter, der omfattes af overenskomsten, er i  

 Malta indkomstskatten og særskatten ("surtax"), herunder  

 forskudsskatter, hvadenten de opkræves ved kilden eller på anden måde, og i  

 Danmark indkomstskatterne til staten, de kommunale indkomstskatter samt  

 formueskatten til staten.
 Endvidere finder overenskomsten anvendelse på alle andre skatter af samme  

 eller væsentlig samme art, der fremtidigt måtte blive indført som tillæg til  

 eller i stedet for gældende skatter.
 Gensidig bistand.
4. I artikel 27 findes en bestemmelse om udveksling af  

 oplysninger.
Henvendelse til Malta om oplysninger skal ske gennem  

 skattedepartementet.
 Overenskomsten fastsætter derimod ikke pligt til bistand med hensyn til  

 opkrævning af skatter.
 Definitioner.
5. De almindelige definitioner findes i artikel 3.  

 Udtrykket "Danmark" omfatter også den del af kontinentalsoklen, som  

 Danmark kan udforske og udnytte.
Aftalen omfatter ikke Færøerne og Grønland,  

 og således heller ikke de til disse dele af riget hørende dele af  

 kontinentalsoklen, men den kan udvides til at gælde for disse dele af riget,  

 jfr. artikel 29.
 I artikel 4 om "skattemæssigt hjemsted" er det præciseret, at  

 dødsboer i skattemæssig betydning anses for hjemmehørende i den kontraherende  

 stat, hvor afdøde var hjemmehørende på tidspunktet for dødsfaldet.
 I artikel 5 om "fast driftssted" er det i stk. 2, f) præciseret,  

 at et olieborested udfor kysten skal anses som et fast driftssted.
 I artikel 5, stk. 3, er begrebet "fast driftssted" udvidet til  

 også at omfatte et foretagendes virksomhed som tilsynsførende i forbindelse  

 med et anlægs- eller monteringsarbejde af mere end 12 måneders varighed.  

 Beskatningen af den enkelte rådgiver vil derimod ske efter reglerne for  

 personlige tjenesteydelser, se nedenfor pkt. 12 om artikel 15.
 Endvidere vil stedet for et bygnings-, anlægs- eller monteringsarbejde med  

 en varighed af mere end 12 måneder udgøre et fast driftssted, jfr. stk. 2,  

 g).
 Fordeling af beskatningsretten mellem kildeskat og bopælsstat.
 (Artikel 6-23).
 6. Som en tilføjelse til modelkonventionens regler i  

 artikel 7 om beskatning af fortjeneste ved forretningsvirksomhed bestemmes i  

 artikel 7, stk. 7, at overenskomsten ikke skal kunne forhindre den enkelte  

 stat i at anvende sine interne regler om beskatning af fortjeneste ved  

 forsikringsvirksomhed.
7. Et foretagendes fortjeneste ved skibs- eller  

 luftfartsvirksomhed i international trafik beskattes ifølge artikel 8 i den  

 stat, hvori ledelsen har sit sæde.
Ved "international trafik"  

 forstås enhver rejse foretaget af et skib eller luftfartøj, der drives af et  

 foretagende i Danmark eller Malta, undtagen hvor rejsen udelukkende sker  

 mellem steder i den anden stat, jfr. definitionen i artikel 3, stk. 1, h).
 I Protokollen til overenskomsten er det bestemt, at der under nærmere  

 angivne betingelser vedrørende tilknytningen til Malta kan blive tale om  

 dansk beskatning, uanset at ledelsens sæde måtte forefindes på Malta.
 Bestemmelsen tilsigter at hindre, at fritagelse for beskatning opnås i  

 begge stater.
 8. Beskatningen af aktieudbytter (artikel 10) fra et  

 dansk selskab sker i overensstemmelse med modelkonventionen, således at  

 Danmark skal begrænse sin udbytteskat til 15 pct., i forholdet mellem moder-  

 og datterselskaber med 25 pct. aktiebesiddelse, dog til 5 pct.
Når udbytte udbetales af et maltesisk selskab, må den maltesiske skat  

 ifølge artikel 10, stk. 2 (b) (i), ikke overstige den maltesiske selskabsskat  

 på for tiden 37,5%. Denne skal ifølge artikel 10, stk. 2 (b) (ii) endda under  

 visse betingelser begrænses til 15%, når der er tale om understøttet  

 virksomhed.
Udbytter, der udbetales af et maltesisk selskab, pålægges ikke  

 nogen speciel udbytteskat.
Selskabet er dog ved udbetaling af udbytte  

 berettiget til at tilbageholde et beløb svarende til den selskabsskat, som  

 betales af dette udbytte.
Danmark skal i henhold til artikel 24 indrømme  

 creditnedslag for den "underliggende" maltesiske selskabsskat.
9. Renter kan ifølge artikel 11 beskattes med 10 pct.  

 i kildestaten.
Danmark er for tiden ikke i stand til at udnytte denne  

 beskatningsret.
Det er i artikel 11, stk. 3, bestemt, at renter, der af en låntager i en  

 af staterne betales til regeringen m.v. i den anden stat, er fritaget for  

 beskatning i låntagerens stat.
Det er i stk. 3, a) bl.a. anført, at  

 bestemmelsen finder anvendelse på Industrialiseringsfonden for  

 Udviklingslandene.
 Det bemærkes, at nedslag i dansk skat skal gives, som om maltesisk skat  

 var erlagt med 25 pct. (såkaldt "matching credit", se artikel 24,  

 stk. 1, c) og nedenfor under pkt. 20.
 10. Beskatningsretten til royalties (artikel 12) er  

 fordelt efter arten af den ydelse, som royaltyen er betaling for.
Royalty for benyttelsen af litterære, kunstneriske og videnskabelige  

 arbejder kan kun beskattes i modtagerens bopælsstat, mens royalty for  

 benyttelsen af patent, varemærke, fremstillingsmetode m.m. tillige kan  

 beskattes - med højst 10 pct. - i kildestaten.
Heller ikke denne  

 beskatningsret er Danmark for tiden i stand til at udnytte.
 Der er i artikel 12, stk. 4 - svarende til artikel 11, stk. 6, vedrørende  

 renter - fastsat regler om, hvorfra royalties skal anses at hidrøre.
 Artiklens øvrige bestemmelser er i overensstemmelse med modelkonventionen.
 Det bemærkes, at nedslag i dansk skat skal gives, som om maltesisk skat  

 var erlagt med 25 pct. (såkaldt "matching credit", se artikel 24,  

 stk. 1, c) og nedenfor under pkt. 20.
 11. Fortjeneste ved afståelse af formuegenstande  

 beskattes ifølge artikel 13 i overensstemmelse med modelkonventionens regler.
 12. Artikel 14 om frit erhverv og artikel 15 om  

 personlige tjenesteydelser er begge i overensstemmelse med modelkonventionen  

 og giver ikke anledning til særlige bemærkninger udover, at det i artikel 15,  

 stk. 3, er bestemt, at i Danmark hjemmehørende personer, ansatte ved SAS,  

 alene beskattes i Danmark af vederlag for arbejde udført om bord på  

 luftfartøjer i international trafik.
13. Bestyrelseshonorarer (artikel 16) kan beskattes i  

 selskabets hjemstat.
Denne ret til kildebeskatning kan Danmark udnytte med  

 hjemmel i kildeskattelovens § 2, jfr. § 43, stk. 2, a.
 14. Vederlag til kunstnere og sportsfolk (artikel 17)  

 kan beskattes i den stat, hvori virksomheden udøves - også i tilfælde, hvor  

 vederlaget udbetales til en anden end den optrædende selv.
 15. Private pensioner og livrenter (artikel 18) kan  

 kun beskattes i modtagerens bopælsstat.
 Offentlige pensioner (artikel 19, stk. 2) og sociale ydelser (artikel 18,  

 stk. 2) (f.eks. folkepension) kan kun beskattes i kildestaten.
 For offentlige pensioner - men ikke for sociale ydelser - overgår  

 beskatningsretten dog til bopælsstaten såfremt modtageren er hjemmehørende og  

 statsborger i denne stat.
16. Vederlag for offentlige hverv, bortset fra  

 pensioner, hvorom henvises til pkt. 15, kan ifølge artikel 19 som hovedregel  

 kun beskattes i udbetalingsstaten.
Hvis arbejdet udføres i bopælsstaten, og  

 modtageren er statsborger i denne eller ikke har bopæl i denne alene med det  

 formål at udføre hvervet, tilkommer beskatningsretten dog bopælsstaten  

 (artikel 19(b)).
 Vederlag fra det offentlige til specialister og frivillige, der som led i  

 et bistandsprogram udsendes til støtte for den anden stat, kan ifølge artikel  

 19, stk. 4, kun beskattes i udbetalingsstaten.
 17. Artikel 20. stk. 1 indeholder den såkaldte  

 "professorregel".
 Det fremgår af artiklen og af den hertil knyttede bestemmelse i  

 protokollen (stk. 2), at fritagelse for beskatning i opholdsstaten kun gælder  

 vederlag hidrørende fra andre stater end opholdsstaten, og fritagelsen er  

 betinget af beskatning i den pågældendes (tidligere) bopælsstat.
Overskrides 2-årsfristen, indtræder beskatning med tilbagevirkende kraft  

 fra opholdets begyndelse.
Et midlertidigt fravær fra opholdsstaten betragtes  

 ikke som afbrydelse af besøget.
 18. Ifølge artikel 20, stk. 2 og 3 er  

 uddannelsessøgende fritaget for beskatning i studielandet af stipendier m.v.  

 hidrørende fra en anden stat og er endvidere for en periode på 3 år fritaget  

 for beskatning af lønindtægter på højst 15.000 kr. årligt.
 19. Artikel 23 om beskatning af dødsboer og  

 arveberettigede i et bo er indsat som følge af, at dødsboer ikke beskattes  

 som sådanne i Malta.
Efter artiklen bevarer Danmark sin mulighed (efter national lov) for at  

 beskatte et dødsbo, hvorhos Malta - i overensstemmelse med sin lovgivning -  

 kan beskatte derboende arvinger af deres andel i boet.
Den forholdsmæssige  

 del af den danske skat, pålignet boet, der vedrører den andel, der tilfalder  

 den i Malta boende arving, tillades fradraget i den maltesiske skat på  

 andelen, jfr. artikel 23 sammenholdt med artikel 24. stk. 2.
 Metode til ophævelse af dobbeltbeskatning.
 (Artikel 24).
 20. Begge lande skal ved ophævelse af  

 dobbeltbeskatning benytte den såkaldte "creditmetode". Der er i  

 stk. 1a), sidste stykke indsat en bestemmelse om såkaldt "matching  

 credit", hvorefter Danmark skal give credit på sædvanlig måde, uanset at  

 den maltesiske skat er helt eller delvist nedsat for en begrænset periode,  

 d.v.s. som om ingen sådan nedsættelse var sket.
 For så vidt angår renter og royalties er det endvidere bestemt, at Danmark  

 skal give creditnedslag for maltesisk kildeskat på sådanne ydelser, som om  

 beskatningen havde andraget 25 pct. og ikke kun de efter artikel 11 og 12  

 tilladte 10 pct.
 Det bemærkes, at nedslaget dog aldrig kan overstige den forholdsmæssige  

 del af den danske skat, der falder på de nævnte, fra Malta hidrørende  

 indtægter.
 Beskatning ved til- og fraflytning.
 21. Der er ikke i overenskomsten givet særlige regler  

 til løsning af de beskatningsproblemer, der kan opstå i forbindelse med  

 flytning mellem de to stater, hvorfor de interne regler om indtræden og ophør  

 af skattepligt finder anvendelse i disse tilfælde.
 Overenskomstens praktisering.
22. Overenskomstens bestemmelser skal praktiseres ved  

 selve skatteligningen.
For så vidt angår indkomståret 1974 vil der, såfremt  

 skatteansættelser og skatteberegninger er foretaget i strid med  

 overenskomstens bestemmelser, blive tale om genoptagelse af de pågældende  

 ansættelser eller beregninger.
For så vidt begæring om regulering af  

 skatteansættelser eller skatteberegninger for det nævnte indkomstår i  

 overensstemmelse med overenskomstens bestemmelser allerede er fremsat eller  

 fremsættes inden udgangen af 1975, bemyndiges skatterådene herved til at  

 genoptage vedkommende ansættelser eller beregninger til fornyet behandling  

 uden forud indhentet bemyndigelse fra statens ligningsdirektorat.
Fremkommer  

 begæringen først efter nævnte tidspunkt, må bemyndigelse til genoptagelse  

 indhentes på sædvanlig måde.
 På tilsvarende måde vil forskudsregistreringer for indkomståret 1975 på  

 begæring kunne ændres, jfr. kildeskattelovens § 53, såfremt de er foretaget i  

 strid med overenskomsten.
 23. Tvivlsspørgsmål med hensyn til overenskomstens  

 praktisering skal forelægges for skattedepartementet.
 Skattedepartementet, den 4. august 1975.
Hans P.
Gøtrik.
 /Erik Møller.
