Skriftlig fremsættelse (13. april 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om rentefrie lån svarende til indberettet A-skat og arbejdsmarkedsbidrag i forbindelse med covid-19, lov om rentefrie lån svarende til angivet moms og lønsumsafgift og fremrykket udbetaling af skattekreditter m.v. i forbindelse med covid-19 og lov om midlertidig udskydelse af angivelses- og betalingsfrister m.v. på skatteområdet i forbindelse med covid-19 (Udvidelse af A-skattelåneordningen og momslåneordningen som følge af covid-19 m.v.) (Lovforslag nr.
L 208) Coronakrisen påvirker fortsat danske virksomheder og lønmodtagere.
Særligt restaurationsbranchen, rejsebureauer, hoteller og butikker forventes også i 2. kvartal af 2021 at være presset på deres likviditet som følge af lavere omsætning i tiden med skærpede restriktioner, der er indført for at inddæmme coronasmitten.
 For at afbøde de økonomiske konsekvenser har regeringen og Folketingets partier bl.a. gennemført flere udskydelser af virksomhedernes betalingsfrister for A-skat, AM-bidrag og moms samt indført låneordninger for A-skat, AM-bidrag, moms og lønsumsafgift.
Der er dog fortsat virksomheder, der risikerer at komme i en alvorlig likviditetsklemme, når de skal betale indeholdt A-skat og AM-bidrag samt moms i de kommende måneder.
Regeringen ønsker, at virksomhederne kommer så godt som muligt gennem krisen, og foreslår derfor yderligere likviditetstiltag.
 For det første foreslås det at udvide låneordningen for A-skat og AM-bidrag til også at omfatte alle virksomheders ordinære betaling af A-skat og AM-bidrag i april 2021 og den udskudte betaling af A-skat og AM-bidrag i maj 2021. Lånene foreslås at skulle tilbagebetales senest den 1. februar 2023 (aprilbetalingen) og den 1. maj 2023 (majbetalingen).
 For det andet foreslås det at udvide låneordningen for moms til også at omfatte mellemstore virksomheders betaling af moms for første kvartal den 1. juni 2021. Lånene foreslås at skulle tilbagebetales senest den 1. november 2022.
 For det tredje foreslås det, at perioden, hvor loftet på skattekontoen er ophævet, forlænges til den 1. maj 2023. Dette foreslås af systemmæssige grunde gennemført, ved at beløbsgrænsen forhøjes så markant, at det reelt svarer til en ophævelse af beløbsgrænsen.
 Det foreslås, at loven træder i kraft den 5. maj 2021. Det foreslås dog, at skatteministeren fastsætter tidspunktet for ikrafttræden af lovens del om udvidelse af momslåneordningen, da denne del af loven vurderes at indebære statsstøtte, hvorfor denne del af loven først kan sættes i kraft, når Europa-Kommissionen har godkendt udvidelsen af momslåneordningen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
