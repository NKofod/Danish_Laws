Skriftlig fremsættelse (12. december 2012) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
Forslag til lov om ændring af lov om leje, lov om midlertidig regulering af boligforholdene, lov om leje af erhvervslokaler m.v. og lov om almene boliger m.v. (Kommunal indbringelse af sager for huslejenævnene, udvidelse af frakendelsesordningen, forhåndsgodkendelse af lejen for ejer- og andelsboliger og udlejning af almene boliger til virksomheder m.v.) (Lovforslag nr.
L 99) Lovforslaget indeholder en række tiltag, der har til formål at forhindre spekulativ udlejning af dårlige boliger samt skabe større sikkerhed for ejere og lejere om huslejens størrelse og boligens lovlighed.
 Lovforslaget indeholder 4 elementer:
 1) Som led i regeringens indsats imod den spekulative udlejning af dårlige boliger, som især foregår i landdistrikterne, foreslås, at en kommunalbestyrelse selv skal kunne indbringe sag for huslejenævnet om en dårligt vedligeholdt lejebolig, hvis lejeren efter kommunalbestyrelsens opfordring ikke ønsker at give kommunalbestyrelsen fuldmagt til at indbringe en sag om udbedring af vedligeholdelsesmanglerne for huslejenævnet.
 2) For at forebygge at ejere ulovligt udlejer lokaler til beboelse, foreslås det at udvide frakendelsesordningen til også at omfatte gentagelsestilfælde på dette område.
3) Med henblik på at give både udlejer og lejer større sikkerhed i lejeforholdet foreslås, at ejeren af en ejerbolig eller en andelshaver i en andelsboligforening kan få en forhåndsgodkendelse af huslejen i huslejenævnet.
Som et led i ordningen foreslås, at forhåndsgodkendelsen fuldt ud betales af brugeren.
 4) Endelig præciseres reglerne om udlejning af almene boliger til en virksomhed med henblik på videreudlejning til beboelse.
 Samlet set skønnes lovforslaget at føre til årlige offentlige mindreudgifter på 0,8 mio. kr. fra 2014 og frem.
 De kommunaløkonomiske konsekvenser skal forhandles med KL.
 Forslaget indeholder ikke EU-retlige aspekter.
 Det foreslås, at lovforslaget træder i kraft den 1. april 2013.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
