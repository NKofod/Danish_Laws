Erstatningsansvarslovens § 12-14  begravelsesudgifter og tab af forsørger, nævnets j.nr. 19-520-05314 Ansøger var mor til en herboende rumænsk statsborger, der afgik ved døden som følge af vold udøvet af to skadevoldere her i landet.
Erstatningsnævnet besluttede at tilkende erstatning for transport af afdøde til Rumænien samt at udbetale erstatning for sædvanlige begravelsesritualer i Rumænien, herunder en række mindeceremonier henholdsvis 6 uger, 1 år og 7 år efter hændelsen.
Da udgiften til transport af afdøde skulle indgå i den samlede opgørelse af rimelige udgifter til begravelse og da det maksimale beløb, Erstatningsnævnet tilkendte til dækning af begravelsesudgifter udgjorde 45.000 kr., medmindre der forelå særlige omstændigheder, blev ansøger tilkendt 45.000 kr. i begravelsesudgifter.
