Rigsadvokatmeddelelsen, afsnittet: Betingede domme (§§ 56-61) Revideret 1. maj 2015 1. Overblik og tjekliste Ved lov nr. 152 af 18. februar 2015 om ændring af straffeloven og lov om fuldbyrdelse af straf mv. (Samfundstjeneste mv.) er der sket flere ændringer af reglerne om betingede domme.
Rigsadvokaten vil på baggrund af de nye regler udarbejde en ny meddelelse om anvendelse af betingede domme.
Indtil denne er færdig, henvises der til Rigsadvokatens brev af 20. april 2015, hvor der er redegjort nærmere for ændringerne:
»(JOURNALNR.
RA-2015-380-0042) Til samtlige politikredse og statsadvokater Ændringer i reglerne om anvendelse af betingede domme, herunder kombinationsdomme 1. Indledning Der er ved lov nr. 152 af 18. februar 2015 om ændring af straffeloven og lov om fuldbyrdelse af straf mv. (Samfundstjeneste mv.) sket flere ændringer af reglerne om betingede domme.
Loven træder i kraft den 1. maj 2015.
 Kopi af loven og det fremsatte lovforslag med enkelte bilag vedlægges (L 50 fremsat den 5. november 2014).
2. Ændringer, som anklagemyndigheden skal være særlig opmærksomhed på Jeg vil i de følgende afsnit redegøre nærmere for de ændringer, som loven indebærer for anvendelsen af betingede domme.
 Sammenfattende skal anklagemyndigheden  som følge af lovændringen  være særlig opmærksom på følgende:
 Ved loven afskaffes muligheden for at idømme betinget dom uden straffastsættelse.
Der er ikke med lovændringen tilsigtet en skærpelse af straffen ved gentagen kriminalitet efter en betinget dom, som forud for lovændringen ville være uden straffastsættelse, men hvor der efter lovændringen fremover vil skulle udmåles en straf i den betingede dom.
Anklagemyndigheden skal være særlig opmærksom på dette i forbindelse med nedlæggelse af strafpåstand.
Der henvises til afsnit 4.3.
 Det forhold, at domfældte før dommen har været varetægtsfængslet, kan ikke som sådan begrunde anvendelse af kombinationsdom i stedet for en fuldt ud betinget dom.
I det omfang forudgående varetægtsfængsling i dag tillægges betydning for valget mellem helt og delvis betinget dom, skal denne praksis således ændres.
Der henvises til afsnit 5.2.
 Der kan være behov for i højere grad at fastsætte individuelt tilpassede vilkår til betingede domme, end det sker i dag.
Anklagemyndigheden skal være opmærksom på, om der er grundlag for at nedlægge påstand om mere individuelt tilpassede vilkår til en betinget dom i de enkelte sager.
Der henvises til afsnit 6.
3. Anvendelsesområdet for betingede domme Loven medfører ingen principielle ændringer af den eksisterende praksis med hensyn til, hvornår en fængselsstraf kan gøres betinget.
 Udgangspunktet vil således fortsat være, at straffe på op til 1½ års fængsel kan gøres betinget, eventuelt med vilkår om samfundstjeneste, hvis gerningsmanden ikke tidligere er straffet med betinget eller ubetinget fængsel for ligeartet kriminalitet.
 Betinget fængsel vil afhængig af de nærmere omstændigheder, herunder kriminalitetens grovhed, fortsat også kunne anvendes, selv om en gerningsmand én gang tidligere er straffet med betinget fængsel for ligeartet kriminalitet.
 Betinget fængsel vil fortsat undtagelsesvist også kunne komme på tale ved fængselsstraffe på over 1½ års fængsel.
 Spørgsmålet om, hvornår der skal anvendes betinget fængsel, eventuelt med vilkår om samfundstjeneste, vil afhænge af en samlet vurdering, hvori også indgår gerningsmandens øvrige personlige forhold (ud over eventuelle relevante forstraffe) og kriminalitetens grovhed og art.
Det fremgår af bemærkningerne til lovforslaget, at der bør udvises en vis tilbageholdenhed med at operere med alt for faste udgangspunkter alene baseret på kriminalitetens art.
Når det i en principiel dom fra en af de højere retter eller i lovforarbejder er tilkendegivet, at udgangspunktet for straffastsættelsen for en given forbrydelse er ubetinget fængsel, bør der stadig være plads til at fravige dette udgangspunkt i konkrete sager, hvor forholdene taler for det.
 Der vil i øvrigt være et større rum for at anvende betinget fængsel over for personer under 18 år, herunder et større rum for at anvende betinget fængsel flere gange efter hinanden.
 Det samme gælder, hvis der i øvrigt foreligger formildende omstændigheder, herunder i tilfælde af for lang sagsbehandlingstid (straffelovens § 82, nr. 13) eller af, at den strafbare handling er begået for lang tid siden (straffelovens § 82, nr. 14).
Der skal dog omvendt udvises tilbageholdenhed med at anvende betinget fængsel ved mere organiseret kriminalitet, ved banderelateret kriminalitet og ved personfarlig kriminalitet i tilfælde, hvor forurettede er påført betydelige fysiske eller psykiske skader.
Det samme gælder som udgangspunkt, hvis kriminaliteten er udøvet over for et særligt værgeløst offer.
 Der henvises til pkt. 2.2.2. i lovforslagets almindelige bemærkninger samt bemærkningerne til lovforslagets § 1, nr. 2.
4. Afskaffelse af muligheden for at idømme betingede domme uden straffastsættelse 5. Kombinationsdomme 6. Fastsættelse af andre vilkår end samfundstjeneste 7. Betinget bøde Ved lov nr. 152 af 18. februar 2015 er muligheden for at idømme betinget bøde ophævet.
 Der henvises til pkt. 2.2.1. i lovforslagets almindelige bemærkninger samt bemærkningerne til lovforslagets § 1, nr. 2.
8. Samfundstjeneste Det bemærkes, at hovedformålet med lov nr. 152 af 18. februar 2015 er at revidere reglerne om samfundstjeneste med henblik på øget anvendelse af samfundstjeneste som alternativ til ubetinget fængsel.
 Rigsadvokaten har ved brev af 6. februar 2015 til samtlige embeder orienteret om de nye regler om samfundstjeneste, ligesom der er udarbejdet en ny rigsadvokatmeddelelse om de nye regler (RM 9/2005 om samfundstjeneste).
9. Det bemærkes afslutningsvis, at Rigsadvokaten forventer i løbet af kort tid at udarbejde en ny meddelelse om anvendelse af betingede domme, hvoraf de nye regler om betingede domme vil fremgå.
Indtil denne meddelelse er færdig, vil der i Vidensbasen være en Rigsadvokatmeddelelse, som henviser til dette brev.
 Eventuelle spørgsmål til ovenstående kan rettes til fg. vicestatsadvokat Pernille Langermann (tlf.nr. 72 68 90 11).
