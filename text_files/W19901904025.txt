 Der kunne ikke foretages fradrag i udmålt kontanthjælp for hjælp, der  

 i den forudgående periode var modtaget med urette.
 Eventuelt krav om tilbagebetaling, jfr. bistandslovens § 25, ville dog  

 først kunne gennemføres, når betingelserne i bistandslovens § 27 var opfyldt.
 REDEGØRELSE FOR SAGEN:
 Sagen drejede sig om den nu 41-årige M, der var student fra 1978 og  

 derefter havde været universitetsstuderende i en kort periode.
 Forsørgelsesgrundlaget havde siden været hjælp efter bistandsloven.
I begyndelsen af 1988 fik M via Arbejdsformidlingen (AF) tilbud om et 6  

 måneders beskæftigelsesarbejde.
Dette sluttede den 2. november 1988 med  

 sidste lønudbetaling den 18. november for 3 dage.
Den 3. november 1988 henvendte M sig på ny til socialforvaltningen for at  

 søge om kontanthjælp.
Han ville straks tilmelde sig AF og stemplede igen den  

 14. november.
 Den næste kontrolafstempling i AF skulle finde sted den 25. november, men  

 dette glemte M, hvilket han først blev opmærksom på den 8. december,  

 hvorefter han straks på ny henvendte sig til AF og stillede sig til rådighed  

 for arbejdsmarkedet.
Om den praktiske fremgangsmåde ved udbetaling af kontanthjælp var oplyst,  

 at kommunen foretog udbetaling månedsvis forud på grundlag af Kommunedatas  

 beregnings- og udbetalingssystem.
Kontrolkort fra AF skulle indsendes til  

 kommunen senest den 20. i måneden som grundlag for udbetaling af kontanthjælp  

 i den følgende måned.
Ved modtagelsen af M's kontrolkort i december måned 1988 blev  

 socialforvaltningen opmærksom på den manglende afstempling for den 25.  

 november og reducerede udbetalingen for januar 1989 forholdsmæssigt svarende  

 til de 13 dage, hvor M ikke havde stået til rådighed.
Der blev senere  

 udbetalt et beløb som overlevelseshjælp, men dette beløb blev ydet med  

 tilbagebetalingspligt efter bistandslovens § 26, stk. 1, nr. 1.
 M klagede til amtsankenævnet og gjorde gældende, at der var tale om en  

 forglemmelse, fordi han var kommet ud af vanen med at gå til kontrol efter at  

 have været i arbejde i et halvt år, og det var aldrig før sket, at han havde  

 glemt fremmøde i AF.
 AFGØRELSEN, DER KLAGES OVER:
 Amtsankenævnet pålagde kommunen at udbetale M kontanthjælp med virkning  

 fra januar 1989 uden reduktion, uanset at han ikke havde været tilmeldt AF  

 som forudsat ved ydelsen af hjælpen fra den 25. november 1988 til den 8.  

 december 1988.
 Nævnet pålagde desuden kommunen at ophæve det stillede  

 tilbagebetalingskrav under hensyn til, at forglemmelsen i november/december  

 1988 ikke efter nævnets opfattelse havde karakter af uforsvarlig økonomi i  

 januar 1989.
 Nævnet lagde ved sin afgørelse vægt på, at M den 8. december 1988 på ny  

 tilmeldte sig AF, således at han på udbetalingstidspunktet vedrørende januar  

 måneds hjælp opfyldte sin rådighedsforpligtelse, jf. bistandslovens § 40  

 sammenholdt med, at han efter det oplyste i 6 måneder havde været ude af  

 kontrolafstemplingssystemet på arbejdsformidlingen.
 KLAGEN TIL ANKESTYRELSEN:
Afgørelsen blev anket af kommunen, som navnlig anførte, at udbetalingen af  

 kontanthjælp skete månedsvis forud, hvorfor en manglende afstempling hos  

 arbejdsformidlingen den 20. i måneden forud først kunne få følger ved  

 kontanthjælpsudmålingen i den følgende måned, hvilket passede med  

 Kommunedatas beregnings- og udbetalingssystem.
Det var derfor kun muligt for  

 kommunen at reagere ved modregning i den kommende måneds kontanthjælp, hvis  

 betingelserne for fremmøde ikke havde været overholdt i den tidligere  

 periode.
 Det var forvaltningens opfattelse, at den skitserede praksis var identisk  

 med den praksis, som de kommuner, der benytter sig af Kommunedatas  

 beregnings-og udbetalingssystem, anvendte.
 Kommunen mente ikke, at problemet kunne løses med kortere  

 terminsudbetalinger, idet dette kun kunne medvirke til at minimere perioden  

 for ikke afstemplede dage og dermed uberettigede ydelser.
 Det ville således ikke ændre ved det administrative dilemma mellem  

 forvaltningens kontrolpålæg, klientens forpligtelser og udbetaling af  

 kontanthjælp.
 Antaget til principiel behandling:
 Sagen blev antaget til principiel behandling til afklaring af, om der kan  

 fradrages i fremtidig hjælp for for meget udbetalt hjælp i en tidligere  

 periode.
 LOVGRUNDLAG:
 Bistandslovens § 25, § 26, stk.1, nr. 1, § 27, § 37 og § 40.
 ANKESTYRELSENS AFGØRELSE:
 Ankestyrelsen var enig med nævnet i, at der ikke på grund af det manglende  

 fremmøde i november/december 1988 var hjemmel til at nedsætte hjælpen for den  

 kommende periode.
 Ankestyrelsen tiltrådte derfor nævnets afgørelse om, at den hjælp,  

 pågældende efter § 37, jf. § 40 var berettiget til for januar måned 1989,  

 skulle udbetales fuldt ud - og at der ikke havde været grundlag for at  

 udbetale en del af denne hjælp med tilbagebetalingspligt efter § 26, stk. 1,  

 nr. 1, da behovet for supplerende hjælp i januar ikke var foranlediget af det  

 manglende fremmøde i november og december, men derimod af den foretagne  

 nedsættelse af den beregnede hjælp for den kommende periode.
Ankestyrelsen var enig i, at M's manglende fremmøde for AF i en del af en  

 periode, for hvilken der allerede er udbetalt kontanthjælp, efter  

 omstændighederne kan betyde, at hjælpen i denne periode er ydet med urette,  

 jf. lovens § 25. Der kan i så tilfælde rejses et tilbagebetalingskrav, som  

 dog først bør gennemføres, når betingelserne i bistandslovens § 27 i øvrigt  

 er opfyldt.
Disse betingelser vil i almindelighed ikke være opfyldt, når  

 pågældende - som her - fortsat modtager kontanthjælp.
 Ankestyrelsen tiltrådte således amtsankenævnets afgørelse.
