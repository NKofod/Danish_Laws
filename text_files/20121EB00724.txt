Beretning afgivet af Børne- og Undervisningsudvalget den 9. april 2013 Beretning om Forslag til folketingsbeslutning om forbedring af de frie grundskolers rammevilkår [af Merete Riisager (LA) m.fl.]:
1. Udvalgsarbejdet Beslutningsforslaget blev fremsat den 16. november 2012 og var til 1. behandling den 13. december 2012. Beslutningsforslaget blev efter 1. behandling henvist til behandling i Børne- og Undervisningsudvalget.
Møder Udvalget har behandlet beslutningsforslaget i 4 møder.
Deputationer Endvidere har Dansk Friskoleforening og Fussingø-Egnens Friskole og Fussingø-Egnens Vuggestue mundtligt over for udvalget redegjort for deres holdning til beslutningsforslaget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Dansk Friskoleforening og Fussingø-Egnens Friskole og Fussingø-Egnens Vuggestue, som børne- og undervisningsministeren har kommenteret over for udvalget.
Spørgsmål Udvalget har stillet 5 spørgsmål til børne- og undervisningsministeren til skriftlig besvarelse, som denne har besvaret.
2. Politiske bemærkninger Et mindretal i udvalget (S, RV og SF) er positive over for, at frie grundskoler får adgang til også at drive vuggestue efter dagtilbudslovens regler.
 Et andet mindretal i udvalget (V, DF og KF) bemærker følgende:
Frie skolers muligheder for at oprette vuggestuer Venstre, Dansk Folkeparti og Det Konservative Folkeparti henviser til, at børne- og undervisningsministeren under 1. behandlingen tilkendegav, at regeringen gerne vil overveje, om de frie grundskoler fremover bør have adgang til også at oprette dagtilbud for børn i alderen 0-2½ år efter dagtilbudslovens regler.
Børne- og undervisningsministeren har under udvalgsarbejdet henvist til, at frie grundskoler i dag har adgang til at oprette dagtilbud for børn, der er fyldt mindst 2½ år, indtil de begynder i børnehaveklasse, og at skolerne ved at udvide muligheden for at oprette dagtilbud til også at omfatte de mindste børn fra 0-2½ årsalderen i højere grad vil kunne skabe sammenhængende lærings- og trivselsforløb for børnene.
Ministeren har oplyst, at regeringen derfor vil undersøge mulighederne for, at frie grundskoler får mulighed for at oprette tilbud til børn i alderen 0-2½ år.
 Venstre, Dansk Folkeparti og Det Konservative Folkeparti opfordrer børne- og undervisningsministeren til senest den 1. juni 2013 at sende en redegørelse til udvalget om regeringens nærmere overvejelser, herunder hvilke lovgivningsmæssige initiativer det vil kræve at udvide frie grundskolers mulighed for at oprette dagtilbud til også at omfatte de mindste børn fra 0-2½ årsalderen, samt hvornår et sådant lovgivningsmæssigt initiativ fra regeringen kan forventes.
Depositum ved anmeldelse af en ny fri grundskole Venstre, Dansk Folkeparti og Det Konservative Folkeparti henviser til, at der ved anmeldelsen af en ny fri grundskole skal indbetales depositum til Børne- og Undervisningsministeriet.
Hvis friskoleinitiativet ikke bliver realiseret, er depositummet tabt for initiativtagerne.
Ifølge beslutningsforslaget havde 66 initiativgrupper anmeldt skoleinitiativer i 2011, hvoraf 24 blev til noget, og 840.000 kr. indbetalt i depositum, af de resterende 42 grupper, der ikke blev til noget, gik herefter i statskassen.
 Venstre, Dansk Folkeparti og Det Konservative Folkeparti har på den baggrund stillet spørgsmål til børne- og undervisningsministeren om ministerens holdning til at ændre reglerne om depositum ved anmeldelse af en ny skole, således at depositummet bliver lagt i et slags depot i f.eks. 2 eller 3 år, og således at depositum ikke skal indbetales igen, hvis det lykkedes forældrene at få skolen op at stå i anden omgang.
Børne- og undervisningsministeren har i sit svar bl.a. oplyst, at de gældende regler bl.a. bidrager til at sikre, at skoleinitiativer er tilstrækkelig bæredygtige og kan føre til faktisk oprettelse af de pågældende skoler.
Ministeren har endvidere oplyst, at det i overvejelserne om en ændring som den, der er beskrevet i spørgsmålet, bør indgå, om den lige så godt som de gældende regler kan tilgodese formålet med ordningen.
Ministeren vil tage dette op med de frie skolers foreninger og med Kommunernes Landsforening og derefter orientere udvalget om, hvad der i den forbindelse fremkommer af synspunkter.
 Venstre, Dansk Folkeparti og Det Konservative Folkeparti afventer ministerens orientering til udvalget og vil på baggrund af orienteringen overveje, om partierne vil fremsætte forslag i Folketinget om en ændring af ordningen.
Et tredje mindretal i udvalget (EL) bemærker, at Enhedslistens prioritet er den danske folkeskole, og at folkeskolen skal være det naturlige førstevalg for forældrene.
Enhedslisten mener imidlertid, at det skal være muligt at opretholde lokale folkeskoler, hvis forældrene i et skoledistrikt ønsker det, og Enhedslisten støtter derfor de forældre, der har oprettet protestskoler.
Så længe der er risiko for kommunale skolelukninger, ønsker Enhedslisten ikke at begrænse mulighederne for at oprette protestskoler, for i den situation er det jo en lokal folkeskole, man ønsker opretholdt.
Enhedslisten henviser til, at kommunalbestyrelsens beslutning om skolenedlæggelse skal være truffet senest den 1. marts i det år, hvor nedlæggelsen skal have virkning fra august.
Indtil 2010 var fristen den 1. december i året forud for begyndelsen af det skoleår, hvori nedlæggelsen forventes at finde sted.
Enhedslisten opfordrer børne- og undervisningsministeren til at ændre fristen for anmeldelsen af nye skoleinitiativer, så forældre får reel mulighed for at oprette en friskole som erstatning for en folkeskole, som kommunebestyrelsen beslutter at nedlægge.
 Enhedslisten opfordrer børne- og undervisningsministeren til at ændre reglerne om indbetaling af depositum, således at depositummet som udgangspunkt skal tilbagebetales, selv om friskolen ikke bliver realiseret, i stedet for at depositummet som i dag tilfalder statskassen.
 Et fjerde mindretal i udvalget (LA) ønsker en forbedring af de frie grundskolers rammevilkår og tilslutter sig derfor, at koblingsprocenten for elever i frie grundskoler sættes op til 75 pct., at deadline for anmeldelse af nye skoleinitiativer rykkes til den 1. februar forud for skolestart, at depositum stillet af en forældregruppe ved anmeldelse af en ny skole tilbagebetales, såfremt skoleprojektet ikke realiseres, og at frie skoler skal kunne oprette vuggestuer.
 Liberal Alliance noterer sig, at de frie grundskoler sikrer, at der er et frit valg for forældre, at der er mangfoldighed i skoleudbuddet, og at der eksisterer et pædagogisk og læringsmæssigt udviklingssted, der også påvirker og udvikler folkeskolen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for beretningens afgivelse ikke repræsenteret med medlemmer i udvalget og havde dermed ikke adgang til at komme med politiske bemærkninger i beretningen.
 P. u. v.
Orla Hav Udvalgsformand Bilag 1 Oversigt over bilag vedrørende B 30 Bilagsnr.
