Skriftlig fremsættelse (25. januar 2012) Beskæftigelsesministeren (Mette Frederiksen) Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats (Nedsættelse af varighedskrav til ret og pligt tilbud og ændring af tidspunktet for gentagen aktivering for ikke arbejdsmarkedsparate kontanthjælpsmodtagere, der er fyldt 30 år, m.v.) (Lovforslag nr.
L 76) Lovforslaget udmønter dele af finanslovsaftalen for 2012, som er indgået mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
Lovforslaget har til formål at medvirke til at gøre beskæftigelsesindsatsen mere fleksibel i forhold til indsatsen for den enkelte ledige.
Med ændringerne får kommunerne mulighed for at tilrettelægge en mere smidig og individuel indsats.
 Lovforslaget indeholder følgende elementer:
  Det foreslås at nedsætte varighedskravet til ret og pligt tilbud fra 4 til 2 uger for dagpenge- og kontanthjælpsmodtagere, således at disse ledige ikke bliver mødt med et ufleksibelt standardkrav om at skulle deltage i tilbud i 4 uger, ofte uden vurdering af, om det er det bedste for pågældende.
 Det foreslås, at ikke arbejdsmarkedsparate kontanthjælpsmodtagere, der er fyldt 30 år, har ret og pligt til at påbegynde efterfølgende tilbud efter 12 måneders ledighed i stedet for efter 6 måneder.
Med forslaget gøres reglerne mere fleksible for denne målgruppe, således at kommunerne får mulighed for at gennemføre en mere individuelt tilrettelagt indsats.
 De samlede økonomiske konsekvenser af lovforslaget er mindreudgifter for det offentlige på 199,7 mio. kr. i 2012, og 179,5 mio. kr. i 2013 og frem.
 Det foreslås, at loven træder i kraft den 12. marts 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
