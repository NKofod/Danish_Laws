 De for handelsrejsende gældende fradrag blev ikke anset for  

 anvendelige i et tilfælde, hvor der fortrinsvis var tale om indkøb af papir  

 til en genbrugsvirksomhed.
 Lagerforvalter A klagede for indkomståret 1985 over, at de stedlige  

 skattemyndigheder ikke havde godkendt hans fradrag på 11.850 kr. - 158 dage a  

 75 kr. - for rejsedage efter reglerne for handelsrejsende, men alene havde  

 godkendt fradrag for udearbejde med 3.476 kr. - 158 dage a 22 kr. - og et  

 skønsmæssigt fradrag på 2.000 kr. for merudgifter i forbindelse med  

 rejsedage.
Det fremgik, at klageren den 1. april 1985 var blevet ansat i et firma,  

 der beskæftigede sig med opkøb og produktion af returpapir.
Klageren anså sig  

 for omfattet af den personkreds, der er berettiget til at benytte det for  

 handelsrejsende gældende standardfradrag.
Til støtte herfor henviste han til,  

 at han var omfattet af kommissionslovens § 85, idet han for sin arbejdsgiver  

 rejste fra sted til sted for at optage ordrer vedrørende varer til senere  

 levering.
Efter den seneste domspraksis på området var han derfor berettiget  

 til det foretagne standardfradrag.
Klagerens arbejdsgiver havde oplyst, at produkterne til firmaets  

 produktion fremskaffedes på det jyske marked gennem udvikling af rationelle  

 løsninger til såvel private som offentlige virksomheder.
Det var  

 virksomhedens mål gennem salgsorienteret indkøbsarbejde at være  

 markedsførende med henblik på løsning/salg af renovationsordninger med  

 henblik på genbrug af papir.
Kontakten til markedet søgtes opnået både gennem  

 den personlige indsats og gennem direkte og indirekte reklame.
Den personlige  

 indsats skulle sikre en optimal service- og leverandørpleje, således at  

 leverandørstaben kunne fastholdes, og samtidig sikre nye samarbejdskontakter.  

 Klagerens arbejdsgiver havde understreget, at virksomhedens  

 indkøbsaktiviteter var altafgørende for selskabets omsætning og  

 indtjeningsevne.
Klageren var ansat i firmaet som indkøber, og hans job  

 bestod kort fortalt i at bevare/udbygge firmaets kundeleverandørkreds.  

 Klagerens opgaver omfattede bl.a. opkøb af returpapir fra leverandørerne,  

 salg af udstyr til leverandørerne samt salg af rådgivning på konsulentbasis  

 til virksomheder med behov for udsortering af genanvendelige produkter fra  

 virksomhedens affald.
 Det var endelig oplyst, at klageren havde bil med biltelefon stillet til  

 rådighed, og han havde deltaget i de traditionelle sælgerkurser.
Efter de tilvejebragte oplysninger om klagerens arbejdsforhold, herunder  

 at arbejdet hovedsageligt havde bestået i indkøb, fandt Landsskatteretten  

 ikke, at klageren kunne anses for omfattet af de regler, der gælder for  

 handelsrejsende m.fl.
Da klageren ikke havde sandsynliggjort eller  

 dokumenteret de af ham i forbindelse med rejsedagene afholdte udgifter, måtte  

 det ham tilkommende fradrag fastsættes efter et skøn.
Da retten ikke fandt  

 grundlag for at ændre det skøn, der var udøvet ved ansættelsen, blev den  

 påklagede ansættelse herefter stadfæstet.
 LV 1987, D. 3.17.
