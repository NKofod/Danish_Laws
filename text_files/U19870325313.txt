 Ifølge protokollat mellem Jernets Arbejdsgiverforening og CO-Metal var  

 der opnået enighed om overenskomstfornyelse under forbehold af  

 organisationernes godkendelse i henhold til organisationernes vedtægter.  

 Ifølge protokollatet var der enighed om, at forhandlingsresultatet skulle  

 indgå i det mæglingsforslag, som Statens Forligsmand forventedes at fremsætte  

 på det private arbejdsmarked i forbindelse med overenskomstfornyelserne 1987.
 Forligsmanden fremsatte senere et mæglingsforslag indeholdende bl.a.
»de forhandlingsresultater, hvor parterne har været enige om, at  

 forhandlingsresultatet skulle indgå i det mæglingsforslag, som man  

 forventede, at Forligsmanden fremsatte.....«.
Et forbund uden for LO,  

 der var part i en overenskomst, hvis fornyelse også var led i det af  

 Forligsmanden fremsatte mæglingsforslag, gjorde gældende, at Forligsmanden  

 havde overskredet sin kompetence ved at medinddrage et område, hvis parter  

 havde færdigforhandlet et fuldstændigt overenskomstforlig, og uden at sagen  

 havde været genstand for forhandling i Forligsinstitutionen.
Der blev  

 endvidere henvist bl.a.
 til CO-Metals vedtægter.
 Arbejdsretten fandt, at Forligsmanden havde været berettiget til at  

 lade forhandlingsresultaterne indgå i mæglingsforslaget, da disse ikke havde  

 manifesteret sig i indgåelse af overenskomster, idet det - som det fremgik af  

 de afgivne vidneforklaringer - afhang af forhandlingerne på det øvrige  

 arbejdsmarked, om forhandlingsresultaterne kunne føre til overenskomster.
 Forligsmandens ret til at fremsætte mæglingsforslag var uafhængig af,  

 hvad der måtte være bestemt i organisationernes vedtægter.
 En begæring fra en række fagforeninger under LO om at indtræde som  

 biintervenienter til støtte for klagernes påstand under sagen blev ikke taget  

 til følge, jfr. grundsætningen i arbejdsretslovens § 14.
 Under denne sag har Sømændenes Forbund i Danmark i medfør af § 15, stk. 2,  

 i lov om mægling i arbejdsstridigheder indklaget Statens Forligsmand for  

 Arbejdsretten med påstand om, at indklagede tilpligtes at anerkende, at det  

 af forligsmanden den 11. februar 1987 stillede mæglingsforslag går ud over  

 Forligsmandens kompetence.
 Indklagede har påstået frifindelse.
 Sagens nærmere omstændigheder er følgende:
Den 18. september 1986 blev der mellem Jernets Arbejdsgiverforening og  

 Centralorganisationen af Metalarbejdere i Danmark vedtaget  

 »Forhandlingsregler for fornyelse af overenskomsterne mellem JA og  

 CO-Metal 1986/87«.
Punkt 3 i disse forhandlingsregler lyder:
 »Forhandlingerne skal være afsluttet senest den 16. januar 1987.
Er der senest den 16. januar 1987 opnået enighed mellem  

 overenskomstparterne om grundlaget for at forny en overenskomst, og dette  

 grundlag skal underkastes urafstemning eller forelægges en kompetent  

 forsamling, sker dette under henvisning til de i hhv.
JAs og COs vedtagne  

 love, medmindre andet aftales.
Svaret skal afgives snarest gørligt og senest  

 den 11. februar 1987.
Såfremt et forhandlingsresultat forkastes ved afstemning, kan eventuel  

 konflikt herefter varsles efter behørig opsigelse af overenskomsten til  

 ikrafttræden tidligst den 2. marts 1987.« Den 15.-16. januar 1987 underskrev JA og CO-Metal følgende »PROTOKOLLAT Ved de afsluttende overenskomstforhandlinger afholdt den 15./16. januar  

 1987 er nedenstående organisationer enedes om vedlagte ændringer i  

 overenskomst og lærlingebestemmelser.
Organisationerne er endvidere enedes om  

 vedlagte protokollater.
 Der tilbagestår herefter ikke yderligere krav.
 Ovenstående er indgået under forbehold af nedenstående organisationers  

 godkendelse i henhold til organisationernes vedtægter.
Der er mellem parterne enighed om, at forhandlingsresultatet indgår i det  

 mæglingsforslag, som det forventes, at statens forligsmand fremsætter i  

 forbindelse med overenskomstfornyelsen på det private arbejdsmarked.
I modsat  

 fald henholdes til de af 18. september 1986 vedtagne forhandlingsregler.
Jernets Centralorganisationen af Arbejdsgiver- Metalarbejdere i Danmark forening Vagn-Aage Jensen (sign.) Georg Poulsen (sign.) Sven F.
Thomsen (sign.) Willy Strube (sign.)» Protokollatet fremsendtes af parterne til forligsmanden med en skrivelse  

 af 22. januar 1987, hvori det bl.a. hed der:
 »Såfremt der ikke skulle fremkomme et mæglingsforslag for det private  

 arbejdsmarked, henholdes der til de af 18. september 1986 mellem  

 organisationerne vedtagne forhandlingsregler.
 Med henvisning hertil vedlægges det protokollat som blev underskrevet den  

 16. januar 1987 mellem vore organisationer bilagt de ændringer i overenskomst  

 og lærlingebestemmelser samt protokollater, som parterne er blevet enige om.  

 I tilslutning hertil vedlægges en skriftlig aftale af 22. januar til  

 tydeliggørelse af det indgåede forhandlingsresultat.
Vore organisationer vil snarest muligt i fællesskab fremsende den  

 formulerede tekst, som skal indgå i mæglingsforslaget.« Det er oplyst, at der på en række andre overenskomstområder blev indgået  

 aftaler, der er identiske med aftalen i protokollatet mellem JA og CO-Metal.  

 Det gælder således forhandlingsresultater indgået mellem  

 Entreprenørforeningen og Specialarbejderforbundet i Danmark og mellem Dansk  

 Arbejdsgiverforening/Butiks- og Kontorvirksomhedernes Arbejdsgiverforening og  

 Handels- og Kontorfunktionærernes Forbund i Danmark.
 Det af forligsmanden den 11. februar 1987 stillede mæglingsforslag er - i  

 uddrag - sålydende:
 »Samtlige de mellem organisationer og enkeltvirksomheder under Dansk  

 Arbejdsgiverforening på den ene side og organisationer under  

 Landsorganisationen i Danmark og afdelinger af disse organisationer på den  

 anden side indtil 1. marts 1987 bestående overenskomster fornys for tiden  

 indtil 1. marts 1991 på nedenstående vilkår.
 Det samme gælder indtil 1. marts 1987 bestående overenskomster mellem  

 organisationer og organisationsafdelinger under Landsorganisationen i Danmark  

 på den ene side og ..... på den anden side.
 Det samme gælder endvidere indtil 1. marts 1987 bestående overenskomster  

 mellem organisationer og enkeltvirksomheder under Dansk Arbejdsgiverforening  

 på den ene side og Sømændenes Forbund i Danmark, ..... på den anden side.
 A.
 De mellem parterne ved forhandlinger i Forligsinstitutionen aftalte  

 ændringer i overenskomsterne er i deres helhed led i mæglingsforslaget. .....
 B.
 De forhandlingsresultater, hvor parterne har været enige om, at  

 forhandlingsresultatet skulle indgå i det mæglingsforslag, som man  

 forventede, at Statens Forligsmand fremsatte i forbindelse med  

 overenskomstfornyelsen på det private arbejdsmarked, betragtes som led i  

 dette mæglingsforslag.
 C.
 Særlige bestemmelser for enkelte overenskomstområder.
 1. Overenskomsten mellem Entreprenørforeningen og Jord- og  

 Betonarbejdernes Fagforening, København, fornys på samme vilkår som fastsat i  

 forhandlingsresultatet vedrørende landsoverenskomsten (Provinsen og  

 Københavnsområdet 1. og 2. zone) mellem Entreprenørforeningen og  

 Specialarbejderforbundet i Danmark.
 D.
 For øvrige overenskomstforhold, herunder de hvorom der ikke har kunnet  

 opnås enighed, bliver følgende gældende:
Hver enkelt af de foran anførte bestemmelser i mæglingsforslaget er led i  

 det samlede mæglingsforslag, som i henhold til § 12, stk. 1, i  

 lovbekendtgørelse af 21. december 1971 af lov om mægling i  

 arbejdsstridigheder skal betragtes som en helhed.« Af lovene for Centralorganisationen af Metalarbejdere i Danmark citeres  

 følgende:
 »§ 3, stk. 6.
 Forretningsudvalget ..... er bemyndiget til i enhver henseende at  

 forpligte Centralorganisationen, jfr. dog § 8.
 § 8.
 Fornyelse af Centralorganisationens hovedoverenskomst med Jernets  

 Arbejdsgiverforening skal forelægges medlemmerne af de tilsluttede forbund  

 til en fælles urafstemning, hvor almindelig stemmeflerhed er afgørende, når  

 overenskomstforslaget er fremkommet som resultat af forhandling direkte  

 mellem de to overenskomstparter.
Inddrages Centralorganisationen i en overenskomstsituation, hvor det  

 eventuelle overenskomstforslag tilvejebringes enten under  

 hovedorganisationernes eller Forligsinstitutionens medvirken, foregår  

 afstemningen i henhold til de til enhver tid for sådanne afstemninger  

 gældende regler.« Lovene for Specialarbejderforbundet i Danmark indeholder i § 26, stk. 5,  

 følgende bestemmelse:
»Foreligger der et forhandlingsresultat for forbundets  

 overenskomster, der udløber henholdsvis 1. marts eller 1. april, sendes dette  

 ud til urafstemning blandt de respektive medlemmer og afgøres ved almindelig  

 stemmeflerhed.
Foreligger der et forligsmandsforslag for de  

 forbundsoverenskomster, der udløber henholdsvis 1. marts eller 1. april,  

 indkaldes repræsentantskabet for ved almindelig stemmeflerhed at tage  

 stilling til, hvorvidt foreliggende forslag skal anbefales medlemmerne til  

 vedtagelse eller forkastelse ved en urafstemning, der foretages efter de i  

 forligsmandsloven fastsatte regler.
Repræsentantskabet kan bemyndige hovedbestyrelsen til at tage stilling til  

 enkelte resterende overenskomster eller dele deraf.« Formanden for Centralorganisationen af Metalarbejdere i Danmark, Georg  

 Poulsen, har afgivet vidneforklaring om omstændighederne ved oprettelsen af  

 protokollatet af 15.-16. januar 1987. Han har forklaret, at man har fulgt  

 sædvanen fra tidligere overenskomstforhandlinger, når man har indsat  

 afsnittet om forbeholdet om organisationernes godkendelse i henhold til  

 organisationernes vedtægter.
Der var ikke tale om indgåelse af en endelig  

 overenskomst, men der var opnået et forhandlingsresultat.
På dette tidspunkt,  

 den 15.-16. januar 1987, var forhandlingerne på de øvrige overenskomstområder  

 ikke afsluttet.
Hvis der ikke opnåedes tilfredsstillende resultater på disse  

 andre områder, ville underskriverne på arbejdstagerside af det i denne sag  

 omhandlede protokollat tage deres stilling op til overvejelse, endda med den  

 mulighed, at man måtte anbefale sine medlemmer at stemme »Nej« til  

 forhandlingsresultatet.
Afsnittet om, at forhandlingsresultatet skulle indgå  

 i Forligsmandens mæglingsforslag, blev indsat på forlangende af gruppeformand  

 i Specialarbejderforbundet Willy Strube.
Det var en absolut forudsætning for  

 at opnå hans underskrift på protokollatet.
Det var nødvendigt at sikre  

 solidariteten på arbejdstagerside ved overenskomstfornyelserne.
På  

 tidspunktet for protokollatets underskrift ville det afhænge af  

 overenskomstforhandlingernes forløb, om man skulle gå frem efter § 8, 1. stk.  

 eller § 8, 2. stk. i Centralorganisationens love.
Fra  

 Specialarbejderforbundets side havde det allerede i efteråret 1986 været  

 klart fremme, at man ønskede en sammenkædning af overenskomstforhandlingerne.  

 Det havde derfor været genstand for en juridisk vurdering hos  

 Centralorganisationen, om en bestemmelse, som den indsatte, om optagelse i  

 mæglingsforslaget ville være i strid med Centralorganisationens love.  

 Resultatet af denne vurdering var, at det ville være i orden.
Der blev i  

 forbindelse med fremsendelsen af protokollatet med bilag til Forligsmanden  

 ikke fremsat nogen anmodning om sammenkædning med overenskomstforslag på  

 andre overenskomstområder.
Der havde ikke været nogen mundtlig kontakt i  

 forbindelse med fremsendelsen af protokollatet med skrivelsen af 22. januar  

 1987. Der blev fremsendt 1. strejkevarsel den 12. februar 1987 for det  

 område, der er dækket af protokollatet, og 2. strejkevarsel cirka en uge  

 senere med angivelse af strejkeområder.
Formanden for Jernets Arbejdsgiverforening, Vagn-Aage Jensen har som vidne  

 forklaret, at han ikke kender Centralorganisationens love.
Det var klart, at  

 han måtte forbeholde sig godkendelse af sin organisation i overensstemmelse  

 med dens vedtægter, bl.a. af hensyn til bestemmelsen i § 23 i vedtægterne for  

 Dansk Arbejdsgiverforening.
Det var et ønske fra arbejdstagerside, at  

 forhandlingsresultatet skulle indgå i et forventet kommende mæglingsforslag.  

 Ellers ville man ikke skrive under.
Nogen tid efter protokollatets  

 underskrift blev det på et hovedbestyrelsesmøde vedtaget at udsende  

 lockoutvarsel.
Klagerne har ikke anfægtet Forligsmandens ret til i medfør af § 12 i loven  

 om mægling i arbejdsstridigheder at sammenkæde mæglingsforslaget vedrørende  

 klagernes overenskomst med organisationer og enkeltvirksomheder under Dansk  

 Arbejdsgiverforening med andre overenskomstforslag, der har været genstand  

 for mægling i Forligsinstitutionen.
De har imidlertid til støtte for deres  

 påstand anført, at Statens Forligsmand ikke har hjemmel til at fremsætte  

 mæglingsforslag på områder, hvis parter har færdigforhandlet et fuldstændigt  

 overenskomstforlig.
Han har heller ikke haft kompetence til på grundlag af  

 påberåbte »tilkendegivelser« herom i overenskomstforlig - som  

 protokollatet af 15.-16. januar 1987 eller tilsvarende dokumenter - at  

 medtage sådanne forlig i sit mæglingsforslag.
Klagerne har nærmere anført, at en betingelse for, at Forligsmanden kan  

 stille et mæglingsforslag i medfør af lovens § 4, stk. 3, er, at sagen har  

 været genstand for forhandling i Forligsinstitutionen.
Forligsmandens  

 beføjelse er begrænset af bestemmelserne i lovens § 3, stk. 1. Forligsmanden  

 kan efter 1. punktum i dette stykke først gribe ind, »når der er grund  

 til at befrygte arbejdsstandsning, eller arbejdsstandsning er indtrådt«,  

 og kun, »for så vidt forhandlingerne mellem parterne i henhold til de  

 mellem dem vedtagne bestemmelser er ført og fra en af siderne erklæret  

 afsluttet uden resultat.« For så vidt angår de af det nævnte protokollat  

 og de tilsvarende dokumenter omfattede aftaler er forhandlingerne efter  

 klagernes opfattelse netop ikke afsluttet uden resultat, idet det i  

 protokollatet er anført, at der herefter ikke tilbagestår yderligere krav.  

 Statsmagtens indgriben i en sådan situation er efter lovteksten uønsket,  

 hvortil kommer, at det af selve protokollatets tekst fremgår, at det deri  

 indeholdte forlig forudsættes underkastet »godkendelse i henhold til  

 organisationernes vedtægter«, hvilket i det foreliggende tilfælde bl.a.  

 vil sige afstemning i henhold til Centralorganisationens vedtægter.
Heller  

 ikke 2. punktum i § 3, stk. 1, hjemler efter klagernes mening nogen ret for  

 Forligsmanden til at stille mæglingsforslag som sket, idet de førte  

 forhandlinger netop var afsluttet med et resultat.
Når forligsmanden i  

 tidligere overenskomstsituationer har medinddraget områder, på hvilke der var  

 opnået resultater ved direkte forhandlinger mellem parterne uden hans  

 bistand, har det drejet sig om tilfælde, hvor der var opnået enighed om dele  

 af overenskomststoffet under decentrale forhandlinger, men hvor centrale  

 spørgsmål var forhandlet under hans medvirken.
På faglige områder, hvor der  

 var opnået enighed om overenskomsterne i deres helhed uden forligsmandens  

 medvirken, er de holdt uden for mæglingsforslag.
Det var således tilfældet i  

 1983.
Når der således efter klagernes opfattelse ikke er lovgrundlag for  

 Forligsmandens indgriben, er spørgsmålet som nævnt, om en anmodning eller  

 tilkendegivelse fra parterne kan gøre ham kompetent.
Klagerne bestrider for  

 det første, at der foreligger nogen sådan tilkendegivelse fra parterne i  

 protokollatet af 15.-16. januar 1987, idet der i dette er henvist  

 udtrykkeligt til »godkendelse i henhold til organisationernes  

 vedtægter.« Skulle det imidlertid blive lagt til grund, at der  

 foreligger en sådan tilkendegivelse, kan det ikke føre til nogen udvidelse af  

 den kompetence, som ved lovmæssigt fastsatte begrænsninger er tillagt  

 Forligsmanden.
Han var bekendt med Centralorganisationens love.
Overholdelsen  

 af dem var ifølge protokollatet en betingelse for det indgåede forlig.
I  

 henhold til dem skulle overenskomstforslaget være sendt til fælles  

 urafstemning hos medlemmerne af de tilsluttede forbund, hvor almindelig  

 stemmeflerhed er afgørende.
Endelig bestrides det under alle omstændigheder,  

 at de af forbund og/eller hovedorganisationer tilkendegivne ønsker kan  

 legitimere Forligsmandens kompetence i forhold til Sømændenes Forbund i  

 Danmark.
Indklagede har til støtte for frifindelsespåstanden anført, at  

 lovgivningen vedrørende mægling i arbejdsstridigheder lige fra den første lov  

 om udnævnelse af en forligsmand i arbejdsstridigheder af 12. april 1910 har  

 været præget af, at den er bragt til veje i et samarbejde med  

 arbejdsmarkedets parter.
Denne lovgivning indeholder ikke skarpe grænser for  

 Forligsmandens virke.
Hvis to parter på arbejdsmarkedet er enige om at ønske  

 hans bistand, skal han ikke juridisk efterprøve grænserne for sit virke.  

 Fortolkningen af loven i henseende til omfanget af hans kompetence må ske ud  

 fra skønsmæssige overvejelser af, hvad der er hensigtsmæssigt til løsning af  

 den hovedopgave, som foreligger: at undgå konflikt.
Skønnet skal udøves både  

 i parternes og i det offentliges interesse.
Det, der sætter grænsen for hans  

 virke i henseende til spørgsmålet om fremsættelse af mæglingsforslag, er det  

 hensigtsmæssighedsbetonede, om der er udsigt til, at et mæglingsforslag kan  

 forventes at blive vedtaget eller ej.
Hvis man ser på ordlyden af lovens § 3,  

 stk. 1, 1. punktum, i relation til den foreliggende sag, var forholdet netop  

 det, at der var grund til at befrygte arbejdsstandsning.
Protokollatet af  

 15.-16. januar 1987 og de identiske aftaler på andre overenskomstområder var  

 ikke endelige overenskomster.
Hvis der skete vedtagelse på den ene eller  

 anden måde, kunne disse aftaler blive til overenskomster, men der forelå ikke  

 vedtagelse.
Det ses da også af, at der senere blev udvekslet konfliktvarsler.  

 Det fremgår af de afgivne vidneforklaringer, at det forhandlingsresultat, som  

 fremgår af protokollatet, ikke ville kunne holde, hvis det øvrige  

 arbejdsmarked lagde sig på et andet niveau.
Derfor var der behov for at få  

 den klausul med, at det skulle medtages i det mæglingsforslag, der  

 forventedes stillet.
Der ligger ingen tidsmæssig begrænsning i ordet  

 »befrygtes« i § 3, stk. 1, 1. punktum.
Der behøver ikke at være  

 nogen overhængende risiko for konflikt, for at Forligsmanden kan yde sin  

 medvirken.
Dertil kommer, at det direkte i § 3, stk. 1, 2. punktum, er  

 udtalt, at Forligsmanden på et tidligere tidspunkt kan gribe ind i sagen.
Af  

 § 4, stk. 3, fremgår, at Forligsmanden kan fremsætte mæglingsforslag, når han  

 finder det formålstjenligt.
Der har således været et klart legalt grundlag  

 for Forligsmandens optræden.
Dertil kommer efter indklagedes opfattelse, at der ikke ved indgåelsen af  

 protokollatet af underskriverne er sket nogen tilsidesættelse af  

 organisationernes vedtægter.
Forbeholdet om godkendelse i henhold til  

 organisationernes vedtægter er sædvanligt og nødvendigt, bl.a. af hensyn til  

 bestemmelsen i § 23 i vedtægterne for Dansk Arbejdsgiverforening.
Forbeholdet  

 er indsat også for det tilfælde, at der ikke blev stillet noget  

 mæglingsforslag.
Forhandlerne har ikke givet sig ind under Forligsmandens  

 område, men sørget for ikke at holde sig uden for dette.
Hvis det måtte blive  

 antaget, at forhandlerne har tilsidesat organisationernes vedtægter, er det  

 uden betydning for Forligsmandens virksomhed.
Forligsmanden er ved  

 fremsættelsen af sit mæglingsforslag ikke bundet af, hvad der står i  

 organisationernes vedtægter.
Forligsmandens stilling i henseende til at  

 fremsætte mæglingsforslag var ganske den samme før og efter den 19. januar  

 1987, hvor han modtog protokollatet fra parterne.
Reglen i § 12 i  

 forligsmandsloven har to formål: at varetage det samfundsmæssige hensyn at  

 undgå konflikt og at varetage parternes interesse i at undgå konflikt.  

 Underskriverne af protokollatet har vist deres interesse i, at der blev  

 tilvejebragt en fredelig udgang på den foreliggende overenskomstsituation.  

 Det har Forligsmanden med rette tillagt betydning.
Dertil kommer, at klagerne  

 i denne sag ikke er part i protokollatet.
Klagerne har ikke protesteret mod  

 Forligsmandens sammenkædning af deres overenskomst med de øvrige  

 overenskomster i mæglingsforslaget.
Det, de ønsker, er at forringe chancerne  

 for at få et mæglingsforslag vedtaget.
Der findes ikke i forligsmandsloven  

 regler, der varetager sådanne hensyn.
Tværtimod har de hensyn, som begge  

 arbejdsmarkedets parter har ønsket at varetage gennem reglerne i  

 forligsmandsloven, været at undgå konflikt på arbejdsmarkedet.
Klagerne kan  

 ikke påberåbe sig andre organisationers vedtægter til støtte for, at de selv  

 ønsker at udvide deres konfliktret.
 Arbejdsretten skal udtale:
Arbejdsretten finder det af afgørende betydning for sagens afgørelse, at  

 afsnit B i Forligsmandens mæglingsforslag omhandlede forhandlingsresultater.  

 Der var således ikke tale om, at disse forhandlingsresultater havde  

 manifesteret sig i indgåede overenskomster.
Om disse forhandlingsresultater  

 kunne føre til overenskomster, afhang, som det er fremgået af de afgivne  

 vidneforklaringer, af forhandlingerne på det øvrige arbejdsmarked.
Det følger  

 herefter direkte af bestemmelsen i forligsmandslovens § 3, stk. 1, 2.  

 punktum, at Forligsmanden har haft hjemmel til på foranledning af parterne at  

 yde sin medvirken til tilvejebringelse af nye overenskomster.
Forligsmandens  

 ret til at fremsætte mæglingsforslag i medfør af lovens § 4, stk. 3, er  

 uafhængig af, hvad der måtte være bestemt i organisationernes vedtægter.  

 Forligsmanden findes herefter ikke ved sit mæglingsforslag af 11. februar  

 1987 at være gået ud over sin kompetence, og indklagedes frifindelsespåstand  

 vil derfor være at tage til følge.
 Klagerne findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Indklagede, Statens Forligsmand, frifindes for den af klagerne, Sømændenes  

 Forbund i Danmark, under denne sag nedlagte påstand.
 Klagerne betaler 2.000 kr. i sagsomkostninger til Arbejdsretten.
