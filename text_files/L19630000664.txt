 Den 28. november 1962 er der i Buenos Aires blevet undertegnet følgende  

 aftale mellem Danmark og Argentina om militærtjeneste:
 Aftale mellem Danmarks regering og Argentinas regering vedrørende  

 militærtjeneste.
 Kongeriget Danmarks regering og Republikken Argentinas regering, der er  

 besjælet af ønsket om i en venskabelig forståelsens ånd at overvinde  

 vanskelighederne i forbindelse med militærtjenesten for personer, der ifølge  

 den danske lovgivning er er danske statsborgere, og som i henhold til de  

 argentinske love er argentinske statsborgere, er blevet enige om følgende  

 bestemmelser:
 Artikel 1. Personer, som er danske statsborgere ifølge  

 lovgivningen i Kongeriget Danmark, og som er argentinske statsborgere ifølge  

 lovgivningen i Republikken Argentina, vil i fredstid være fritaget for den  

 militærtjeneste, der måtte påhvile dem ifølge argentinsk lovgivning, når de  

 ved dokumentation, udstedt af de danske myndigheder, kan bevise, at de har  

 aftjent den værnepligt, der påhviler dem ifølge dansk lovgivning, eller er  

 blevet difinitivt fritaget for denne pligt.
 Artikel 2. Personer, som er danske statsborgere ifølge  

 lovgivningen i Kongeriget Danmark, og som er argentinske statsborgere ifølge  

 lovgivningen i Republikken Argentina, vil i fredstid være fritaget for den  

 militærtjeneste, der måtte påhvile dem ifølge dansk lovgivning, når de ved  

 dokumentation, udstedt af de argentinske myndigheder, kan bevise, at de har  

 aftjent den værnepligt, der påhviler dem ifølge argentinsk lovgivning, eller  

 er blevet definitivt fritaget for denne pligt.
 Artikel 3. Ovenstående bestemmelser har i ingen henseende  

 indflydelse på de nævnte personers juridiske stilling med hensyn til  

 statsborgerskab.
 Artikel 4. Nærværende aftale træder i kraft på dagen for dens  

 undertegnelse, og den vil forblive gyldig, indtil den måtte blive opsagt af  

 et af de to lande med tre måneders varsel til udgangen af et kalenderår.
 Til bekræftelse heraf undertegnes fire eksemplarer af nærværende aftale,  

 to på dansk og to på spansk, alle af samme gyldighed, i Buenos Aires, den 28.  

 november 1962.
 For Republikken Argentinas regering:
 (sign.) Carlos Manuel Muniz.
 For Kongeriget Danmarks regering:
 (sign.) Harry Toyberg-Frandzen.
 Udenrigsministeriet, den 7. februar  

 1963.
 Per Hækkerup.
