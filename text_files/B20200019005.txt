Bekendtgørelse om Dansk Vækstkapital III I medfør af § 9 i lov nr. 691 af 8. juni 2018 om Vækstfonden fastsættes:
Stiftelse af investeringsenhed § 1. Vækstfonden stifter en investeringsenhed ved navn Dansk Vækstkapital III, der har juridisk status af et kommanditselskab (K/S).
 Stk. 2. Selskabets vedtægter aftales mellem investorerne i Dansk Vækstkapital III.
Selskabets opgaver § 2. Vækstfonden har ansvaret for den daglige ledelse og drift af selskabet.
 Stk. 2. Vækstfonden fastlægger i samarbejde med investorerne Dansk Vækstkapital IIIs investeringsstrategi.
Stk. 3. Dansk Vækstkapital III skal investere i både venturefonde, smallcap fonde, midcap fonde og fonde, der udbyder ansvarlig kapital, herunder mezzaninfonde.
Vækstfonden fastlægger den nærmere fordeling af midler på forskellige typer af investeringsfonde.
 Stk. 4. Vækstfonden er ansvarlig for at gennemføre investeringerne i investeringsfonde, og Vækstfonden tilsikrer, at investeringerne sker på kommercielle og markedsøkonomiske vilkår med henblik på at sikre et markedskonformt afkast.
 Stk. 5. Vækstfonden tilsikrer, at placeringen af kapital i investeringsfonde gennemføres effektivt og til de lavest mulige administrative omkostninger for Dansk Vækstkapital III.
 § 3. Vækstfonden fungerer som forvalter af Dansk Vækstkapital III.
Tilsyn § 4. Erhvervsministeriet fører tilsyn med Vækstfondens forvaltning af Dansk Vækstkapital III.
Stk. 2. Vækstfonden har pligt til at holde Erhvervsministeren orienteret om alle væsentlige forhold i Dansk Vækstkapital III, herunder væsentlige afvigelser fra selskabets budget.
Som led i dette afholdes der minimum et årligt møde mellem Erhvervsministeriet og direktøren for Vækstfonden.
 Stk. 3. Erhvervsministeren modtager minimum en gang årligt en afrapportering fra Dansk Vækstkapital III.
§ 5. Rigsrevisor har, jf.
Rigsrevisorlovens § 4, adgang til gennemgang af Dansk Vækstkapital IIIs årsrapport.
Ikrafttræden § 6. Bekendtgørelsen træder i kraft den 16. marts 2020.
