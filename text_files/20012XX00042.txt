Skriftlig fremsættelse (9. januar  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 ligebehandling af mænd og kvinder med hensyn til beskæftigelse og  

 barselorlov m.v., lov om dagpenge ved sygdom eller fødsel og lov om  

 børnepasningsorlov. (Udvidelse af barselorloven og ændring af  

 børnepasningsorloven).
(Lovforslag nr.
L 47).
Med lovforslaget ønsker regeringen at  

 fremlægge en model for, hvordan vilkårene for  

 børnefamilierne, herunder især vilkårene for de mindste  

 børn, efter regeringens opfattelse kan forbedres.
Regeringen  

 lægger i øvrigt op til, at spørgsmålet om en  

 udvidet barselorlov indgår i de kommende forhandlinger om finansloven  

 for 2002.
Med lovforslaget forlænges barselorloven fra 32 til  

 52 uger.
Hver af forældrene får efter den 14. uge efter  

 fødslen en individuel ret til 32 ugers fravær til orlov  

 (forældreorlov). Det indebærer bl.a., at forældrene  

 kan holde orlov sammen eller i forlængelse af hinanden - i alt i 64  

 uger.
Forældrene har efter den 14. uge efter  

 fødslen ret til fulde dagpenge i tilsammen 32 uger, som de kan  

 fordele, som de vil.
Forældrene kan dele denne dagpengeret, eller  

 moderen eller faderen kan bruge hele dagpengeperioden alene.
Hvis  

 forældrene vil bruge dagpengene over en periode på 38 uger, for  

 at barnet kan blive 1 år, før det skal passes uden for hjemmet,  

 nedsættes dagpengene, så de svarer til fulde dagpenge i 32  

 uger.
Familierne får en ret til at vælge at  

 udskyde mellem 8 og 13 uger af barselorloven til afholdelse på et  

 senere tidspunkt, indtil barnet fylder 9 år.
Disse uger skal afholdes i  

 en sammenhængende periode.
Det er også muligt efter aftale  

 med arbejdsgiveren at udskyde op til 32 ugers orlov til afholdelse på  

 et senere tidspunkt.
 Der er i forslaget indbygget mulighed for i større  

 omfang at afholde orloven fleksibelt.
 Som en konsekvens af den forlængede barselorlov  

 foreslås det, at reglerne om børnepasningsorlov ophæves  

 for børn født efter den 1. januar 2002. Der bliver en  

 overgangsordning for forældre i forhold til børn, der  

 fødes efter den 1. januar, men inden lovens ikrafttræden.
 Det foreslås, at lovforslaget træder i kraft  

 dagen efter bekendtgørelse i Lovtidende med virkning fra den 1. januar  

 2002.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
