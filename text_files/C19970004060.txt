Indholdsfortegnelse Indledning 1. Indholdet af lovændringen 2. Ændringer af betydning for den enkelte sag. 2.1.  

 Opfølgning efter 8 uger. 2.2. Opfølgningsplan.
 3. Generelle ændringer. 3.1. Medinddragelse af  

 virksomheder og de faglige organisationer. 3.2. Offentlige arbejdsgiveres  

 indberetning om ansattes sygefravær. 3.3. Ændring af refusionsreglerne.
 4. Almindelige vejledende bemærkninger om  

 tilrettelæggelsen af opfølgningen. 4.1. Praktiske erfaringer fra allerede  

 gennemførte forsøg. 4.2. Erfaringer med information til de sygemeldte. 4.3.  

 Tværfaglig indsats. 4.4. Sygedagpengeprofil.
 5. Konkret om opfølgningen. 5.1. Forberedelse af  

 opfølgningen. 5.2. Udarbejdelse af en opfølgningsplan. 5.3. Kommunens  

 muligheder for at medvirke til at bevare den sygemeldtes tilknytning til  

 arbejdsmarkedet.
6. Samarbejde med arbejdsmarkedets parter. 6.1. De  

 faglige organisationer. 6.2. Virksomheden. 6.3. Skal arbejdsmarkedets parter  

 medinddrages i alle sager? 7. Andre samarbejdspartnere. 7.1. Læger. 7.2.  

 Bedriftssundhedstjenesten. 7.3. Det Sociale Koordinationsudvalg m.fl.
 8. Sammenfattende bemærkninger om samarbejde.
 9. Forholdet til forvaltningsloven, herunder  

 indhentelse og videregivelse af fortrolige oplysninger som led i  

 opfølgningen. 9.1. Samtykket 9.2. Forvaltningslovens regler om videregivelse  

 af oplysninger.
Bilag 1. Eksempler på opfølgningsplaner Bilag 2. Liste over relevante pjecer.
Indledning Lov om dagpenge ved sygdom eller fødsel er ved lov nr. 1226 af 27.  

 december 1996 blevet ændret på en række punkter.
Det drejer sig først og  

 fremmest om en styrkelse af reglerne i lovens § 24 om kommunernes opfølgning  

 af de enkelte dagpengesager.
 Denne styrkelse af sygedagpengeopfølgningen skal ses i sammenhæng med, at  

 sygedagpenge er en korttidsydelse, og at mulighederne for, at den sygemeldte  

 bevarer tilknytningen til arbejdsmarkedet styrkes, når der sker en tidlig  

 vurdering af den sygemeldtes situation.
Muligheden for ikke at vende tilbage til arbejdsmarkedet svækkes i  

 forbindelse med en sygeperiode.
Dette skyldes uanset fraværsdiagnosen, at en  

 sygeperiode af en vis varighed i sig selv har uheldige virkninger.
Den kan  

 føre til, at den sygemeldte bliver passiv, og lang passivitet svækker  

 motivationen til at raskmelde sig.
Man bliver faglig usikker i forhold til de  

 krav, der stilles på arbejdspladsen, mister den sociale kontakt med  

 arbejdskollegerne, måske ophører arbejdsforholdet, og man bliver generelt  

 usikker på, hvad man selv kan klare.
I de følgende hovedpunkter 1-3 omtales de regler, der ifølge lovændringen  

 er bindende for kommunerne.
Punkterne 4 ff. består i vejledende  

 regler om, hvordan opfølgningen efter sygedagpengelovens § 24 kan  

 tilrettelægges.
 1. Indholdet af lovændringen.
Denne lovændring indebærer på opfølgningsområdet, Ændringerne i træder i kraft den 1. april 1997. Ændringen under punkt 5  

 træder dog i kraft den 31. marts og har betydning for de sager, hvor første  

 fraværsdag er den 3. februar 1997 eller senere.
 2. Ændringer af betydning for den enkelte sag.
 2.1. Opfølgning efter 8 uger.
Kommunen skal senest efter 8 uger og derefter mindst hver 8. uge tage den  

 sygemeldtes forhold op til vurdering.
Den sygemeldte skal direkte gennem en  

personlig samtale medinddrages i denne opfølgning.
 Det bemærkes, at selve 8-ugersreglen er en minimumsregel og er således  

 ikke til hinder for, at kommunen foretager en tidligere opfølgning.
 Reglen omfatter alle sygedagpengemodtagere, der på  

 ikrafttrædelsestidspunktet har været sygemeldt i 8 uger eller mere.
 2.2. Opfølgningsplan.
 Kommunen skal ved den første 8 ugers opfølgning som udgangspunkt tage  

 stilling til udarbejdelsen af en opfølgningsplan - d.v.s. en plan først og  

 fremmest for, hvilke foranstaltninger kommunen i samarbejde med de relevante  

 samarbejdspartnere kan gøre for at bringe den sygemeldte tilbage til  

 arbejdsmarkedet.
I de sager, hvor der ikke på opfølgningstidspunktet foreligger et  

 tilstrækkeligt grundlag for at lægge en sådan plan, kan udarbejdelsen heraf  

 udskydes indtil senest, når dagpengemodtageren har været sygemeldt i 6  

 måneder, regnet fra første sygedag inden for de sidste 12 måneder.
Opgørelsen  

 af de 6 måneders sygefravær inden for 12 måneder vil automatisk fremgå af  

 sygedagpengesystemet.
 Ved opgørelsen af de 6 måneder medregnes også de første 2 uger af  

 sygefraværet.
 Modtager kommunen underretning om sygefraværet efter 8 ugers fristen, må  

 kommunen hurtigst muligt herefter opstille en opfølgningsplan.
Det fremgår af bemærkningerne til lovændringerne, at opfølgningsplanen  

 f.eks. kan indebære et fortsat behandlingsforløb, indhentelse af generel  

 helbreds- eller statuserklæring m.v.
Endvidere kan opfølgningsplanen indebære  

 iværksættelse af revalidering i form af arbejdsprøvning, samt evt. ansøgning  

 om førtidspension.
 Det fremgår endvidere af bemærkningerne, at den sygemeldte også skal  

 medinddrages i opfølgningen, herunder udarbejdelsen af opfølgningsplanen, med  

 henblik på at give den pågældende større indflydelse på det videre  

 sagsforløb.
Det bemærkes, at kompetencen til udarbejdelse af opfølgningsplanen er hos  

 kommunen.
Hvis den sygemeldte ikke er enig i selve opfølgningsplanen, vil han  

 eller hun kunne klage over denne til Dagpengeudvalget.
 3. Generelle ændringer.
 3.1. Medinddragelse af virksomheder og faglige organisationer.
Opfølgningen skal som hidtil ske i samarbejde med en række  

 samarbejdsparter.
Ud over dem, der er omtalt i den hidtil gældende § 24  - læger, hospitals- og  

 revalideringsinstitutioner samt arbejdsformidlingen - skal samarbejdet efter  

 lovændringen også omfatte virksomheder og de faglige organisationer.
 Det bemærkes, at det er frivilligt, om virksomhederne og de faglige  

 organisationer ønsker at medvirke i opfølgningen.
 Forslag til dette samarbejde vil nærmere blive berørt nedenfor under pkt.  

 6 - 8.
 3.2. Offentlige arbejdsgiveres informationspligt om ansattes  

 sygefravær.
 Som en konsekvens af den fremrykkede kommunale sygedagpengeopfølgning skal  

 de offentlige arbejdsgivere for fremtiden underrette den sygemeldtes  

 bopælskommune, når den ansatte har været sygemeldt i 4 uger - mod tidligere  

 efter 2 måneder.
 3.3. Ændring af refusionsreglerne.
Refusionsreglerne ændres, således at kommunerne nu efter 8 uger - mod  

 tidligere 13 uger skal afholde 50% af udgifterne til sygedagpenge.
Denne  

 ændring træder i kraft den 31. marts 1997 og finder anvendelse på  

 sygdomstilfælde, hvor den første fraværsdag er den 3. februar 1997 eller  

 senere.
 4. Almindelige vejledende bemærkninger om  

 tilrettelæggelsen af opfølgningen.
 4.1. Praktiske erfaringer fra allerede gennemførte forsøg.
En række kommuner har på kommunalt initiativ med støtte fra  

 Socialministeriet iværksat forskellige forsøg på sygedagpengeområdet.
Nogle  

 af disse forsøg har bl.a. haft til formål så tidligt som muligt i  

 sygeforløbet at foretage en helhedsorienteret vurdering af den sygemeldtes  

 situation.
Hensigten hermed har ikke alene været at sikre personens  

 fastholdelse til arbejdsmarkedet, men også, at sygefraværet ikke blev længere  

 end nødvendigt.
Forsøgskommunerne har f.eks. arbejdet med, at den første  

 opfølgningssamtale fandt sted 4 - 8 uger efter sygemeldingen.
I denne samtale  

 tilstræbte man at få en samlet beskrivelse af den sygemeldtes situation op  

 til sygemeldingen, en beskrivelse af det arbejde, den pågældende havde,  

 herunder om jobkravene eller arbejdsfunktioner var blevet ændret, om arbejdet  

 medførte belastninger, som kunne være af betydning for helbredet.
 Herudover har flere kommuner selv iværksat projekter med henblik på  

 iværksættelse af en tidlig indsats overfor de sygemeldte.
 Kommunerne har f.eks. konstateret, at følgende omstændigheder kunne  

 indicere, at den enkelte kommune kunne overveje en tidligere opfølgning end  

 8-ugers opfølgningen:
 - Den sygemeldte eller lægen giver udtryk for, at der er et behov for at  

 skifte arbejde, omskoling m.v.
 - Den sygemeldte har tidligere gentagne gange været sygemeldt i længere  

 tid.
 - Den sygemeldte skifter ofte læge.
 - Sygemeldingen kommer i forbindelse med specielle omstændigheder:  

 opsigelse fra arbejdet, ledighed, konkurs.
 - På lægeattesten er der under behandling alene anført sygemelding.
 - På sygemeldingen eller lægeerklæringen er der anført  

 arbejdsskade/arbejdsbetinget sygefravær.
 - Den sygemeldte har hyppigt korterevarende fravær f.eks. 1-2-3-dage hver  

 eller hver anden uge gennem en vis periode.
 4.2. Erfaringer med information til de sygemeldte.
Den omstændighed, at man bliver sygemeldt, kan være en meget stor  

 omvæltning i ens liv.
Uvisheden om, hvad fremtiden vil bringe, gør mange  

 utrygge.
Som led i en forberedelse af selve opfølgningssamtalen i kommunen  

 anvender flere kommuner informationsmøder for de sygemeldte.
På disse møder  

 gives der en generel orientering om sygedagpengelovens regler, formålet med  

 opfølgningssamtalen, herunder om muligheden for at genoptage arbejdet nogle  

 få timer om dagen/ugen, omskoling eller deltagelse i kurser og uddannelse i  

 sygeforløbet.
 Måske kan den syge i en kortere periode overkomme et mindre belastende  

 arbejde.
I forbindelse med informationsmødet udleveres forskelligt  

 informationsmateriale, f.eks. folderen »Sygemeldt - og hvad gør du  

 så?» Der henvises nærmere vedr. denne pjece til bilag 2.
 Ved at afholde informationsmøder opnår man at medvirke til at gøre den  

 sygemeldte til en aktiv og medansvarlig part i sygedagpengeforløbet samt at  

 fjerne eventuel usikkerhed overfor den kommunale sagsbehandling.
 4.3. Tværfaglig indsats.
Det er erfaringen, at en tidlig tværfaglig indsats fra kommunens side er  

 af afgørende betydning for opfølgningen, herunder udarbejdelsen af en  

 opfølgningsplan for den enkelte sygedagpengemodtager og kommunen.  

 Tilstedeværelsen af faglig ekspertise i planlægning og opfølgning af  

 opfølgningsplanen har stor betydning ikke alene i forhold til ideer, men også  

 i forhold til at træffe beslutning om, hvad der - i forhold til den valgte  

 indsats og under hensyn til f.eks. den forventede effekt - vil være rigtigst  

 på længere sigt.
Det er således erfaringen, at det er en fordel, hvis det er  

 den samme medarbejder i kommunen, der foretager opfølgningen og sagsbehandler  

 spørgsmål om iværksættelse af revalidering eller ansøgning om førtidspension.
 Jo hurtigere, der kan skabes overblik over behovet for støtte og anlægges  

 et socialt helhedssyn, jo større er mulighederne for arbejdsfastholdelse.
 Endvidere har det den fordel, at man undgår intern ventetid i den enkelte  

 kommune.
 Det er også af afgørende betydning for opfølgningen, at der er så korte  

 ventetider som muligt på sygehusindlæggelse, sygehusbehandling,  

 speciallægeundersøgelser og arbejdsprøvning.
Lange ventetider kan være et alvorligt problem for såvel  

 arbejdsfastholdelse som for den tidlige sygedagpengeopfølgning.
Det kan være  

 svært for den enkelte kommune at gøre noget herved, men man har dog  

 forskellige muligheder, f.eks. følgende:
 - Kommunens lægekonsulent f.eks. i samråd med den praktiserende læge kan  

 kontakte de lokale sygehusafdelinger i forbindelse med ventetid med henblik  

 på fremrykning af tidspunkt for behandlingen.
 - Tage i betragtning, at man i nogle tilfælde kan påbegynde en  

 forrevalidering eller starte et egentligt revalideringsforløb, selv om den  

 sygemeldte ikke er endeligt færdigbehandlet.
- Samarbejde med den praktiserende læge om eventuelle andre muligheder i  

 systemet.
Hvis der er lang ventetid på den ønskede behandling, kan man  

 undersøge, om der er kortere ventetid for behandlingen på andre sygehuse  

 eller hos andre speciallæger.
 - Indgå i en dialog med læger, speciallæger m.fl. om konsekvenserne af  

 lange ventetider.
4.4. Sygedagpengeprofil Med henblik på tilrettelæggelsen af kommunens opfølgningsarbejde har  

 forsøgene vist, at det er vigtigt, at man i den enkelte kommune har et  

 overblik over sammensætningen af sygedagpengemodtagerne, deres køn, alder,  

 hvorfor de sygemeldes, en opgørelse over, hvor længe sygedagpengesagerne  

 varer, og årsagen til, at sygedagpengesagen ophører, samt fra hvilke  

 erhvervsgrene og virksomheder sygedagpengemodtagerne hidrører.
Det sidste vil  

 være vigtigt i forbindelse med iværksættelse af en forebyggende indsats.
Endeligt er det også vigtigt for kommunen i forbindelse med  

 tilrettelæggelsen af det sociale arbejde, herunder den forebyggende indsats,  

 at have kendskab til, hvorledes en sygedagpengesag afsluttes.
Om de  

 sygemeldte vender tilbage til den konkrete arbejdsplads, til arbejdsmarkedet,  

 bliver revalideret, raskmeldes som arbejdsløse, modtager førtidspension eller  

 kontanthjælp.
 Som et led i denne profil kunne man også beskrive, hvilke tilbud man  

 generelt har i kommunen til borgerne, og i denne forbindelse beskrive, hvilke  

 af disse den enkelte sygedagpengemodtager kunne drage fordel af.
 Endvidere kan kommunen på grundlag af en sådan profil beslutte den  

 arbejdsgang, at klienter med specielle lidelser kontaktes på et tidligere  

 tidspunkt end 8-ugersdagen med henblik på så tidligt som muligt at træffe  

 foranstaltninger til at fastholde disse personer på arbejdsmarkedet.
 5. Konkret om opfølgningen.
 5.1. Forberedelse af opfølgningen.
Flere kommuner har haft gode erfaringer med en forudgående forberedelse af  

 de sygemeldte inden selve den personlige opfølgningssamtale.
Dette kan ske  

 ved, at man beder den enkelte sygemeldte om at tænke over forskellige  

 spørgsmål, evt. via udfyldelse af et spørgeskema, som man vil diskutere under  

 selve opfølgningssamtalen.
Denne metode medvirker bl.a. til, at den  

 sygemeldte kan se, hvad opfølgningssamtalen bl.a. vil omhandle.
Kommunen kan  

 på sin side forberede samtalen herunder få et indblik i den sygemeldtes  

 situation med henblik på en optimal opfølgning.
Kommunen vil således gerne  

 vide noget om den sygemeldtes egen vurdering af sygdommen, om man er blevet  

 afskediget på grund af sygdommen, om man forventer at blive rask inden for  

 den nærmeste fremtid, om man er medlem af en arbejdsløshedskasse, herunder  

 antal ledighedsperioder.
Hvor mange arbejdsgivere man har haft gennem årene,  

 de forskellige arbejdsfunktioner, fritidsaktiviteter m.v.
De oplysninger, som kommunen derved får, kan danne grundlag for en  

 visitation i kommunen.
Det er ikke nødvendigt, at alle sygemeldte får en  

 dyberegående rådgivning og vejledning.
Her kan oplysninger om sygdommens  

 forventede varighed m.v. have stor betydning.
Samtidig kan der ved en større forhåndsviden om fraværsårsagen være  

 mulighed for at imødekomme et behov for særlige støtteordninger eller  

 iværksættelse af en tidlig forebyggende indsats.
Forbedringer af  

 arbejdsmiljøet gennem samarbejde med virksomheder, læger og  

 bedriftssundhedstjenesten kan nævnes som eksempler på en sådan forebyggelse.
 Er den sygemeldte p.g.a. hospitalsindlæggelse eller af helbredsmæssige  

 grunde forhindret i at deltage i en personlig samtale, må kommunerne foretage  

 opfølgningen på anden hensigtsmæssig måde.
 5.2. Udarbejdelse af en opfølgningsplan.
 Hensigten med reglen om, at kommunen skal udarbejde en opfølgningsplan, er  

 at sikre, at der iværksættes de foranstaltninger, der er nødvendige, for at  

 den sygemeldtes situation kan blive afklaret, med henblik på, at den  

 pågældende kan forblive på arbejdsmarkedet eller den konkrete arbejdsplads.
Opfølgningsplanen bør derfor bl.a. beskrive årsagen til selve  

 uarbejdsdygtigheden, behandling, uddannelse, beskæftigelse og  

 arbejdsfunktioner, herunder om sygdommen må forventes at kunne medvirke til  

 en indskrænkning af de nuværende arbejdsfunktioner.
Endvidere beskrives det  

 aftalte med hensyn til, hvad der skal ske i forbindelse med det videre  

 sygdomsforløb.
Det er vigtigt, at planen gengiver den sygemeldtes egen  

 opfattelse/vurdering af sin situation, herunder hvilke overvejelser den  

 pågældende har gjort.
Den omstændighed, at det ikke lykkes at fastholde den sygemeldte på den  

 konkrete arbejdsplads, er ikke det samme som, at der ikke længere kan  

 udarbejdes en opfølgningsplan.
Som et led i planen skal man i så fald  

 overveje andre hjælpemuligheder, f.eks. om der skal ydes hjælpemidler,  

 omskoling eller revalidering.
Hvis det sidstnævnte er tilfældet, må det  

 overvejes om revalideringen skal foregå på den nuværende arbejdsplads, en  

 anden arbejdsplads eller i form af en ny uddannelse.
 Som bilag til denne vejledning er optrykt 3 eksempler på overvejelser om  

 opbygning af en opfølgningsplan.
 5.3. Kommunens muligheder for at medvirke til arbejdsfastholdelse.
 Som eksempler på muligheder, der kan medvirke til at fastholde den  

 sygemeldtes tilknytning til arbejdspladsen/arbejdsmarkedet kan nævnes:
 * § 28 aftale.
 Efter sygedagpengelovens § 28 er der mulighed for, at en arbejdsgiver, der  

 beskæftiger en lønmodtager, hvis fraværsrisiko p.g.a. en kronisk eller  

 langvarig sygdom er væsentlig forøget, kan få refunderet op til dagpengenes  

 højeste beløb i de 2 første uger af hvert sygefravær som følge af lidelsen.
 * Afprøvning i andre jobfunktioner.
 Dette kan ske på arbejdspladsen eller en anden arbejdsplads.
 Virksomheden eller den sygemeldte kontakter kommunen for at få en aftale  

 om arbejdsprøvning i andre jobfunktioner godkendt.
 Under denne arbejdsprøvning vil der kunne udbetales sygedagpenge.
 * Gradvis tilbagevenden til arbejdspladsen efter sygdom, jf.  

 dagpengelovens § 5, stk.2.
 * Indretning af arbejdsplads/ydelse af arbejdsredskaber.
 Bistandslovens revalideringsbestemmelser giver mulighed for at yde  

 særskilt hjælp til arbejdsredskaber og indretning af den enkeltes  

 arbejdsplads m.v., hvis det er af afgørende betydning for personer med nedsat  

 erhvervsevne, jf. lovens § 43, stk.9.
 * Omskoling/optræning.
 * Løntilskud.
 Når revalideringen foregår i et optræningsforhold hos private eller  

 offentlige arbejdsgivere, kan der ydes hjælp i form af løn eller løntilskud.
* 50/50 ordning Efter bistandslovens §§ 91 - 95 kan der til personer med nedsat  

 erhvervsevne, der ikke modtager førtidspension, etableres individuel  

 beskyttet beskæftigelse på arbejdsmarkedet.
 6. Samarbejdet med arbejdsmarkedets parter.
De vigtigste forhold vedrørende langvarig sygdom og muligheden for at  

 vende tilbage til arbejdsmarkedet ligger uden for lægens og kommunens normale  

 arbejdsområde.
Her spiller arbejdsmarkedets parter en væsentlig rolle.
Uden  

 at medinddrage disse kommer man ikke meget længere i arbejdet med at forbedre  

 mulighederne for, at de sygemeldte kan vende tilbage til arbejdsmarkedet,  

 selv med det bedst tænkelige samarbejde kommune/læge imellem.
Den tidlige opfølgning skal medvirke til, at den sygemeldte kan opnå  

 størst mulig forbedring/generhvervelse af sine arbejdsfunktioner, d.v.s. en  

 vurdering af den pågældendes forudsætninger for at kunne klare arbejdskravene  

 i et almindeligt arbejdsforhold.
Derfor skal opfølgningen som noget nyt ske i  

 samarbejde med virksomheden og den faglige organisation/tillidsrepræsentanten  

 på den konkrete arbejdsplads, fordi disse parter netop må forudses at have et  

 indgående kendskab til arbejdets art, herunder arbejdsfunktionerne inden for  

 det pågældende område eller arbejdsmarkedet i øvrigt.
 Det er lovens hensigt, at der skal drages så megen nytte som muligt af  

 denne viden i opfølgningsarbejdet, fordi en forening af den lægelige og  

 sociale ekspertise og arbejdsmarkedskendskab vil kunne medvirke til, at den  

 sygemeldte kan opnå størst mulig forbedring/generhvervelse af sine  

 arbejdsfunktioner med henblik på at fastholde sin tilknytning til  

 arbejdsmarkedet.
 Endvidere kan denne medinddragelse medvirke til, at den sygemeldte  

 medarbejder kan få større mulighed for at genoptage sit hidtidige arbejde i  

 mindre tid end den pågældendes normale arbejdstid.
En kommune tilbyder således f.eks. deres langtidssygemeldte hjemmehjælpere  

 med en dårlig ryg, at de kan tage ud til ældre og handicappede som en slags  

 besøgsvenner.
Eventuelt kan nogle påtage sig administrative opgaver.
D.v.s.  

 at man i forbindelse med sygdom foretager en omstrukturering af  

 arbejdsopgaverne, for at de sygemeldte kan bevare tilknytningen til  

 arbejdspladsen.
 Andre arbejdsgivere har aftalt med de ansatte, at de i forbindelse med  

 speciallægebehandling arbejder 3-4 timer dagligt, indtil speciallægen har  

 udredt diagnose og behandlingsmuligheder.
 6.1. De faglige organisationer.
 Når den faglige organisation skal medinddrages i opfølgningen, vil dette  

 f. eks. kunne ske ved, at kommunen retter henvendelse til  

 tillidsrepræsentanten, sikkerhedsrepræsentanten eller den lokale afdeling.
 Man kan på det generelle plan etablere et samarbejde i form af afholdelse  

 af regelmæssige møder om de forskellige sociale - og arbejdsmarkedsmæssige  

 problemstillinger, f.eks. med hensyn til iværksættelse af foranstaltninger  

 overfor:
- personer, der modtager dagpenge fra arbejdsløshedskassen, men som er  

 truet af en evt. sygemelding, fordi der kan blive problemer med at opfylde  

 betingelserne for at stå til rådighed, - personer, som efter en sygeperiode og evt. genoptræning ikke umiddelbart  

 kan få arbejde, og som skal bevise at stå til rådighed for at kunne modtage  

 dagpenge fra arbejdsløshedskassen.
 Herudover kan man via de faglige organisationer generelt orientere  

 organisationernes tillidsrepræsentanter om sygedagpengelovens  

 opfølgningsregler, f.eks. hvorledes kommunen har tænkt sig, at dette  

 samarbejde kan foregå i de enkelte konkrete sager.
Man kan også etablere samarbejde i forbindelse med de enkelte sager med  

 det formål at bevare den sygemeldtes tilknytning til den konkrete  

 arbejdsplads eller arbejdsmarkedet i form af ændrede arbejdsforhold,  

 etablering af rotationsstilling m.v.
Her er det vigtigt, at tillidsmanden  

 medvirker, fordi denne kan bidrage til at fjerne den utryghed,  

 arbejdskollegerne måtte give udtryk for.
En diskussion på arbejdspladsen om  

 holdninger og solidaritet vil uden en aktiv medvirken fra tillidsmanden kunne  

 vise, at de raske ikke altid er positivt stemt for at skulle give plads for  

 personer, der er mindre raske.
Det er derfor meget vigtigt, hvis samarbejdet  

 om at bevare de sygemeldte på arbejdsmarkedet skal lykkes i forhold til den  

 enkelte virksomhed, at virksomhedens medarbejdere medinddrages i disse  

 bestræbelser.
Det bemærkes i denne forbindelse, at der ikke på alle virksomheden findes  

 en tillidsrepræsentant.
Hvis dette ikke er tilfældet, bør kommunen i  

 forbindelse med opfølgningen i stedet kontakte den sygemeldtes faglige  

 organisation.
 6.2. Virksomheden.
Mange virksomheder kan være usikre på, hvad kommunen kan byde på i et  

 samarbejde omkring de sygemeldte.
Mange kender ikke de muligheder for støtte,  

 der findes i de forskellige sociale love.
Det er derfor meget vigtigt, at kommunen får etableret et samarbejde med  

 arbejdsgiverne/arbejdspladserne, og at kommunen i øvrigt gør brug af de  

 samarbejdsrelationer, der er til virksomhederne i kommunen.
Dette kan f.eks.  

 ske ved, at kommunen tager kontakt med de lokale arbejdsgivere for nærmere at  

 få aftalt, hvorledes man kan få etableret et samarbejde omkring den enkelte  

 virksomheds egne ansatte.
På tilsvarende måde kan der være behov for at tage  

 kontakt med Håndværksforeningen, Erhvervsrådet m.v, hvor virksomhederne,  

 arbejdsgiverrepræsentanter og faglige organisationer typisk er medlemmer.
 Erhvervsrådet er en organisation, hvor virksomheder, DA og LO samt  

 kommunen sædvanligvis vil være repræsenteret.
En anden model kunne være, at kommunens jobkonsulent sammen med en  

 dagpengemedarbejder besøger samtlige virksomheder i kommunen, og i denne forbindelse taler med virksomhedens ledelse og tillidsfolk.
Ved  

 et sådant besøg vil der både kunne gives en generel information om  

 socialforvaltningens muligheder og, med den sygemeldtes samtykke, efter behov  

 kunne tales om konkrete sager.
 Den konkrete samtale kunne også afholdes med deltagelse af den sygemeldte  

 og alle de berørte parter.
 Et hjælpemiddel til denne dialog kunne være den særlige virksomhedspjece  

 udarbejdet af projektet »Sygemeldt- og i gang«, der giver oplysning  

 om de forskellige sociale støttemuligheder.
 Der henvises nærmere vedrørende denne pjece til bilag 2.
 Når virksomheden ligger uden for den sygemeldtes bopælskommune, bør denne  

 kommune ligeledes samarbejde med den virksomhed, den sygemeldte er  

 beskæftiget på og vedkommende faglige organisation.
 Hvis virksomheden er beliggende i udlandet, må kommunen foretage den  

 opfølgning, som i det konkrete tilfælde lader sig gøre.
6.3. Skal arbejdsmarkedets parter medinddrages i alle sager? Det vil ikke være i alle sager, at arbejdsmarkedets parter skal  

 medinddrages i opfølgningen.
Den konkrete situation vil være afgørende  

 herfor.
 Det vil således typisk være i forbindelse med et sygeforløb af en vis  

 varighed, at virksomheden og de faglige organisationer skal medinddrages i  

 opfølgningen, medmindre kommunen på et meget tidligt tidspunkt på grundlag af  

 de lægelige oplysninger, henvendelse fra den sygemeldte selv eller  

 virksomheden konstaterer, at der skal ske en ændring af arbejdsforholdet,  

 evt. i form af omskoling eller revalidering.
Hvis den sygemeldte angiver, at han eller hun ikke ønsker, at der skal  

 rettes henvendelse til arbejdspladsen/den faglige organisation, betyder dette  

 normalt ikke, at sygedagpengeudbetalingen skal ophøre.
I et sådant tilfælde  

 må kommunen på anden måde iværksætte en opfølgning i overensstemmelse med  

 reglerne i dagpengelovens § 24.
Der kan være flere grunde til, at den sygemeldte ikke ønsker en sådan  

 henvendelse.
F.eks. kan det tænkes, at en sygemeldt ikke ønsker at komme  

 tilbage til den hidtidige arbejdsplads, fordi den pågældende ikke føler, at  

 det er muligt at klare arbejdet, eller fordi andre personlige grunde gør sig  

 gældende.
 Det er ikke sigtet med medinddragelsen af arbejdsmarkedets parter, at man  

 skal fastholde den sygemeldte i et bestemt arbejde, hvis den pågældende ikke  

 selv ønsker dette.
 Det må fremhæves, at der ikke med ændringen er tilsigtet en ændring af  

 gældende praksis efter dagpengelovens § 8, stk.1, nr.1.
Kan opfølgningen ikke lade sig gøre, fordi en henvendelse til  

 arbejdsgiveren/den faglige organisation er den eneste måde at gennemføre  

 opfølgningen på, må den omstændighed, at den sygemeldte modsætter sig en  

 henvendelse, medføre, at kommunen må forsøger at tilrettelægge sin opfølgning  

 på en anden måde.
Kommunen bør så orientere dagpengemodtageren om virkningen  

 af, at man ikke kan iværksætte en optimal opfølgning, herunder at  

 dagpengeudbetalingen måske vil ophøre.
 Det bemærkes i denne forbindelse, at dagpengeudbetalingen efter gældende  

 regler skal ophøre, når helbredstilstanden er stationær, og kommunen ikke  

 skønner, at den sygemeldte er berettiget til social pension eller  

 revalidering.
 Det må fremhæves, at virksomheden eller de faglige organisationer efter  

 loven har mulighed for at undlade at medvirke ved opfølgningen, og at en  

 sådan undladelse ikke kan medføre, at sygedagpengeudbetalingen ophører.
 7. Andre samarbejdsparter.
 7.1. Læger.
 Efter lovens § 24, stk.1, skal opfølgningen - som hidtil - ske i  

 samarbejde med bl.a. læger.
Den primære person i sundhedssystemet er den praktiserende læge.
Det er  

 ofte hos denne, at den sygemeldte første gang drøfter, hvilke følger  

 sygdommen kan have for erhvervsevnen og fremtiden.
Lægen følger patienten under sygeforløbet.
En tidlig kontakt til lægen er  

 derfor vigtig for det videre forløb.
 Samarbejdet er ofte foregået i form af lægeerklæringer.
Dette skyldes reglen i dagpengebekendtgørelsens § 52, stk.1, hvorefter det  

 er en betingelse for udbetaling af dagpenge, at der foreligger fyldestgørende  

 lægelige oplysninger, når dagpengesagen gennemgås i kommunen.
Dette betyder  

 først og fremmest, at lægeattesterne er udfyldt med de oplysninger, som en  

 kommune har brug for.
Når man skal fastholde den sygemeldte på arbejdsmarkedet, er det vigtigt  

 med et bredere samarbejde med lægen.
Det kan derfor i komplicerede sager være  

 vigtigt, at lægen får et godt oplæg fra kommunen om, hvilke overvejelser man  

 har gjort sig om det videre sociale forløb.
Endvidere er der intet i vejen for, at selve opfølgningssamtalen kan  

 foregå i lægekonsultationen.
Dette kan have den fordel, at såvel lægen, den  

 sygemeldte som kommunen i fællesskab kan drøfte den sygemeldtes  

 helbredsmæssige situation og fjerne forskellige tvivlsspørgsmål.
Lægen vil  

 konkret kunne beskrive, hvilke arbejdsmarkedsmæssige skånehensyn der skal  

 tages i forhold til det nuværende eller fremtidige arbejde.
Samtidig vil man  

 også i fællesskab kunne tage fat i eventuelle ventetidsproblemer.
Hvis lægen angiver en usikkerhed om sygdommens varighed eller forløb, bør  

 kommunen drøfte årsagen til denne usikkerhed med lægen.
Hermed kan man undgå  

 en fremskrivning på efterfølgende lægeerklæringer, når den anførte  

 tidsangivelse på lægeerklæringen om uarbejdsdygtighedens varighed er nået.
En  

 sådan drøftelse kan også medvirke til, at der kan iværksættes de nødvendige  

 foranstaltninger så tidligt i sygeforløbet som muligt.
Hertil kommer, at samarbejdet mellem lægerne og forvaltningen kan  

 forbedres ved en tilbagemelding fra sagsbehandler til egen læge omkring  

 forløbet af en sag.
Opmærksomheden henledes på, at kommunen ved en  

 tilbagemelding skal sikre sig accept hertil fra sygedagpengemodtageren.
 Det anbefales, at kommunen anvender en samtykkeerklæring.
 7.2. Bedriftssundhedstjenesten.
 Bedriftssundhedstjenesten kan også være en samarbejdspartner, fordi denne  

 i kraft af sit nære kendskab til virksomhederne og sin erfaring i generel  

 forebyggelse af arbejdsbetingede sygdomme kan medvirke til og inspirere til  

 forebyggende initiativer over for sårbare arbejdstagere.
 BST kan således:
- analysere belastningerne i det konkrete arbejde og dermed forbedre  

 beslutningsgrundlaget for at kunne bevare den sygemeldte på arbejdsmarkedet,  

 herunder komme med forslag til evt. arbejdspladsindretning, - medvirke til, at kolleger til en sygemeldt med arbejdsbetinget  

 sygefravær får forbedret arbejdsmiljøet, så yderligere tilfælde af  

 arbejdsbetinget sygefravær forebygges, - medvirke til, at virksomheden formulerer en generel politik om  

 rehabilitering.
 7.3. Det Sociale Koordinationsudvalg m.fl.
Et samarbejdsforum kunne også være Det Sociale Koordinationsudvalg i de  

 kommuner, der har kompetence til at træffe afgørelse i sager vedrørende  

 førtidspension.
Udvalget, der skal følge kommunens administration af  

 sygedagpenge, kontanthjælp, aktivering, revalidering og førtidspension,  

 består bl.a. af repræsentanter for arbejdsmarkedets parter.
 Det fremgår af den sociale styrelseslovs § 6, at det sociale  

 koordinationsudvalg skal være med til at skabe koordination, fælles  

 ansvarlighed og udvikling i mulighederne for forebyggende indsats for  

 personer, der er betinget arbejdsdygtige.
 I det sociale koordinationsudvalg vil der kunne ses på sammenhængen mellem  

 arbejdsmarkedet, de lægelige og erhvervsmæssige følger af sygdom og  

 muligheden for, at ansøgere fastholder tilknytningen til arbejdsmarkedet i en  

 eller anden form.
 Andre samarbejdsparter kunne være Arbejdstilsynet eller Arbejdsmedicinsk  

 Klinik.
 8. Sammenfattende bemærkninger om samarbejde.
 Hvorledes samarbejdet med de forskellige parter skal finde sted, må bero  

 på det konkrete tilfælde.
 Der er således ikke i loven stillet bestemte formkrav til opfølgningen.
 Samarbejdet kan ud over den enkelte konkrete sag også foregå som et  

 generelt samarbejde om arbejdsmarkedsspørgsmål med henblik på i fællesskab at  

 løse beskæftigelsesmæssige forhold i den enkelte kommune.
 I denne forbindelse bemærkes, at man fra erhvervslivets side fremfører det  

 hensigtsmæssige i, at kommunen har nogle kontaktpersoner, som  

 arbejdsmarkedets parter kan rette henvendelse til i forbindelse med spørgsmål  

 om at bevare den sygemeldte på arbejdsmarkedet og løsningen af konkrete  

 problemer.
 Selve samarbejdet kan foregå enten i kommunen eller ved, at  

 sagsbehandleren og den sygemeldte mødes på arbejdspladsen med repræsentanter  

 for virksomheden og den faglige organisation og der drøfter, hvad man kan  

 gøre for, at den sygemeldte kan genoptage arbejdet - måske i et mindre omfang  

 end fuld sædvanlig arbejdstid.
 Samarbejdet kan, ud over i den enkelte sag, også foregå som et generelt  

 samarbejde, hvor kommunen i fællesskab med parterne diskuterer spørgsmål  

 omkring sygefravær og sygdomspolitik, beskæftigelsesforhold i lokalområdet og  

 social- og arbejdsmarkedspolitiske problemstillinger.
 9. Forholdet til forvaltningsloven herunder  

 indhentelse og videregivelse af fortrolige oplysninger som led i  

 opfølgningen.
Samarbejdet mellem den sygemeldte, kommunen, arbejdspladsen og eventuelt  

 fagforeningen kan medføre, at det er nødvendigt, at forskellige fortrolige  

 oplysninger om den sygemeldte bliver indhentet af kommunen og videregivet til  

 parterne i samarbejdet.
Det kan f.eks. være oplysninger om sygdommen og dens  

 forløb, om familieforhold, der har betydning for opfølgningen, tidligere  

 arbejdsforhold, økonomiske forhold, herunder skatteforhold eller misbrug af  

 nydelsesmidler.
 Derfor skal kommunen bede den sygemeldte om samtykke til at indhente og  

 videregive oplysningerne.
 9.1. Samtykke.
Efter sygedagpengelovens § 24, stk. 1, har kommunen pligt til at foretage  

 opfølgningen.
Det er forudsat, at den sygemeldte inddrages i opfølgningen og  

 bl.a. ved en personlig samtale får indflydelse på det videre forløb.
Når  

 sagen gennemdrøftes mellem kommunen og den sygemeldte, vil det være naturligt  

 at se på, hvad der eventuelt mangler af oplysninger, og hvilke oplysninger  

 det er nødvendigt at videregive til andre offentlige myndigheder og private  

 for at få de relevante oplysninger fra dem.
I denne forbindelse kan den  

 sygemeldte give samtykke til, at kommunen indhenter og videregiver de  

 nødvendige oplysninger.
 Hvis der ikke opnås samtykke, kan det indebære, at opfølgningen må afgøres  

 på det grundlag, der foreligger, dvs. at den sygemeldte måske ikke får det  

 ønskede forløb af sagen.
 9.2. Forvaltningslovens regler om videregivelse af oplysninger.
 Efter forvaltningsloven skelner man mellem videregivelse og indhentelse af  

 oplysninger til og fra offentlige myndigheder og private.
 Offentlige/selvstændige forvaltningsmyndigheder.
Offentlige myndigheder er f.eks. kommunen, sygehuset og amtskommunen.  

 Kommunen kan endvidere have et socialt koordinationsudvalg, som kommunen  

 samarbejder med om opfølgningen.
Det sociale koordinationsudvalg er en  

 selvstændig forvaltningsmyndighed i forhold til kommunen.
Hvis der skal indhentes oplysninger fra en anden myndighed, kræves det som  

 hovedregel, at den, som oplysningerne vedrører, skal give sit samtykke efter  

 forvaltningslovens § 28. Kravet om samtykke kan fraviges, hvis det følger af  

 en lovbestemmelse, at en myndighed kan kræve oplysningen.
Sygedagpengelovens  

 § 36 er en sådan bestemmelse.
Kravet om samtykke kan også fraviges, hvis  

 videregivelsen eller indhentelsen af oplysninger sker til berettiget  

 varetagelse af offentlige eller private oplysninger, der klart overstiger  

 hensynet til de interesser, der begrunder hemmeligholdelse, herunder hensynet  

 til den, som oplysningen angår - det er den såkaldte  

 »værdisprings-regel«.
 Private.
Hvis oplysningerne skal videregives til private, dvs. arbejdsgiveren,  

 fagforeningen eller egen læge, er videregivelsen omfattet af  

 forvaltningslovens § 27 om tavshedspligt.
Hvis den sygemeldte giver samtykke,  

 kan oplysningerne indhentes eller videregives.
I andre tilfælde vil  

 oplysningerne kunne udveksles, hvis det sker til berettiget varetagelse af  

 den sygemeldtes interesser.
Kommunen skal ofte som led i opfølgningen have oplysninger fra fagforening  

 og/eller arbejdsgiver.
For at få de rigtige oplysninger kan det være  

 nødvendigt at videregive oplysninger om den sygemeldte, som kan være  

 fortrolige - dvs. omfattet af tavshedspligtsreglerne i forvaltningsloven og  

 straffeloven - til fagforeningen og arbejdsgiveren.
Udgangspunktet er i disse  

 tilfælde også, at den sygemeldte giver samtykke.
 Videregivelse af oplysninger uden samtykke vil være berettiget, når det er  

 et nødvendigt led i sagens behandling, og der vil derfor ikke være tale om  

 overtrædelse af bestemmelserne om tavshedspligt.
 Efter omstændighederne vil kommunen kunne bestemme, at en person uden for  

 den kommunale forvaltning har tavshedspligt med hensyn til de fortrolige  

 oplysninger, som kommunen videregiver til pågældende uden at være forpligtet  

 hertil.
Socialministeriet, den 9. april 1997 Karen Jespersen / Birthe Frederiksen Bilag 1 Eksempler på en opfølgningsplan:
 Eksempel 1.
35-årig fabriksarbejder X.X. snubler på et glat fortov og falder og  

 brækker højre arm.
Denne lægges i gips.
 I forbindelse med 8 - ugers opfølgningen oplyser den pågældende til  

 kommunens sagsbehandler, at han forventer at kunne genoptage sit normale  

 arbejde om ca. 5 uger.
 Hans arbejdsfunktioner består i at tage komponenter ned fra  

 produktionsbåndet.
Kan den pågældende udføre andre funktioner på virksomheden f.eks.  

 overvågningsfunktioner? Hvis dette ikke er tilfældet kunne opfølgningsplanen f.eks. gå ud  

 følgende:
 Det aftales at afvente, at gipsen bliver fjernet.
Dato Kopi af planen for det videre forløb er udleveret til X.X.
 Efter at have været sygemeldt i 12 uger meddeler X.X. telefonisk, at nu er  

 gipsen fjernet, og at han har genoptaget arbejdet uden problemer.
 Sagen afsluttes.
 Eksempel 2.
 Peter Petersen, 28 år er sygemeldt p.g.a. ledskred i højre skulder.
 Uddannelse: Skorstensfejersvend.
 * Beskrivelse af årsagen til uarbejdsdygtigheden:
P.P. har været sygemeldt siden den 15. november 1995 p.g.a. ledskred i  

 højre skulder.
Han fortæller, at han under udførelse af arbejdet som  

 skorstensfejer gled på taget, hvorefter han greb fat med begge arme.
Dette  

 gav et kraftigt ryk i højre skulder, og der har været smerter lige siden.
* Hvilke former for behandling har den sygemeldte modtaget? P.P. oplyser, at han har været hos ortopædisk speciallæge 2 gange og har  

 fået taget røntgenbillede af skulderen.
Han skal indlægges på ortopædkirugisk  

 afdeling den 20. januar 1996 til undersøgelse med henblik på evt. operation.
 * Udførlig beskrivelse af de arbejdsmæssige og helbredsmæssige forhold  

 samt kommunens lægekonsulents vurdering herunder evt. vurdering af prognose  

 for lidelsen:
Ledskred.
Må afvente resultat af operation.
 * Hidtidig beskæftigelse:
Udgået af 9. klasse for 13 år siden.
Kom straks i lære som skorstensfejer,  

 og har arbejdet som sådan lige siden.
Han er glad for sit arbejde.
 * Konkret beskrivelse af arbejdsfunktioner:
P.P's arbejde består i at rense skorstene herunder kedler.
Han kravler på  

 stiger, og går på tagrygge.
 * Tidligere syge- og ledighedsperioder:
Har ikke tidligere haft sygeperioder af længere varighed.
Har ikke haft  

 ledighedsperioder.
Har aftjent værnepligt.
 * Sociale forhold:
Ugift, bor alene i lejebolig.
Har ingen økonomiske problemer.
 * Sygemeldtes egen vurdering:
 Han er bange for, at han ikke fremtidig vil kunne arbejde som  

 skorstensfejer.
Han frygter, at skulderen ikke bliver så god, at han vil være i stand til  

 at kravle på stiger.
Han håber, at den forestående indlæggelse vil kunne  

 afklare dette.
 * Oplysninger fra arbejdsgiveren:
Arbejdsgiveren oplyser, at han ikke har mulighed for at sætte P.P. til  

 andet arbejde.
Dette findes simpelthen ikke i virksomheden.
 * Sagsbehandlers vurdering:
Det er min opfattelse, at P.P. opfylder betingelserne for fortsat  

 udbetaling af sygedagpenge, da han er fuld uarbejdsdygtig p.g.a. sygdom.
Det  

 kan ikke på nuværende tidspunkt fastslås, hvorvidt han efter indlæggelsen vil  

 kunne vende tilbage til sit gamle arbejde.
Han er selv motiveret for en  

 genoptagelse af tidligere arbejde.
 * Planen for det videre forløb:
 1. Der indhentes lægelige oplysninger fra  

 speciallægen, og sagen forelægges for lægekonsulent.
 2. Aftalt, at P.P kontakter mig, når han er udskrevet  

 efter indlæggelsen, for at oplyse om forløbet og efterbehandlingen med  

 henblik på indhentelse af lægelige oplysninger.
 Dato:
 Kopi af planen for det videre forløb udleveret til P.P.
Den 3. februar 1996 henvender P.P. sig og oplyser, at operationen er  

 overstået.
Han skal nu genoptrænes i de næste 3 måneder.
Lægekonsulent er  

 enig i at afvente genoptræningen, fordi det stadig er sandsynligt, at P.P.  

 kan vende tilbage til sit gamle arbejde.
 Plan for det videre forløb.
Resultatet af genoptræningen afventes.
P.P. kontakter socialforvaltningen  

 om 8 uger.
 Dato:
 Kopi af planen for det videre forløb udleveret til P.P.
Den ... oplyser P.P., at genoptræningen forløber dårligt.
Han har smerter  

 og kan ikke bruge skulder og arm i visse situationer.
Hospitalet har  

 anbefalet, at han overvejer erhvervsskift, da fortsat beskæftigelse som  

 skorstensfejer vil kunne medføre en væsentlig sikkerhedsrisiko.
Nye lægeakter  

 forelægges lægekonsulenten, der støtter hospitalets vurdering.
P.P vil inden  

 den... overveje, hvilket erhverv han mener at kunne klare fremtidig.
Drøftet P.P.'s sag med hans lokale fagforening.
De er enige i, at der ikke  

 er nogen arbejdsfunktioner inden for det faglige område, P.P. kan klare med  

 den pågældende lidelse.
Arbejdsgiveren oplyser, at han ikke har nogen  

 muligheder for at beskæftige P.P. ved arbejde, som indebærer, at han ikke  

 skal bruge højre arm og skulder.
P.P. meddeler, at han selv kunne tænke sig at blive taxachauffør.
Han har  

 alm. kørekort, men mangler erhvervskort.
 Erhvervsønsket vurderet af lægekonsulent, der ikke finder, at der er noget  

 rent helbredsmæssigt til hinder herfor.
 Aftalt med P.P. om det videre forløb:
P.P. tilmeldes køreskole med henblik på erhvervskørekort.
Når  

 undervisningen starter, standses sygedagpengeudbetalingen.
Herefter udbetales  

 bruttorevalideringsydelse.
 Dato:
 Kopi af planen for det videre forløb udleveret til P.P.
 Eksempel 3.
 45 -årig kvinde Y.Y. sygemeldt p.g.a. smerter i ryggen i forbindelse med  

 arbejde som chauffør.
 Hun tror selv, at det vil blive svært at vende tilbage til arbejdspladsen.
Under den personlige samtale kommer man ind på muligheden for omplacering  

 på virksomheden.
Man drøfter endvidere muligheden for at indgå en § 28  

 aftale, nedsatte dagpenge samt revalideringsmuligheder.
Dette giver hun  

 udtryk for ikke at være interesseret i.
 * Planen for det videre forløb.
Det aftales, at når den lægelige udredning har fundet sted i løbet af de  

 næste 2 uger, vil hun selv tage kontakt med virksomheden og drøfte muligheden  

 for omplacering til lettere arbejde Pågældende melder 2 uger senere tilbage, at hun har aftalt med sin  

 arbejdsgiver, at hun førstkommende mandag starter i virksomheden, denne gang  

 i lettere job.
Hun skal have den daglige kontakt fra kontoret med  

 chaufførerne, fordele vagter m.v.
 Meddelt, at sygedagpengeudbetalingen standser fra denne mandag.
 xx. sagsbehandler.
 Kopi af planen for det videre forløb udleveret til Y.Y.
Bilag 2 Liste over relevante pjecer Pjece med information om offentlige støtteordninger.
 »Hvis en medarbejder bliver syg« udarbejdet af FormidlingsCenter  

 Aarhus.
 Pjece med information til den sygemeldte.
 »Sygemeldt - og hvad gør du så?», udarbejdet af  

 FormidlingsCenter Aarhus.
Pjece som formidler projekterfaringer. » Sygemeldt - og i gang«, udarbejdet af FormidlingsCenter Aarhus.
