Skriftlig fremsættelse (16. december 1998) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af forskellige love om  

 selvejende uddannelsesinstitutioner. (Selvejekrav, habilitet m.v.).
(Lovforslag nr.
L 145).
Lovforslaget indeholder præciseringer og stramninger  

 af kravene til selvejende uddannelsesinstitutioner, der modtager store  

 statslige tilskud.
Formålet er at sikre, at institutionerne alene  

 varetager egne interesser, og at de store offentlige tilskud udelukkende  

 går til de formål, hvortil de er givet.
I 1996 blev lignende  

 lovbestemmelser indført på de frie skolers område.
 Lovforslaget omfatter selvejeloven for de  

 videregående uddannelser, herunder ændringer i de fire  

 seminarieuddannelseslove, erhvervsskoleloven og daghøjskole- og  

 produktionsskoleloven samt enkelte lempelser i lovene om frie grundskoler,  

 frie kostskoler, private gymnasier og hf-kurser.
 Lovforslaget indeholder følgende hovedbestemmelser:  

 Krav til institutionen om uafhængighed og krav om, at institutionens  

 midler kun må gå til institutionens godkendte  

 uddannelsesformål, bestemmelser om bestyrelsens habilitet, især i  

 forhold til udlejer af institutionens ejendomme, og forbud mod at sidde i  

 skolebestyrelsen for institutioner af samme slags, krav om rimelige  

 vilkår til huslejeaftaler samt krav til revisors habilitet i forhold  

 til udlejer af institutionens faste ejendomme.
For daghøjskoler og produktionsskoler indeholder  

 lovforslaget yderligere stramninger især med hensyn til  

 bestyrelseshabilitetskravene, der forbyder samtidigt medlemskab af skolens  

 bestyrelse og ledelsen af en kreds i henhold til lov om støtte til  

 folkeoplysning, hvis der er økonomiske forbindelser mellem skolen og  

 kredsen.
Hertil kommer forslag om, at skolelederen ikke samtidig må  

 være leder af en anden daghøjskole, produktionsskole,  

 undervisnings- eller kursusinstitution eller være ansat i den  

 kommune/amtskommune, der yder grundtilskud til skolen, eller være leder  

 af en folkeoplysningskreds, hvis der er økonomiske forbindelser mellem  

 skolen og kredsen.
Endelig foreslås indført  

 skønsmæssig vurdering med hensyn til retten til statstilskud,  

 hvis der er en nærliggende risiko for at skolen styres af andre.  

 Tilsvarende bestemmelser er indført på de frie skolers  

 område.
 Herudover indeholder forslaget i selvejeloven for  

 videregående uddannelser en ny hjemmel for godkendelse af »skæve  

 uddannelser«, der er forbundet med deltagerbetaling.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til det  

 høje Tings velvillige behandling.
