Skriftlig fremsættelse (6. oktober 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om gennemførelse af protokol til ændring af dobbeltbeskatningsoverenskomsten mellem Kongeriget Danmark og Forbundsrepublikken Tyskland (Lovforslag nr.
L 5) Det er en prioritet for regeringen, at Danmarks dobbeltbeskatningsoverenskomster løbende opdateres, så de tilpasses borgeres og virksomheders aktuelle behov og samtidig afspejler de internationale standarder, som til enhver tid gælder, og som er med til at eliminere mulighederne for skatteundgåelse og skatteunddragelse.
 Jeg er derfor glad for med dette lovforslag at kunne præsentere en opdatering af den dansk-tyske dobbeltbeskatningsoverenskomst.
 Formålet med lovforslaget er at indhente Folketingets samtykke til, at regeringen tiltræder en protokol af 1. oktober 2020 om ændring af dobbeltbeskatningsoverenskomsten mellem Danmark og Tyskland.
Protokollen indeholder en substantiel ændring, som består i en ændring af reglerne for beskatning af uddannelseslegater, SU-stipendier og kunstnerstøtte, der udbetales fra offentlige kasser.
Sådanne ydelser kan fremover beskattes i kildelandet frem for kun bopælslandet som hidtil.
Samtidig skal bopælslandet afstå fra beskatning, hvis ydelsen efter kildelandets regler ville være skattefri.
Med ændringen sikres det, at eksempelvis dansk SU beskattes, uanset om beløbet udbetales til en person bosat i Danmark eller i Tyskland.
 Dobbeltbeskatningsoverenskomsten opdateres desuden på en række områder, så den svarer til gældende internationale standarder, ligesom der gennemføres en række tekniske opdateringer.
 Lovforslaget har ikke været sendt i høring, idet der er tale om godkendelse af en allerede underskrevet protokol, som kræver Folketingets samtykke til, at regeringen kan indgå.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
