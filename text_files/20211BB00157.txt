Fremsat den 1. marts 2022 af Preben Bang Henriksen (V) og Morten Dahlin (V) Forslag til folketingsbeslutning om ændring af beslutningskompetence vedrørende elektronisk fodlænkeafsoning Folketinget pålægger regeringen inden udgangen af denne folketingssamling at ændre beslutningskompetencen vedrørende afsoning ved elektronisk fodlænke, således at det fremover bliver retten, der som led i dommen beslutter, om afsoning eventuelt kan ske ved brug af elektronisk fodlænke.
Bemærkninger til forslaget En domfældt har under nærmere specificerede omstændigheder i dag mulighed for at afsone sin fængselsstraf ved brug af elektronisk fodlænke.
Beslutning herom træffes af Direktoratet for Kriminalforsorgen, idet dommen af politiet fremsendes til direktoratet, der herefter sender informationsbrev og ansøgning til domfældte, hvorefter ansøgningen returneres til direktoratet.
Direktoratet behandler derefter ansøgningen og træffer beslutning om eventuel afsoning ved brug af elektronisk fodlænke.
 Forslagsstillerne ønsker denne beslutningskompetence overladt til retten.
 Retten kender i forvejen tiltaltes forhold i forbindelse med afviklingen af hovedforhandlingen, herunder bl.a. ved personundersøgelsen (retsplejelovens § 808), og har samtidig mulighed for ligeledes i forbindelse med hovedforhandlingen at udspørge den tiltalte vedrørende de betingelser, der skal opfyldes til en eventuel afsoning ved brug af elektronisk fodlænke.
Derfor virker det i dag påfaldende for såvel dommere som domsmænd og advokater og ikke mindst tiltalte, at retten eksempelvis kan dømme til betinget fængsel og i den forbindelse fastsætte alle tænkelige vilkår, herunder eksempelvis vilkår om et bestemt antal timers samfundstjeneste, psykologbehandling, alkoholbehandling etc., men  i tilfælde af ubetinget fængsel  ikke det for de fleste domfældte allermest relevante og indgribende, nemlig hvorvidt den pågældende skal i fængsel eller kan afsone hjemme.
Der henvises bl.a. til artiklen »Enkeltbillet bag tremmer« af landsdommer Svend Bjerg Hansen, bragt i Advokaten nr. 4/2010.
 Beslutningen om eventuel afsoning ved brug af elektronisk fodlænke er i dag  med dertil hørende administration og merudgifter  overladt til Direktoratet for Kriminalforsorgen.
 Med forslaget tilsigtes ingen ændring af betingelserne for afsoning ved elektronisk fodlænke og dermed heller ikke i antallet af potentielle fodlænkeafsonere.
Skriftlig fremsættelse Preben Bang Henriksen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af beslutningskompetence vedrørende elektronisk fodlænkeafsoning.
(Beslutningsforslag nr.
B 157) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
