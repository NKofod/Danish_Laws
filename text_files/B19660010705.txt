 I medfør af § 2C, stk. 4, i ligningsloven (lovbekendtgørelse nr. 421 af 6.  

 december 1965) fastsættes herved følgende:
 1. Ansættelse til statsskat for personer, der er fuldt  

 skattepligtige i henhold til ligningslovens § 2C og § 2 i lov nr. 415 af 27.  

 november 1965 om ændring i lov om påligningen af indkomst- og formueskat til  

 staten, foretages i den kommune, hvor vedkommende senest er statsskatteansat.
2. De efter de nævnte regler skattepligtige skal  

 selvangive indkomst og formue til ligningsmyndigheden i den kommune, i  

 hvilken der skal foretages statsskatteansættelse.
Selvangivelsen anses for  

 rettidig indgivet, såfremt den er afgivet til postbesørgelse til  

 ligningsmyndigheden indenfor de i statsskattelovens § 22 omhandlede frister.  

 Har den skattepligtige ophold på et sted i Grønland, hvor der ikke er  

 postforbindelse til den øvrige del af landet fra udløbet af det pågældende  

 indkomstår indtil udløbet af ovennævnte frister, anses selvangivelsen for  

 rettidig indgivet, såfremt den er afsendt med den først afgåede  

 postforbindelse.
 Bestemmelserne i afsnit I i "kontrolloven" (lovbekendtgørelse  

 nr. 212 af 19. juni 1964) vedrørende følgerne af ikke rettidig indgivelse af  

 behørig selvangivelse finder i øvrigt anvendelse for de pågældende  

 skattepligtige.
 Der er for de skattepligtige ingen pligt til at anvende de sædvanlige  

 selvangivelsesblanketter.
3. Amtsligningsinspektørerne, Københavns skatteråd og  

 kommunalbestyrelserne i Frederiksberg og Gentofte bemyndiges til, hvor det må  

 anses for godtgjort, at opholdet i Grønland for en efter de nævnte  

 bestemmelser skattepligtig person skal vare mere end 2 år, at meddele  

 henstand med opkrævningen af den den pågældende i henhold til bestemmelserne  

 påhvilende statsskat.
Såfremt den skattepligtige samtidig opfylder  

 betingelserne for begrænset skattepligt, kan der kun meddeles henstand med  

 den del af skatten, der forholdsmæssigt svarer til den indkomst og formue,  

 med hensyn til hvilken der ikke kan bestå begrænset skattepligt.
Såfremt den  

 pågældende i tilfælde af senere ophør af skattepligten skal beskattes i  

 henhold til § 14 i lov om særlig indkomstskat (lovbekendtgørelse nr. 281 af  

 2. juli 1965), vil der ej heller kunne meddeles henstand med en til det  

 pågældende skattekrav svarende del af den almindelige skat.
De nævnte  

 myndigheders afgørelse af henstandspørgsmålet kan af den skattepligtige  

 indbringes for skattedepartementet.
 Det tilføjes, at indrømmelse af henstand med opkrævning af statsskatten  

 tillige i medfør af § 5, stk. 5, i lov vedrørende personlig skat til kommunen  

 (lovbekendtgørelse nr. 40 af 5. februar 1966) medfører henstand med  

 opkrævning af kommuneskatten.
 Finansministeriet, den 23. marts 1966.
 Henry Gruenbaum.
