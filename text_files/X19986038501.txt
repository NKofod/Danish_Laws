Landsskatteretsafgørelse Eksportmomsordningen Vognmandsvirksomheden A klagede over, at told- og  

 skatteregionen ikke havde godkendt, at transportydelser mellem 2 andre  

 EU-lande end Danmark kunne medtages i eksportmomsordningen for  

 vognmandsvirksomheden.
Det var oplyst, at virksomheden drev vognmandsvirksomhed.  

 Virksomheden var delregistreret, jf. momslovens § 47, stk. 3, efter de  

 administrativt fastsatte bestemmelser om eksportmomsordningen.
I  

 efteråret 1997 rettede Told- og skatteregionen telefonisk henvendelse  

 til virksomheden med henblik på at oplyse om den nye vejledning  

 på området "Moms ved transport". I denne anledning oplyste  

 regionen under henvisning til vejledningens side 8, at transporter mellem 2  

 andre EU-lande end Danmark ikke længere kunne medtages under  

 eksportmomsordningen.
Virksomheden rettede herefter sin procedure, så  

 de pågældende transporter ikke blev medtaget under  

 eksportmomsordningen.
 Ved skrivelse af 7. april 1998 havde virksomhedens revisor  

 rettet henvendelse til Told- og skatteregionen og havde meddelt, at man fandt  

 at tolkningen af reglerne, som de kom til udtryk i vejledningen, var  

 fejlagtige.
 Told- og skatteregionen havde ved den påklagede  

 afgørelse fastholdt, at transporter mellem to andre EU-lande end  

 Danmark ikke var omfattet af eksportmomsordningen, idet der var henvist til  

 den af Told- og Skattestyrelsen i september 1997 udgivne vejledning "Moms ved  

 eksport" side 8. Heraf fremgik det, at sådanne transporter ikke  

 udgjorde momspligtig aktivitet her i landet.
 Virksomhedens revisor havde over for Landsskatteretten  

 nedlagt påstand om, at de omhandlede transporter mellem to andre  

 EU-lande end Danmark kunne medtages under transportmomsordningen.
Hun havde til støtte herfor anført, at  

 eksportmomsordningen blev indført i 1988, jf. vejledning af januar  

 1988. I 1995 udtalte Told- og Skattestyrelsen, at transport til steder uden  

 for EU ikke kunne indgå i ordningen med delregistrering, idet disse  

 transporter var fritaget for moms efter momslovens § 34, stk. 1, nr. 12, og  

 fritagelsen "vedrører selve transportens karakter, og transporten er  

 dermed i alle situationer - også ved eventuel viderefakturering i  

 Danmark - fritaget for moms", jf.
TSS-cirkulære 1995.11. Styrelsen  

 havde efterfølgende kommenteret cirkulæret i TfS 1995.632. Heraf  

 fremgik det, at transport af varer til steder uden for EU, levering af  

 færdige aviser og levering af færdige skibe ikke kunne  

 indgå i eksportmomsordningen.
Revisoren havde hertil anført, at  

 varetransport til steder inden for EU ikke var omfattet af momslovens § 34,  

 men af momslovens § 19. Det var anført, at efter momslovens § 19, stk.  

 2, var hovedreglen, at transportydelser var momspligtige i det land, hvor  

 køberen var momsregistreret.
Dette betød bl.a., at en  

 transportydelse mellem to andre EU-lande var momspligtig i Danmark, hvis  

 køberen var registreret i Danmark.
Det var hertil anført, at  

 A's "eksportdel" leverede en transportydelse til en udenlandsk køber  

 uden moms, og havde hovedvirksomheden som en slags underleverandør til  

 at foretage transporten, hvilket måtte anses som en momspligtig  

 transportydelse de to enheder imellem, jf. momslovens § 19, stk. 2, 2.  

 pkt.
 Det var videre anført, at når regionen havde  

 godkendt delregistreringen, måtte hver enhed anses som en  

 afgiftspligtig person, hvilket fulgte af momslovens § 3, stk. 3. Det var  

 tillige anført, at eksportmomsordningen var en administrativ ordning,  

 men den fulgte momslovens almindelige regler, herunder bestemmelserne om  

 delregistrering i momslovens § 47, stk. 3 samt § 3, stk. 3.
Det var endelig anført, at hvis A oprettede et  

 dansk datterselskab, der forestod transportydelsen for en svensk  

 køber, var der momspligt på fakturaen fra A til datterselskabet,  

 jf. momslovens § 19, stk. 2, 2, pkt.
Eksportordningen var netop etableret i  

 1988 for at smidiggøre dette, jf. notatet fra Folketingets  

 skatteudvalg.
 Landsskatteretten fandt, henset til at der i henhold til  

 de administrativt fastsatte bestemmelser om eksportmomsordningen var tilladt  

 delregistrering af virksomheden A, jf. momslovens § 47, stk. 3, at det fulgte  

 af momslovens § 3, stk. 3, at hver af de selvstændigt registrerede  

 virksomheder blev anset som en afgiftspligtig person.
Det fulgte videre af momslovens § 19, stk. 2, 2. pkt., at  

 leveringsstedet for transportydelser var her i landet, når  

 afgangsstedet var i et andet EU-land, hvis aftageren af ydelsen var  

 registreret her.
Retten fandt herefter, at faktureringen af transportydelsen  

 mellem de to selvstændigt registrerede enheder i A, der var tilladt  

 på grund af eksportmomsordningen, måtte medføre, at der  

 var momspligt i Danmark af den interne disposition, nemlig transportydelsen  

 mellem to andre EU-lande end Danmark, idet aftager var registreret i Danmark.  

 Retten fandt herefter ikke, at der var grundlag for ikke at kunne medtage  

 disse transportydelser under eksportmomsordningen, hvorfor virksomheden fik  

 medhold i deres påstand.
Dette var tiltrådt af Told- og  

 Skattestyrelsen, der samtidig havde meddelt, at Styrelsen ville tage  

 initiativ til, at det ved nyoptryk af vejledningen "Om moms ved eksport" og  

 ved redigeringen af Momsvejledningen blev præciseret, at også  

 omhandlede transporter kunne omfattes af eksportmomsordningen.
