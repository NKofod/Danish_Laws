 Et medlem, der var udstationeret i Sudan, havde ifølge  

 ansættelsesaftalen en ugentlig arbejdstid på 60 timer.
 Direktoratet fandt, at beregningen af medlemmets overskydende timer  

 for arbejdet i udlandet skulle baseres på den normale arbejdstid for faget i  

 Danmark og ikke på baggrund af den i ansættelseskontrakten aftalte ugentlige  

 arbejdstid.
 Direktoratet lagde vægt på, at medlemmets arbejdsforhold i udlandet  

 ikke var omfattet af en overenskomst, ifølge hvilke de overenskomstmæssige  

 parter havde aftalt, at arbejdstiden for arbejde i udlandet skulle fastlægges  

 individuelt.
 Ankenævnet tiltrådte direktoratets afgørelse, men med en begrundelse,  

 der svarede til det, der i vejledning af 11. april 1989 var anført under § 1  

 til bekendtgørelse nr. 91 af 13. februar 1989.
 Et medlem, der var ansat som mekaniker/chauffør, havde været udstationeret  

 i Sudan siden den 15. november 1988.
Af ansættelsesaftale af 5. januar 1990, pkt. 3, fremgik, at normal  

 arbejdstid på arbejdsgiverens byggepladser var 60 timer pr. uge, og at  

 virksomheden i nødvendigt omfang kunne kræve, at medarbejderen tog  

 overarbejde.
Ifølge ansættelseskontraktens pkt. 4, udgjorde lønnen 24.060  

 danske kroner, heraf 9.150 kr. i udstationeringstillæg.
Endvidere fremgik det  

 af kontraktens pkt. 9, at virksomheden ydede fri kost og logi på  

 udstationeringsstedet.
 Arbejdsløshedskassens lokalafdeling meddelte, at der ved medlemmets  

 ledigmeldelse den 27. juli 1990 skulle ske timeoverførsel af 292,3 timer  

 inden dagpengeudbetaling kunne finde sted.
 Hovedledelsen var enig med kassen og henviste til, at det af  

 bekendtgørelse nr. 91 af 13. februar 1989 med vejledning af 11. april 1989  

 fremgår, at kun hvis der er en overenskomst, der giver ret til at aftale  

 individuel arbejdstid, skal dette timetal ligge til grund for timeopgørelsen.
 Da der ikke var overenskomst på arbejdspladsen, var det således fagets  

 normale arbejdstid i Danmark, der skulle tages udgangspunkt i.
 Medlemmet henviste til, at der ifølge ansættelseskontrakten først var tale  

 om overarbejde, når han oversteg den normale arbejdstid på 60 timer.
 Direktoratet var enig med kassen i, at beregningen af medlemmets  

 overskydende timer for arbejdet i udlandet skulle baseres på den normale  

 arbejdstid for faget i Danmark og ikke på baggrund af den i  

 ansættelseskontrakten aftalte ugentlige arbejdstid.
 Direktoratet lagde ved afgørelsen vægt på, at medlemmets arbejdsforhold i  

 udlandet ikke var omfattet af en overenskomst, ifølge hvilke de  

 overenskomstmæssige parter havde aftalt, at arbejdstiden for arbejde i  

 udlandet skulle fastlægges individuelt, jf. arbejdsløshedsforsikringslovens §  

 59, stk. 2, og § 1 i bekendtgørelse nr. 91 af 13. februar 1989 med tilhørende  

 vejledning.
 Medlemmet anførte, at reglerne i loven og bekendtgørelsen om normal  

 arbejdstid alene angår arbejdsforhold i Danmark, og da der ikke er anført  

 nogen maksimumsgrænse for normal arbejdstid, så må ansættelseskontraktens  

 bestemmelse om 60 timers ugentlig arbejde, antages at være normal arbejdstid  

 i medlemmets situation.
 Direktoratet fastholdt den trufne afgørelse og bemærkede, at medlemmet ud  

 over en grundløn havde modtaget et udstationeringstillæg pr. måned på 9.150  

 kr., hvorved medlemmet efter direktoratets opfattelse havde fået kompensation  

 for de timer, som medlemmet har arbejdet ud over fagets normale arbejdstid i  

 Danmark.
 Medlemmet anførte, at den løn, som han havde modtaget i forbindelse med  

 sit arbejde i Sudan, var af en sådan størrelse, at den var væsentlig mindre,  

 end den tilsvarende løn for et lignende 37 timers arbejde i Danmark, og at  

 det udbetalte udstationeringstillæg ville blive udbetalt uanset timeantallet  

 pr. uge og virkede derfor ikke som kompensation for den efter danske forhold  

 længere arbejdstid.
Ankenævnet henviste til, at i medfør af § 1, stk. 1, i Direktoratet for  

 Arbejdsløshedsforsikringens bekendtgørelse nr. 91 af 13. februar 1989, jf.  

 arbejdsløshedsforsikringslovens § 59, stk. 4, tages der ved beregningen af  

 overskydende timer udgangspunkt i den individuelt aftalte arbejdstid, hvis  

 det af det aftalte mellem de overenskomstmæssige parter klart fremgår, at  

 arbejdstiden for arbejde i udlandet fastlægges individuelt.
Da dette ikke var  

 tilfældet i den foreliggende sag, tiltrådte ankenævnet Direktoratet for  

 Arbejdsløshedsforsikringens afgørelse, jf. arbejdsløshedsforsikringslovens §  

 59, stk. 2, og § 1, stk. 1, i bekendtgørelse nr. 91 af 13. februar 1989 med  

 tilhørende vejledning.
