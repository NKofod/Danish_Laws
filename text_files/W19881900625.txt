Efter salg af hus omberegnede socialforvaltningen i december 1985  

 opholdsbetaling for en pensionist P, der havde ophold på plejehjem.
I maj  

 1986 anmodede P's søn om omberegning af opholdsbetalingen med virkning fra 1.  

 januar 1986, da renteindtægten siden denne dato havde været mindre end  

 forventet.
 Da der ikke i lovgivningen var fastsat nærmere regler om  

 beregningsgrundlaget for opholdsbetaling, hvorfor oplysningerne herom måtte  

 komme fra pensionisten selv, og da socialforvaltningen havde beregnet  

 opholdsbetalingen på grundlag af de oplysninger, som havde været i  

 socialforvaltningens besiddelse og ændret beregning fra det tidspunkt, hvor  

 socialforvaltningen fik meddelelse om, at beregningsgrundlaget var ændret,  

 tiltrådte Ankestyrelsen, at omberegningen skete med virkning fra 1. juni  

 1986.
 Ankestyrelsen lagde tillige vægt på, at der i denne sag havde været  

 pårørende til at varetage P's forhold.
 REDEGØRELSE FOR SAGEN:
En folkepensionist P, der flyttede på plejehjem i begyndelsen af 1985, solgte sit hus i september 1985. Salget medførte, at der i december 1985 blev foretaget omberegning af opholdsbetalingen med virkning fra 1. oktober 1985 på grundlag af den forventede fremtidige indtægt.
Oplysningerne om de ændrede indtægtsforhold modtog socialforvaltningen fra P's søn.
I maj 1986 anmodede P's søn påny om at få omberegnet opholdsbetallingen, idet renteindtægten var mindre end forventet på grund af den faldende rente omkring årsskiftet 1985/86- P's søn anmodede om, at omberegningen skete med virkning fra 1. januar 1986, hvor indtægtsnedgangen fandt sted.
Socialforvaltningen meddelte, at opholdsbetalingen kunne omberegnes med virkning fra 1. juni 1986, men ikke med virkning fra 1. januar 1986.
 AFGØRELSEN, DER KLAGES OVER:
Amtsankenævnet tiltrådte det sociale udvalgs afslag på omberegning af betaling for plejehjemsophold med virkning fra tidspunktet for indtægtsnedgangen den 1. januar 1986.
Nævnet begrundede afgørelsen med, at der ikke i lovgivningen var fastsat nærmere regler om beregningsgrundlaget for opholdsbetaling, hvorfor oplysninger herom måtte komme fra pensionisten selv.
Nævnet fandt endvidere ikke, at det forhold, at kommunen ikke i december 1985 havde gjort opmærksom på kommunens praksis ved omberegning, var en fejl, der kunne medføre, at kommunen måtte bære ansvaret for, at der i en periode var betalt for meget for opholdet.
Nævnet fandt således ikke, at der var grundlag for at pålægge kommunen at ændre beregningen med tilbagevirkende kraft, idet kommunen havde beregnet opholdsbetalingen på grundlag af de oplysninger, som havde været i kommunens besiddelse og ændret beregning fra det tidspunkt, hvor kommunen fik meddelelse om, at beregningsgrundlaget var ændret.
 KLAGEN TIL ANKESTYRELSEN:
Sagen blev anket af P's søn, der anførte, at det ville have været rimeligt, at socialforvaltningen, da spørgsmålet om beregningen første gang blev forelagt, havde gjort opmærksom på, at såfremt beregningsgrundlaget ikke holdt, ville det efter socialforvaltningens praksis ikke kunne forventes omregnet med virkning tilbage til ændringstidspunktet.
 LOVGRUNDLAG:
 Bistandslovens § 84.
 ANKESTYRELSENS AFGØRELSE:
Ankestyrelsen tiltræder den af amtsankenævnet trufne afgørelse med den givne begrundelse.
Ankestyrelsen har ved afgørelsen tillige lagt vægt på, at der i denne sag har været pårørende til at varetage P's forhold.
