 På grundlag af en indstilling fra Lovtidendeudvalget, som  

 justitsministeriet nedsatte den 22. marts 1965, angives nedenfor nogle  

 retningslinjer for udarbejdelsen af bekendtgørelser af love.
 I.
 Almindelige bemærkninger.
Ændringslove medfører ofte, at en lovs indhold bliver vanskeligt at  

 overskue.
For at undgå sådanne vanskeligheder kan det ministerium, under  

 hvilket loven hører, udfærdige en »bekendtgørelse« af loven.
En lovbekendtgørelse kan udfærdiges uden særlig hjemmel.
Den fremkommer  

 ved, at ændringslovene indarbejdes i den oprindelige lov.
Lovbekendtgørelsen er alene et praktisk hjælpemiddel.
Hvis der på grund af  

 fejl opstår uoverensstemmelse mellem lovbekendtgørelsen og de enkelte  

 lovtekster, er det lovteksterne, der er afgørende.
 II.
 Behovet for udarbejdelse af lovbekendtgørelser.
Ved afgørelsen af, om en lovbekendtgørelse bør udfærdiges, må der først og  

 fremmest lægges vægt på, om loven hyppigt anvendes af en større del af  

 myndighederne eller befolkningen.
Der vil f.eks. være større behov for  

 bekendgørelser af straffe- eller retsplejeloven end af lovene om  

 retslægerådet og Danmarks Nationalbank.
Endvidere har det betydning, om  

 ændringerne er særligt omfattende eller er gennemført ved flere ændringslove.  

 Også ændringernes systematiske karakter bør tillægges vægt.
En bekendtgørelse  

 af loven er således mindre nødvendig, når ændringsloven alene indeholder en  

 samlet affattelse af et helt kapitel eller en hel paragraf.
 III.
 Betingelser for, at lovbekendtgørelser kan udarbejdes.
Indarbejdelsen af ændringslovene bør kunne foretages alene ved indføjelse  

 eller fjernelse af ord eller sætninger.
Dette forudsætter, at ændringslovene  

 består i præcist formulerede ændringer af den gældende lovtekst, jfr. den  

 vejledning om affattelse af forslag til ændringslove, som er udsendt samtidig  

 med denne vejledning.
 Er ændringslovene ikke affattet efter retningslinjerne i den nævnte  

 vejledning, kan det være forsvarligt at indarbejde ændringerne, hvis det er  

 utvivlsomt, at lovbekendtgørelsen får det indhold, som er tilsigtet ved  

 ændringsloven.
Under samme forudsætning kan lovens angivelse af myndigheder ændres.
Dette  

 vil især være praktisk, hvis en kgl. resolution har flyttet et bestemt  

 sagområde fra den minister, som nævnes i loven, til en anden minister.
I andre tilfælde kan indholdet af den ændrede bestemmelse angives i en  

 note.
På samme måde kan det angives, at en lov, hvortil der henvises, i  

 mellemtiden er ændret, bortfaldet eller afløst af en ny lov.
 Er der tale om en ældre lov, hvor de enkelte stykker i en paragraf ikke er  

 forsynet med stykkebetegnelse, kan sådanne betegnelser indsættes i  

 lovbekendtgørelsen.
 IV.
 Den praktiske fremgangsmåde.
 1. I overskriften angives lovens navn, men ikke dens  

 nummer og dato: »Bekendtgørelse af lov om ....«.
 2. Er der ikke tidligere udfærdiget  

 lovbekendtgørelser, udformes bekendtgørelsens indledning således:
 »Herved bekendtgøres lov nr ... af ... om ... med de ændringer, der  

 følger af lov nr .... af .... og lov nr .... af ..... ».
 Er der tidligere udfærdiget lovbekendtgørelse, nævnes denne (hvis der er  

 flere: den sidste) og de senere ændringslove, men ikke øvrige ændringslove:
 »Herved bekendtgøres lov om ...,jfr. lovbekendtgørelse nr .... af  

 .... , med de ændringer, der følger af lov nr ... af ...«.
 Udfærdiges lovbekendtgørelsen længere tid, før den sidste af de medtagne  

 ændringslove træder i kraft, kan det være hensigtsmæssigt at gøre opmærksom  

 herpå allerede i indledningen, f.eks. således:
 »Den Bekendtgjorte lovtekst gælder først fuldt ud fra den .... (evt.:  

 jfr. § 2 i lov nr .... af ..., der gengives i bekendtgørelsens  

 slutning)».
 3. Ophævede paragraffer anføres i lovbekendtgørelsen  

 med deres oprindelige paragrafnummer, men alene med  

 teksten:»(Ophævet)».
4. Er et særskilt nummeret stykke af en paragraf  

 udgået, uden at ændringsloven udtrykkeligt har ændret de efterfølgende  

 stykkers nummerangivelse, kan en sådan ændring foretages i  

 lovbekendtgørelsen.
Det samme gælder numre og litra.
 5. Har overgangsbestemmelser i den oprindelige lov  

 ikke længere praktisk interesse, udelades de, men der bør da optages en  

 bemærkning herom, f.eks. således: »§§ 00-00. (Overgangsbestemmelser,  

 udeladt)».
 6. Bestemmelser om ikrafttræden i den oprindelige lov  

 medtages.
 7. I det omfang ikrafttrædelses- og  

 overgangsbestemmelser i ændringslovene fortsat må antages at have betydning,  

 kan de gengives samlet sidst i lovbekendtgørelsen, se f.eks. bekendtgørelse  

 nr. 403 af 23. oktober 1967 af lov om den offentlige sygeforsikring.
Det vil imidlertid normalt ikke af en sådan ordret gengivelse fremgå,  

 hvilke bestemmelser i loven, der berøres af vedkommende ikrafttrædelsesdato.  

 Hvor kendskab til tidspunktet for ændringernes ikrafttræden må antages at  

 have stor praktisk betydning, vil det derfor kunne være hensigtsmæssigt at  

 give yderligere oplysninger.
Dette kan ske i forklarende noter til de  

 ikrafttrædelsesbestemmelser, som medtages, eller ved at gengive  

 ikrafttrædelsesbestemmelserne i omformuleret skikkelse, f.eks. således:
 »I loven af ..... (dato) .... (ændringsloven) fastsættes i § 2, at de  

 ændringer, som angår §§ 00 og 00, træder i kraft den .... og at de ændringer,  

 som angår § 00, skal have virkning fra .....«.
 Hvis det har betydning for læseren at vide, hvilket indhold de ændrede  

 bestemmelser havde inden ændringslovens ikrafttræden, kan det i den nævnte  

 formulering eller i en note angives, hvad ændringerne går ud på.
 Er bestemmelser om ikrafttræden af særlig kompliceret natur, kan det i  

 visse tilfælde være rimeligt at gøre rede for dem ved noter til de pågældende  

 paragraffer i selve loven, se f.eks. noter til §§ 25, 28 og 30 i  

 bekendtgørelsen nr. 403 af 23. oktober 1967 af lov om den offentlige  

 sygeforsikring.
 8. Hvis den ændringslov, som giver anledning til  

 bekendtgørelsen, har en kort ikrafttrædelsesfrist, bør lovbekendtgørelsen  

 udfærdiges snarest muligt efter ændringslovens gennemførelse og helst  

 således, at den kundgøres i samme nummer af Lovtidende som ændringsloven.
 Justitsministeriet, den 18. november  

 1969.
 Knud Thestrup.
 /Gersing.
