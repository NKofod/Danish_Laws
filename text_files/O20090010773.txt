Inspektion af Hvidovre Hospital, Psykiatrisk Afdeling, afsluttende brev Jeg har modtaget Psykiatriens brev af 17. december 2008.
Byggeprojektet (inspektionsrapportens pkt. 2) I brev af 5. august 2008 noterede jeg mig at der var lavet et byggeprogram hvorefter afsnit 801, 804 og 809 skal være lukkede afsnit og afsnit 812 omdannes til et lukket gerontopsykiatrisk afsnit.
I brev af 4. december 2008 noterede jeg mig at byggeprojektet ikke som planlagt blev forelagt regionsrådet i september 2008, men at der arbejdes videre med projektet, og at et forslag hertil skal forelægges for regionsrådet i marts 2009. Jeg meddelte samtidig at jeg afventer tilbagemelding om resultatet af regionsrådets behandling af forslaget til sin tid, og i brevet af 17. december 2008 har Psykiatrien oplyst at jeg vil høre nærmere når sagen har været forelagt regionsrådet på rådets møde den 17. marts 2009.
Indgreb og begrænsninger og tilpasning af husordenen (inspektionsrapportens pkt. 5.7) I brevet af 5. august 2008 noterede jeg mig at et forslag til lokale retningslinjer om indgreb og tilpasning af husordenen var i høring med henblik på forelæggelse til godkendelse i kvalitetsrådet den 25. august 2008. I en e-mail af 1. september 2008 oplyste Psykiatrien at dette møde var aflyst, og at der endnu ikke var fastsat en ny dato.
Psykiatrien vedlagde kopi af en lokal husorden og af HUSORDEN, personalets håndtering i forbindelse med opretholdelse af husorden der var udarbejdet i august 2008. Heri er retningslinjer om indgreb og begrænsninger i adgangen til besøg og telefonering mv.
Med brev af 2. december 2008 sendte Psykiatrien mig en politik for udfærdigelse af husordener der var vedlagt et eksempel herpå, og en vejledning der beskriver hvem der har kompetence til at beslutte tiltag i anledning af overtrædelser af husordenen, og hvordan sådanne overtrædelser skal håndteres.
Da det ikke fremgik om dette materiale havde været forelagt kvalitetsrådet, bad jeg i brevet af 4. december 2008 om oplysning herom, og jeg fremkom samtidig med nogle bemærkninger til det vedlagte materiale.
I brevet af 17. december 2008 har Psykiatrien oplyst at forslaget har været forelagt kvalitetsrådet, og Psykiatrien har samtidig vedlagt revideret materiale med oplysning om at mine kommentarer er taget til efterretning.
Jeg har noteret mig at der nu er udfærdiget generelt materiale om udfærdigelse af husordener og indgreb og begrænsninger mv., og at Psykiatrien har revideret dette materiale på baggrund af mine bemærkninger i brevet af 4. december 2008. Det fremsendte materiale giver mig ikke anledning til yderligere bemærkninger, men jeg anbefaler at Psykiatrien ved næste revision af materialet tydeliggør hvornår der er tale om husordener og retningslinjer om indgreb og begrænsninger.
I den forbindelse kan jeg til orientering oplyse at jeg ved andre inspektioner af psykiatriske afdelinger har udtalt at det efter min opfattelse er mest hensigtsmæssigt at de generelle regler der gælder for alle patienter, og reglerne om de begrænsninger og indgreb der kan besluttes efter en konkret vurdering, opdeles i to selvstændige dokumenter (henholdsvis husorden og retningslinjer). Det er endvidere min opfattelse at retningslinjerne om begrænsninger og indgreb kun bør rettes til personalet, men at alle patienter i det informationsmateriale der udleveres til patienten ved indlæggelsen (f.eks. en husorden), bør informeres om retningslinjernes eksistens og muligheden for at få dem udleveret.
Patienterne bør således orienteres om at det i særlige tilfælde kan være nødvendigt at træffe beslutning om begrænsninger i den sædvanlige livsudfoldelse af hensyn til patienten selv, medpatienter, personale og/eller omverdenen.
En husorden bør fremstå overskuelig og ikke for omfattende.
Euforiserende stoffer og alkohol (inspektionsrapportens pkt. 5.18) I e-mailen af 1. september 2008 henviste Psykiatrien til tidligere aftale om fremsendelse af forholdsregler i relation til euforiserende stoffer og alkohol der manglede at få indarbejdet nogle aftaler med politiet.
Dette er således indarbejdet i ovennævnte materiale.
 Jeg afventer Psykiatriens tilbagemelding vedrørende behandlingen af byggeprojektet på regionsrådets møde den 17. marts 2009, men betragter i øvrigt herefter inspektionssagen som afsluttet.
