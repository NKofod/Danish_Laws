Betænkning afgivet af Udenrigsudvalget den 19. februar 2019 Betænkning over Forslag til folketingsbeslutning om forbud mod import af varer fra israelske bosættelser [af Christian Juhl (EL) m.fl.]:
1. Indstillinger Et flertal i udvalget (S, DF, V, RV og KF) indstiller beslutningsforslaget til forkastelse.
 Et mindretal i udvalget (EL og ALT) indstiller beslutningsforslaget til vedtagelse uændret.
 Et andet mindretal i udvalget (SF) stemmer hverken for eller imod beslutningsforslaget.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget finder, at en boycot af Israel  helt eller delvis  er en forkert strategi.
Uenigheder om bosættelserne skal løses i dialog mellem parterne og med et oprigtigt ønske om en fredelig løsning. Økonomiske sanktioner vil udelukkende medføre en økonomisk afmatning med tab af omsætning, arbejdspladser osv., hvilket ikke kan være i nogen af parternes interesse.
Danmark bør støtte mere helhjertet op om Mellemøstens mest velfungerende demokratiske stat, Israel.
Enhedslisten Enhedslistens medlemmer af udvalget er utilfredse med ministerens svar ved Folketingets 1. behandling af beslutningsforslaget.
Samtidig er Enhedslisten ærgerlig over, at der ikke kan opnås et flertal for at indføre et forbud mod import af varer fra israelske bosættelser, da der blandt partierne er bred enighed om ulovligheden af de israelske bosættelser i de besatte områder.
Det undrer især Enhedslisten, at udenrigsministeren bruger EU's handelspolitik som et argument imod indførelse af et forbud mod import af varer fra israelske bosættelser, da sagens kerne er et udenrigspolitisk spørgsmål og ikke et handelspolitisk spørgsmål.
Danmark har suverænitet over udenrigspolitikken, derfor mener Enhedslisten, at regeringen bør udvise større handling mod de ulovlige bosættelser og indføre et dansk forbud mod import af varer fra israelske bosættelser.
Det kunne måske inspirere andre EU-lande til at forfølge samme udenrigspolitik.
Radikale Venstre Radikale Venstre stemmer imod forslaget.
Ligesom forslagsstillerne finder Radikale Venstre, at de israelske bosættelser er under al kritik, da de både er ulovlige og undergraver fredsprocessen.
Men modsat forslagsstillerne tror Radikale Venstre ikke, at dansk enegang på dette område er den rette strategi for at lægge et effektivt pres på den israelske regering.
Dels er det tvivlsomt, om der overhovedet er juridisk mulighed for dansk enegang, da handelssanktioner som udgangspunkt er EU-kompetence, dels vil et fælles skridt fra alle EU-lande sende et langt mere robust signal.
Radikale Venstre vil derfor i stedet opfordre den danske regering til at afsøge mulighederne for i EU at finde fælles fodslag om mere fokuserede sanktioner, f.eks. over for de få israelske virksomheder, der i dag finansierer langt de fleste israelske bosættelser.
3. Udvalgsarbejdet Beslutningsforslaget blev fremsat den 16. november 2018 og var til 1. behandling den 24. januar 2019. Beslutningsforslaget blev efter 1. behandling henvist til behandling i Udenrigsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
Claus Kvist Hansen (DF) Hans Kristian Skibby (DF) Søren Espersen (DF) Tilde Bork (DF) Marie Krarup (DF) Kenneth Kristensen Berth (DF) Michael Aastrup Jensen (V) Jan E.
Jørgensen (V) Marcus Knuth (V) Karen Ellemann (V) Peter Juel-Jensen (V) Mads Fuglede (V) Carsten Bach (LA) Henrik Dahl (LA) Merete Scheelsbeck (KF) nfmd.
Ane Halsboe-Jørgensen (S) fmd.
Kirsten Brosbøl (S) Mogens Lykketoft (S) Mette Gjerskov (S) Mogens Jensen (S) Nick Hækkerup (S) Yildiz Akdogan (S) Peter Hummelgaard Thomsen (S) Christian Juhl (EL) Eva Flyvholm (EL) Ulla Sandbæk (ALT) Martin Lidegaard (RV) Sofie Carsten Nielsen (RV) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
