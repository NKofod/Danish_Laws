Vejledningen til faget dansk er disponeret efter de enkelte punkter i  

 bekendtgørelsen.
Herudover rummer vejledningen et afsnit om 2. årsopgaven  

 samt specielt for selvstuderende nogle bemærkninger om omfanget af pensum.
A.
Tekstlæsning Indledning.
For at sikre en vis sammenhæng mellem de tekster der læses, er  

 det i bekendtgørelsen krævet, at der i en stor del af forløbet læses inden  

 for sammenhængende emneområder, hvoraf nogle er givet i bekendtgørelsen, mens  

 andre er overladt til klassens eget valg.
De givne emneområder fastlægger fagets rammer.
Det fremgår heraf, at der  

 er lagt vægt på en historisk forankring af faget gennem fordybelse i en  

 bestemt periode og gennem den mere orienterende berøring med forskellige  

 perioder i form af temalæsningen.
Læsning af tekster fra nutiden og  

 inddragelse af elevernes forudsætninger og erfaringer skal sikre, at faget  

 også er orienteret mod samtiden.
Stk. 1  omfatter de faste kategorier indføring i  

 tekstlæsning, temalæsning, periodelæsning, tekster fra nyeste tid.
En  

 naturlig og enkel administration af arbejdet med de fire kategorier vil være  

 at fordele dem på de fire semestre i den ovennævnte rækkefølge.
Efter en  

 indføring i tekstlæsning vil de studerende gennem temalæsningen få et indtryk  

 af en række historiske perioder i deres forskelligartethed.
Antydningsvis kan  

 man inddrage ånds~ og materialhistoriske forhold, som kan danne baggrund for  

 forståelsen af temaets udformning i de pågældende perioder.
Denne læsemåde  

 kan danne baggrund for klassens valg af en periode til nærmere behandling,  

 der skulle give de studerende mulighed for at indleve sig så dybt i et  

 kortere tidsrums konkrete og forskelligartede karakter, at de bliver i stand  

 til kritisk at vurdere i forvejen etablerede periodekarakteristikker og -  

 opfattelser.
Endelig skal denne erfaring med historisk læsning søges udnyttet  

 ved læsningen af tekster fra nyeste tid - en periode der formentlig vil  

 forekomme de studerende som delvis historisk, delvis som en tid hvorfra de  

 selv har erfaringer, som kan udnyttes i arbejdet.
Denne rækkefølge er ikke den eneste mulige.
Man kan tænke sig en læsemåde,  

 der tager udgangspunkt i den nyeste tid, og temalæsningen kunne da gå  

 »baglæns« som en opsøgen af den historiske udvikling bag den  

 nutidige problematik.
Hvis de studerende f.eks. har interesseret sig for  

 nutidens kønsrolledebat, er det muligt at undersøge de aktuelle kønsrollers  

 historiske oprindelse ved at følge temaet bagud over det moderne gennembruds  

 og romantikkens frigørelsesforsøg til reformationens syn på ægteskabet, og  

 folkevisernes ejendoms- og slægtsinteresse.
Periodelæsningen kunne da blive motiveret for de studerende, der samtidig  

 har fået større viden og erfaring til ud fra en historisk betragtningsmåde at  

 fordybe sig i forståelsen af en periode.
Læser man de fire kategorier i denne  

 rækkefølge, må det dog overvejes, om der ikke for overblikkets skyld skal  

 afsættes tid til fornyet beskæftigelse med den nyeste tid ved slutningen af  

 forløbet.
Der er altså ikke i bekendtgørelsen noget fast krav om, at alle fire  

 emneområder skal bindes sammen i en bestemt progression.
Det er muligt at  

 etablere andre sammenhænge.
Det forudsættes dog, at overblikket over  

 sammenhænge og synsvinkler fastholdes.
I det faktiske forløb kan man  

 integrere andre emner, f.eks. fra bekendtgørelsens pkt.
A 2; i så fald er  

 timetallene for de fire emneområder at forstå som minimumsfordringer.
1.a.
Indføring i tekstlæsning skal tage sit udgangspunkt i de studerendes  

 egen situation.
Man kan finde tekster, der behandler forhold, de studerende  

 er fortrolige med fra deres hverdag, og man kan udnytte deres erfaringer fra  

 læsning og forhold til sproget og litteraturen i almindelighed.
Begrebet  

 tekst forstås meget rummeligt, det kan være tekster fra aviser, fra ugeblade,  

 lette noveller o.s.v.
Indføringen har bl.a. til hensigt at lade de studerende stifte bekendtskab  

 med forskellige genrer og teksttyper og med en terminologi, der kan bruges  

 til beskrivelse af dem, således at de kommer til at råde over et sæt fælles  

 begreber.
I indføringssemestret skal de endvidere efterhånden erfare, at  

 teksten kan læses på forskellige måder og ud fra forskellige synsvinkler.
Man  

 kan lægge vægten på indholdet, se teksten som et mål i sig selv, se den som  

 led i en meddelelsessituation, se den i en større sammenhæng o.s.v.
Svensk og norsk . Som baggrund for at inddrage svenske og norske tekster  

 i tekstlæsningen i almindelighed foretages en indføring i læsning af svensk  

 og norsk, enten som et samlet forløb eller i forbindelse med tekstlæsningen i  

 øvrigt.
I denne forbindelse behandles en række forhold, hvor svensk og norsk  

 adskiller sig fra dansk, herunder de vigtigste lydlige og grammatiske  

 forskelle.
I forbindelse med norsk orienteres om den norske sprogsituation,  

 og man kan inddrage eksempler på nynorsk.
Der skal inddrages materiale, som  

 giver de studerende mulighed for at høre sprogene, f.eks. bånd, film,  

 grammofonplader, TV-udsendelser.
1.b.
Temalæsning er en af vejene til opfyldelse af bl.a. den del af  

 formålsbeskrivelsen, der omhandler kendskab til andre perioders normer, ideer  

 og udtryksformer.
Temalæsning er beskæftigelse med tekster, der handler om  

 væsentlige menneskelige forhold og problemstillinger, som optræder i  

 forskellige historiske perioder, f.eks. arbejdet, døden, familien, klassen,  

 kunsten, kærligheden, naturen, puberteten, religionen, underholdning.  

 Teksterne skal fremhæve hinandens forskelligartethed og vise, hvorledes  

 behandlingen af det enkelte tema afspejler perioden.
Temalæsningen i den  

 enkelte periode skal således både sættes i forhold til andre perioders  

 behandling af samme tema og være en indgang til forståelse af perioden.
Der  

 tilstræbes imidlertid ikke en dybtgående forståelse af de enkelte perioder  

 eller fuldstændighed med hensyn til litteraturhistoriske perioder (jfr.  

 1.c.).
Derimod er en spredning af teksterne over forskellige perioder, genrer,  

 tekstarter o.s.v. nødvendig, for at temalæsningen kan få en rimelig bredde,  

 især hvis man vælger at arbejde med eet tema.
Arbejdes der med to temaer, er  

 der flere muligheder; man kan beskæftige sig med de to temaer samtidig  

 (tekstrækken vælges således, at begge temaer behandles i hver tekst), og man  

 kan beskæftige sig snart med det ene tema, snart med det andet (tekstrækken  

 vælges således, at de to temaer optræder i hver sine tekster.
Man kan i dette  

 tilfælde også arbejde med to adskilte tekstrækker). Der er her ikke tale om  

 alternativer men om forskellige typemuligheder - i de fleste konkrete  

 tilfælde vil der nok være tale om kombinationer af de to typer af  

 tekstrækker.
 Som optakt til temalæsningen kan det anbefales at læse mindre  

 sammenstillinger af tekster med fælles tema men forskellig holdning, således  

 at de studerende lærer læsemåden at kende.
1.c.
Periodelæsning . Formålet med periodelæsningen er, at de studerende  

 opnår et vist kendskab til en periodes forskellige normer, ideer og  

 udtryksformer således som de fremtræder i et tekstmateriale, og at de ser  

 teksterne som led i en historisk situation.
Perioden kan vælges frit før 2. verdenskrig.
Den kan afgrænses efter  

 forskellige historiske synspunkter: litteraturhistoriske, idehistoriske,  

 materialhistoriske o.s.v. eller blot som tidsrum markeret ved to årstal.
De  

 problemer,der er knyttet til afgrænsningen af perioden, kan gøres til  

 genstand for drøftelse under periodelæsningen.
Det er ikke muligt i løbet af den tid, der er til rådighed, at give et  

 dækkende billede af en periode; teksterne skal vælges ud omkring nogle  

 centrale synspunkter på en sådan måde, at de studerende både får et indtryk  

 af modsætningerne i perioden og af de sammenhænge, der findes.
For at de  

 studerende kan få et så bredt indtryk af perioden som muligt, må det nøje  

 overvejes, hvilke arbejdsformer der skal anvendes.
 For at fastholde det historiske perspektiv kan der drages paralleller til  

 vor egen tid.
Hovedvægten ligger på danske tekster, men tekster fra svensk, norsk og  

 anden fremmedlitteratur skal inddrages til belysning; i hvilket omfang og med  

 hvor stor vægt afhænger af den periode der er valgt.
Kulturhistoriske  

 tekster, herunder også sekundærlitteratur, kan inddrages til belysning af  

 væsentlige strømninger i perioden.
1.d.
Nyeste tid . Når tidsrammen for tekstlæsningen fra den nyeste tid er  

 sat til de sidste 30-35 år, er hensigten at give de studerende mulighed for  

 at uddybe deres forståelse af og viden om deres samtid, idet samtid her  

 forstås som deres egen og den umiddelbart forudgående generation.
Den tid, der skal behandles, er krigs- og efterkrigstid.
Læsningen er ikke  

 tænkt som en snævert litterær eller litteraturhistorisk gennemgang, men  

 kriteriet for valg af tekster er, om de belyser forskellige religiøse,  

 filosofiske, politiske og kunstneriske tendenser og strømninger i tiden.
Man kan pege på følgende væsentlige forhold: Virkningen af krigstiden og  

 forsøget på opgøret med den.
Skyld- og ansvarsproblematikken medfører  

 krisestemning, som efterhånden afløses af en livsholdning,der enten  

 accepterer den moderne verden eller viser sin holdning i protest.  

 Orienteringen fra en overvejende eksistentialistisk holdning til en  

 samfundsmæssig og politisk forståelse. 60'ernes ungdomskultur.
Massemediernes  

 betydning for samfund og individ.
Udviklingen frem til velfærdsstaten.
 Ved struktureringen af stoffet må man sikre sig, at de studerende får  

 indtryk af det komplicerede og sammensatte i forløbet.
2. Tekster sammenstillet ud fra andre synspunkter . Stk. 2 giver mulighed  

 for at fordybe sig i sammenhænge, der måtte være af interesse for den enkelte  

 klasse, evt. fordi man tidligere har berørt dem under læsningen af de fire  

 kategorier.
Desuden gives der mulighed for at arbejde med enkelttekster, som  

 ikke indgår i nogle af de tekstsammenhænge, klassen i øvrigt beskæftiger sig  

 med, men som er blevet så aktuelle for klassen, at der er behov for en  

 uddybning.
Der kan være tale om litterære eller essayprægede tekster, men  

 også om film, TV-udsendelser eller teateropførelser.
 Hvis man (under 1.c.) vælger en periode, der ligger nær den nyeste tid,  

 skal man sikre sig, at ældre perioder er fyldigt repræsenteret, enten i  

 temalæsningen og/eller i forbindelse med områder under stk. 2.
Den enkelte klasse er frit stillet med hensyn til arten og antallet af  

 emner og enkelttekster under pkt. 2, og opmærksomheden henledes på, at dette  

 punkt i bekendtgørelsen er sidestillet med pkt. 1 og således tillægges samme  

 vægt som dette.
Ved den mundtlige prøve skal eksaminanden altså også i  

 rimeligt omfang kunne sætte den ulæste tekst i forbindelse med stof læst i  

 denne sammenhæng.
3. Supplerende læsning . Den supplerende læsning kan betragtes som et  

 tilbud til de studerende om under vejledning at supplere og uddybe deres  

 læsning på alle fagets områder.
Det understreges, at udgangspunktet for de  

 studerendes valg af tekster må være det lystbetonede, værkerne er da heller  

 ikke som det øvrige pensum forpligtende ved eksamen.
I overensstemmelse hermed skal de studerende have frihed til at vælge  

 selv.
Kriteriet for at læreren kan godkende et værk er altså, at den  

 studerende er motiveret for at læse det.
Der skal læses 2 værker i hvert semester.
Dette giver mulighed for, at  

 værkerne kan supplere læsningen af tekster i det pågældende semester.
Læreren  

 kan ved planlægning og tekstgennemgang give forslag og pege på muligheder;  

 herved kan han/hun også hjælpe eleverne til at sammensætte en nogenlunde  

 alsidig læsning, både med hensyn til genrer, perioder og forfattere.
I kursussituationen er der gode muligheder for, at den supplerende læsning  

 indgår både i det mundtlige og skriftlige arbejde.
De værker, hvor der skal  

 udarbejdes en skriftlig redegørelse, indgår i arbejdet med skriftlig  

 fremstilling (og den skriftlige redegørelse tæller med i antallet af  

 skriftlige opgaver). En sådan redegørelse kan være en mere litterært  

 orienteret analyse, men den kan også have forbindelse med de forskellige  

 fremstillingsformer, f.eks. være en opgave i referat, personkarakteristik, en  

 opgave inden for sagprosa, en personlig kommentar, et oplæg til klassen om  

 værket.
Vejledning og samtale om de værker, der ikke behandles skriftligt,  

 kan bl.a. foregå i konferencetimerne, hvor den enkelte elev eller en gruppe  

 af elever fremlægger resultatet af læsningen.
 For selvstuderende gælder ved supplerende læsning den særlige regel, at de  

 vil blive prøvet i et af værkerne til eksamen.
B.
Skriftlig fremstilling Arbejdet med skriftlig fremstilling har som mål, at de studerende udvikler  

 et nuanceret og varieret skriftsprog, således at de bliver i stand til at  

 vælge mellem forskellige udtryksmuligheder i konkrete situationer.
De  

 stillede opgaver bør vurderes ud fra den hensigt, man har haft med dem.
I  

 nogle tilfælde ønsker man, at de studerende frit får lejlighed til at skrive  

 om ting, der interesserer dem, i andre lægger man vægt på, at de viser, at de  

 har tilegnet sig et stof der er gennemgået tidligere, og i atter andre kan  

 der arbejdes med øvelser, hvor man træner formelle færdigheder.
Mens progression i de to første tilfælde også er bestemt af forhold uden  

 for arbejdet med skriftlig fremstilling, er den i det sidste tilfælde knyttet  

 til en stigende bevidsthed om skriftsprogets specielle muligheder.
I  

 begyndelsen af kurset er det naturligt at betone færdighedstræningen.
Der kan  

 f.eks. arbejdes med disponering, udskillelse af centralt stof,  

 sprogrigtighedsproblemer, ordforråd, syntaktiske ombytningsøvelser,  

 citatteknik.
Disse elementære færdigheder kan der arbejdes med i forbindelse  

 med en række elementære fremstillingsformer som f.eks. at argumentere,  

 berette, beskrive, definere, forklare, formulere rapporter, genfortælle, gøre  

 notater, referere, resumere, sammenfatte.
Herfra kan man gå videre til mere  

 komplicerede øvelser, hvor der bliver lagt vægt på at arbejde med  

 kundskabsstoffet.
Man kan f.eks. opøve evnen til at sammendrage et større  

 stof, kritisere, gøre rede for og kommentere et stof, føre  

 diskussionsprotokol, stadig således at fremstillingsformerne knyttes sammen  

 med indøvelsen af formelle færdigheder, når det skønnes fornødent.
Sidst i  

 forløbet kan de studerende lære forskellige slags tekstanalyser og mere  

 dybtgående at give udtryk for en stillingtagen og vurdering.
 Uanset hvordan man tilrettelægger progressionen, der naturligvis ikke skal  

 omfatte alle de nævnte formelle øvelser og fremstillingsformer, er det  

 vigtigt, at de studerende stilles over for meget varierede opgavetyper, og at  

 man ikke ensidigt opøver een bestemt fremstillingsform, f.eks. essayet.  

 Blandt mange andre muligheder kan nævnes beskrivelse, causeri, debatindlæg,  

 interview, kommentar, notat, oversigt, oversættelse, rapport, redegørelse,  

 referat, resume, skitse, synopsis, vejledning.
 Arbejdet med at træne de formelle færdigheder kan i vidt omfang foregå i  

 timerne, således at læreren kan vejlede under selve skriveprocessen.
Et punkt, man særlig må være opmærksom på, er integrationen af det  

 skriftlige med det øvrige arbejde i faget.
Der er anført et antal større og  

 mindre opgaver, der skal skrives.
Det er vigtigt, at disse udspringer af og i  

 forbindelse med det daglige arbejde.
F.eks. indgår rapport fra gruppearbejde  

 naturligt i arbejdet med det skriftlige.
Under arbejdet med fiktiv litteratur  

 kan man opøve de studerendes genrebevidsthed ved selv at lade dem forfatte  

 noveller, eventyr, hørespil o.s.v.
Under den supplerende læsning er det  

 krævet, at der skriftligt skal redegøres for 3 af de 8 værker.
Endelig er der  

 grund til at pege på, at arbejdet med skriftlig fremstilling i 3. semester  

 efter Danskopgaven og inden 2. årsopgaven kan integreres med tekstlæsningen  

 og den supplerende læsning, bl.a. for at arbejdet i denne sidste del af  

 semestret ikke skal føles løsrevet eller eventuelt svulme op.
Danskopgaven I danskopgaven stiles der både mod en proces og et produkt.
De studerende  

 har i indføringsfasen bl.a. arbejdet med elementære sproglige færdigheder.
I  

 danskopgaven får de mulighed for og træning i at udnytte deres viden i en  

 større sammenhæng.
Opgaven giver de studerende mulighed for at arbejde med de  

 færdigheder der er nødvendige i forbindelse med arbejdet med større  

 skriftlige fremstillinger.
Opgaven er placeret i 3. semester, i månederne fra  

 skolens begyndelse og indtil efterårsferien.
Det betyder, at den tidsramme,  

 der effektivt er afsat, er 8 uger, inden for hvilke der også skal arbejdes  

 med andre af fagets områder.
Danskopgaven skal derfor ikke have for stort et  

 omfang, og en nøje tilrettelæggelse af den er nødvendig, for at den ikke skal  

 svulme op.
Danskopgaven er et fortrinsvis projektorienteret arbejde.
Ved et  

 projektorienteret arbejde forstås i princippet en opgave, der har et aktuelt  

 og konkret formål for de studerende.
Et sådant formål kan findes såvel inden  

 for som uden for skolen.
Projektet indbyder i særlig grad til tværfagligt  

 samarbejde, og det anbefales, at projekter, der kommer ind på andre fags  

 områder, udarbejdes i samråd med disse fags lærere.
Projektarbejdet indebærer  

 desuden, at gruppearbejdet bliver den foretrukne arbejdsform, men der skal  

 også være mulighed for, at den enkelte kan arbejde med sit eget projekt.
 Som eksempler på projektemner kan nævnes: en aktuel sag i byen, nogle  

 politiske partiers orientering af vælgerne i forbindelse med et (kommunal)  

 valg, kunstudstilling på det lokale museum, besøg af en teatertrup,  

 surrealismen, psykolanalysen, kvindesagen, operation dagsværk, en fase af  

 arbejdet omkring elevråd, udsmykning af skolens kantine, arbejde omkring en  

 udsendelse i TV, miljøproblemer, årsager til elevfrafald på kursus.
Et projekt kan tilrettelægges på følgende måde: i begyndelsen af semestret  

 indhentes forslag til emne.
Så drøftes og planlægges projektet med de  

 studerende, både emnets egnethed og område.
Det kan aftales, hvordan arbejdet  

 skal forløbe, mindre områder kan specificeres og fordeles med henblik på  

 bearbejdning ud fra forskellige synsvinkler og/eller yderligere behandling.  

 Derefter bearbejdes de indhentede oplysninger, og de forelægges mundtligt  

 eller skriftligt for gruppen eller klassen eller dele af den.
På dette  

 tidspunkt gennemgås de foreløbige resultater kritisk, og derpå formulerer de  

 studerende og læreren opgaver, således at hver studerende afleverer en  

 rapport i et omfang, der svarer til 6-8 maskinskrevne A4-sider.
Samme omfang har den rapport som hver elev skal aflevere, såfremt der ikke  

 er tale om et projektorienteret arbejde.
Danskopgaven kan derved få karakter  

 af en række helt individuelle opgavebesvarelser, stillet af lærer og de  

 studerende i fællesskab og udarbejdet af den studerende under lærerens  

 stadige vejledning.
Emnerne kan her være rent faglige, og arbejdet kan foregå  

 på (skolens) bibliotek med brug af håndbøger, sekundærlitteratur m.v. omkring  

 f.eks. et forfatterskab, en række romaner, karakteristik af en periode,  

 sprogbrug i en række tekster, karakteristik af en genre i en bestemt periode,  

 triviallitteratur, film.
En stor del af arbejdet med danskopgaven vil foregå i  

 undervisningstimerne.
Det er rimeligt også at benytte konferencetimerne til  

 gruppearbejde og individuel vejledning, ligesom der må lægges vægt på,at de  

 ydre rammer for arbejdet er tilfredsstillende (flere lokaler, mulighed for i  

 et par sammenhængende timer at indsamle materiale uden for skolen o.s.v.).
C.
Konferencetimer Der er tidligere i denne vejledning henvist til benyttelse af  

 konferencetimerne.
Læreren kan - især i begyndelsen af kursus - tage  

 initiativ til at holde konferencetimer med en eller flere elever.
Derved kan  

 de studerende vænnes til at bruge timerne som et naturligt supplement på alle  

 fagets områder.
 I det følgende skal der peges på nogle emner og situationer, som  

 skematimerne næppe levner tid til at beskæftige sig med, og som derfor  

 natsurligt kan henlægges til konferencetimerne: alle situationer, hvor en  

 eller flere studerende har særlige behov for vejledning inden for fagets  

 områder: Ortografi, syntaks, tegnsætning og andre grammatiske discipliner,  

 samt på forskellige former for sprogbrug: specielle problemer vedrørende  

 skriftlig fremstilling; de studerendes fremlæggelse - individuelt eller i  

 grupper - af resultaterne af arbejdet med den supplerende læsning; vejledning  

 i forbindelse med danskopgaven og med større opgaver i andre fag; vejledning  

 med hensyn til læsetræning og studiemetode; fagligt arbejde i øvrigt.
2. årsopgaven Den studerende, der vælger at skrive 2. årsopgaven i dansk, har i  

 forbindelse med danskopgaven fået nogen vejledning i udarbejdelse af en  

 større opgave.
Man kan tænke sig, at 2. årsopgaven udspringer af dette  

 arbejde, dog således at område og opgave ligger inden for fagets rammer.
Læreren skal nok acceptere, at det område, den studerende vælger, kan være  

 forholdsvis bredt, men i vejledningen skal den studerende have hjælp til at  

 begrænse sig også af hensyn til den tid, der er til rådighed.
Dette betyder  

 bl.a., at den litteratur og de hjælpemidler, der inddrages, hvad enten det  

 foreslås af den studerende eller af læreren, skal være overkommelige og  

 overskuelige.
Besvarelsen skal bl.a. vise, at den studerende har lært at  

 arbejde med kildemateriale på en rimelig måde.
Vejledningen består bl.a. i, at området indkredses, og at den studerende  

 får ansporing til fordybelse.
Læreren følger arbejdet og vejleder ved  

 samtaler på en sådan måde, at man forhindrer afsporinger, men samtidig  

 sikrer, at den studerende forholder sig selvstændigt.
 Opgaven, som formuleres af læreren, skal ligge inden for det område, den  

 studerende har valgt og udspringe af de samtaler, der er ført.  

 Opgaveformuleringen kan godt være omfattende, således at den studerende får  

 præcise og entydige krav, samtidig med at den skal lægge op til initiativ og  

 give mulighed for selvstændighed.
 Selvstuderende .
 Selvstuderende skal læse tekster i et omfang af ca. 200 sider samt 4  

 større værker og 8 supplerende værker.
Teksterne skal fordeles således på bekendtgørelsens kategorier, at der ligger ca. 15% og et større værk indenfor hver af bekendtgørelsens  

 kategorier 1.a.
Indføring i tekstlæsning, (herunder svensk og norsk), 1.b.  

 temalæsning, 1.c. periodelæsning og 1.d. tekster fra nyere tid, at der ligger ca. 40% indenfor bekendtgørelsens pkt. 2 frit sammenstillede  

 tekster, og de supplerende værker er alsidigt sammensat.
 Herudover skal der arbejdes med skriftlig fremstilling.
