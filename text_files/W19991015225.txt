Kendelse fra Pressenævnet i sag nr.  

 33/1993 Direktør [A], Radio Fredericia, har ved advokat  

 Erling Christensen klaget over et indslag i Vejle Lokal Radios  

 nyhedsudsendelse den 27. maj 1993, idet klageren finder, at Vejle Lokal Radio  

 har overtrådt god presseskik.
 Indslaget var sålydende:
"Efter hvad VLR erfarer er det bl.a. også den  

 private Radio Fredericia, der har ønsket at få fjernet VLR fra  

 bynettet.
Så vi ringede til stationens ejer [A]." "[A]: Ja det er [A].
 Jesper  Christiansen: Det er  Jesper  Christiansen,  

 Radiostationen VLR - Goddav.
[A]: Goddag JC: Øhh jeg kan forstå, at man ikke mere kan  

 høre Radio VLR Børkop i Fredericia og såvidt jeg er  

 informeret, så er din radiostation, Radio Fredericia med blandt de der  

 har sørget for, at vi er blevet pillet af nettet dernede, hvordan kan  

 det være? [A]: Det mener jeg ikke du har ret i, på den  

 måde du sætter det op der, fordi det er jo en politisk beslutning  

 den her.
 JC: Jo men det kræver jo, at der er nogen, der  

 henvender sig til Brugernævnet dernede og ligesom får foretaget  

 et eller andet, og der er du altså med i det kor, der har henvendt  

 sig.
 [A]: Ja, men ja ja.
JC: Hvorfor syntes du, at Radiostationen VLR Børkop  

 skal lukkes ude fra Fredericia? [A]: Må jeg godt lige få at vide, hvem du er,  

 og hvad du vil med det her? JC: Øhh Jeg hedder  Jesper  Christiansen, og jeg  

 arbejder på VLR i Vejle.
 [A]: Ja.
JC: Hvorfor syntes du, at denne radiostation skal pilles  

 ud af by-nettet i Fredericia? [A]: Jamen hvad vil du bruge det her til? JC: Jeg vil godt spørge en gang til, hvorfor syntes  

 du at denneher radiostation ikke skal kunne høres hos 15.000 lyttere i  

 Fredericia? [A]: Vil du ikke oplyse mig, hvad du skal bruge det her  

 til? JC: Jamen du er jo med i det selskab, som har  

 sørget for at radiostationen er blevet pillet af nettet! [A]: Nej det da ved gud jeg ikke er.
Det da ved gud jeg  

 ikke er.
Jeg er ikke politiker.
 JC: Nej du er ikke politiker, men du har jo en ganske klar  

 interesse i, at radiostationen VLR ikke kan høres i Fredericia.
 [A]: Ja det er din påstand ja.
JC: Og det mener du ikke? [A]: Jamen det har jeg ikke nogen kommentarer til!" Til støtte for klagen er det gjort gældende,  

 at [A] ikke blev gjort bekendt med, at samtalen blev optaget på  

 bånd med henblik på senere gengivelse i en radioudsendelse.
Det  

 er endvidere anført, at [A] efter samtalen med  Jesper  Christiansen  

 ringede til Vejle Lokal Radios chef  Peter  Bruun  Hansen, der oplyste, at  

 man samlede informationer om sagen om bynettet, og at [A] kun blev citeret  

 for, at han ingen kommentarer havde.
I en udtalelse om klagen har Vejle Lokal Radio oplyst, at  

 man fornylig har oplevet uventet og uvarslet at blive koblet ud af Fredericia  

 bynet.
Vejle Lokal Radio har fået oplyst, at det er et indgreb, der er  

 motiveret af Radio Fredericia ud fra konkurrencemæssige overvejelser.
I  

 et forsøg på at afdække sammenhængene bag den  

 udemokratiske beslutning, der er truffet af et flertal i bynettets  

 brugerprogramudvalg, har Vejle Lokal Radios medarbejder foretaget en  

 rundspørge og i den sammenhæng også interviewet [A].
I udtalelsen om klagen gøres det gældende, at  

  Jesper  Christiansen klart har tilkendegivet over for [A], at han ringede op  

 som medarbejder på Vejle Lokal Radio, og at der ikke for nogen kunne  

 være tvivl om, at hans ærinde var at interviewe [A] i dennes  

 rolle i den pågældende sag.
Det erkendes, at  Jesper  

  Christiansen i sin iver efter at få umiddelbare kommentarer kan have  

 undladt at give oplysning om, at han arbejdede på en udsendelse med  

 spontane kommentarer og reaktioner.
Denne hensigt lå dog implicit i  

 situationen og spørgeformen, og [A] må som radiomand have  

 været klar herover.
 Vejle Lokal Radio har beklaget, at der ikke klart blev  

 gjort opmærksom på, at [A] blev interviewet til  

 båndoptager, men fastholder at hensigt og fremgangsmåde fremgik  

 ganske klart af situationen.
 Vejle Lokal Radio finder endelig, at det var naturligt at  

 konfrontere [A] med direkte og klart formulerede spørgsmål om  

 hans rolle i sagen om bynettet.
Følgende nævnsmedlemmer har deltaget i sagens  

 behandling: Axel Kierkegaard, Bent A.
Koch, Ulrik Holmstrup og Ole  

 Malmqvist.
 Pressenævnet udtaler:
 Dette burde have været oplyst, at telefonsamtalen  

 blev optaget på bånd med henblik på gengivelse i en  

 udsendelse.
 Pressenævnet konstaterer imidlertid, at Vejle Lokal  

 Radio har beklaget det passerede og finder derfor ikke grundlag for at  

 foretage yderligere.
 Vejle Lokal Radio pålægges i medfør af  

 medieansvarslovens § 49 at offentliggøre følgende i en  

 nyhedsudsendelse:
 "Kendelse fra Pressenævnet.
 VLR bragte i sin nyhedsudsendelse den 27. maj et indslag  

 om, at det ikke længere er muligt at modtage VLR i Fredericia.  

 Indslaget indeholdt bl.a. et telefoninterview med [A], der er direktør  

 for Radio Fredericia.
[A] har klaget til Pressenævnet over, at VLR har  

 overtrådt god presseskik.
Han har begrundet klagen med, at han ikke  

 blev gjort bekendt med, at telefonsamtalen blev optaget på bånd  

 med henblik på udsendelse på VLR.
VLR har i en udtalelse om klagen beklaget, at [A] ikke  

 blev gjort opmærksom på, at han blev interviewet til  

 båndoptager.
VLR mener dog, at dette lå i situationen, og at [A]  

 som radiomand må have været klar over det.
 I en kendelse afsagt den 30. juni udtaler  

 Pressenævnet, at det burde have været oplyst, at telefonsamtalen  

 blev optaget på bånd med henblik på gengivelse i en  

 radioudsendelse.
 Pressenævnet konstaterer imidlertid, at Vejle Lokal  

 Radio har beklaget det passerede og finder derfor ikke grundlag for at  

 foretage yderligere.
Pressenævnets kendelse er afsagt af Axel  

 Kierkegaard, Bent A.
Koch, Ulrik Holmstrup og Ole Malmqvist." Afsagt den 30. juni 1993.
