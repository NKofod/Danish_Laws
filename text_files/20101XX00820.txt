Skriftlig fremsættelse (29. april 2011) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
Forslag til lov om ændring af lov om kommuners udførelse af opgaver for andre offentlige myndigheder og kommuners og regioners deltagelse i selskaber (Udvidelse af visse dispensationsmuligheder med henblik på at styrke private virksomheders muligheder for eksport, fx af sundheds- og velfærdsløsninger) (Lovforslag nr.
L 205) Lovforslaget er et led i udmøntningen af aftale om Konkurrencepakken af 11. april 2011 mellem regeringen og Dansk Folkeparti, Liberal Alliance og Kristendemokraterne, som har til formål at fremme konkurrencen og produktiviteten i den private og offentlige sektor.
 Lovforslagets formål er at styrke private virksomheders muligheder for eksport, fx af sundheds- og velfærdsløsninger.
Lov nr. 548 af 8. juni 2006 om kommuners udførelse af opgaver for andre offentlige myndigheder og kommuners og regioners deltagelse i selskaber giver hjemmel til, at kommuner og regioner under iagttagelse af visse betingelser kan deltage i selskaber.
Loven gælder kun, hvis der ikke i anden lovgivning eller kommunalfuldmagtsreglerne er hjemmel til den kommunale eller regionale deltagelse i det pågældende selskab.
Der har siden lovens vedtagelse i 2006 vist sig at være konkrete tilfælde, hvor enkelte af de opstillede krav i praksis har forhindret hensigtsmæssige samarbejder, fx vedrørende eksport af sundheds- og velfærdsløsninger til udlandet.
Udlandet stiller ofte betingelse om, at der skal være en offentlig dansk repræsentant i et selskab på fx sundheds- og velfærdsområdet, hvis selskabet skal lukkes ind på det udenlandske marked.
Med loven udvides derfor visse af de eksisterende dispensationsadgange i loven.
Det drejer sig om en udvidelse af dispensationsadgangen i forhold til kravet om kommunens eller regionens direkte deltagelse i selskabet og en udvidelse af dispensationsadgangen med hensyn til omsætning til andre end kommuner/regioner.
 Lovforslaget ændrer ikke på det overordnede formål med lov om kommuners udførelse af opgaver for andre offentlige myndigheder og kommuners og regioners deltagelse i selskaber, og det offentlige skal fortsat ikke bevæge sig ud på områder, hvor der allerede er et velfungerende privat marked.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
