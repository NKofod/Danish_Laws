Offererstatningslovens § 6 a  årsagssammenhæng og påregnelighed, nævnets j.nr. 14-520-04404 Ansøger befandt sig tilfældigt på et offentligt tilgængeligt sted, da der som led i et banderelateret opgør blev skudt mindst 12 gange fra en bil mod en gruppe personer.
Da der blev åbnet ild mod gruppen, flygtede gruppen fra stedet, og ansøger flygtede i samme retning som gruppen.
Under flugten blev ansøger skubbet/ramt af en af personerne fra gruppen, hvorved han væltede og blandt andet beskadigede sit knæ. Efter nævnets opfattelse måtte det betragtes som påregneligt for skadevolder, at personer, der tilfældigt opholdt sig på stedet, ville flygte derfra, og at personerne i den forbindelse kunne komme til skade, herunder f.eks. ved at de flygtende indbyrdes fik skubbet til hinanden.
Nævnet fandt herefter, at tilskadekomsten var omfattet af offererstatningslovens § 1, idet der var årsagssammenhæng mellem skyderiet og ansøgers tilskadekomst, og idet skaden måtte betragtes som en påregnelig følge af skyderiet.
