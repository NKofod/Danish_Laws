(Til samtlige til eksport af fersk kød  

 og kødvarer autoriserede virksomheder samt dyrlægerne ved disse) Ved de seneste US-inspektioner er 2 kreaturslagterier midlertidigt blevet  

 lukket, men herudover er der overfor veterinærdirektoratet fremført kritik af  

 forskellige forhold, og det er i forbindelse hermed fremført, at disse  

 observationer vil medføre skærpet kontrol og tilsyn med danske virksomheder  

 og produkter.
 Følgende systemfejl er påvist:
1. Slagtehygiejne m.v.
Der er i forbindelse med  

 kreaturslagtning påvist utilfredsstillende slagtehygiejne - uden at de  

 kontrollerende dyrlæger har tilbageholdt de pågældende slagtekroppe.
2. Reinspektion.
På flere virksomheder mangler der  

 tilsyneladende helt et reinspektionsprogram, idet der i såvel kølerum som  

 opskæringslokaler er forefundet forurenede kødkroppe og kødstykker.
3. Rengøringskontrol m.v.
Det er flere steder  

 konstateret, at kontrollen med rengøring og vedligeholdelse endnu ikke er sat  

 i system i overensstemmelse med veterinærdirektoratets cirkulæreskrivelse af  

 4. november 1983 om rengøringskontrol.
4. Vandundersøgelser.
Veterinærkontrollen har ikke på  

 alle virksomheder kunnet fremvise kopi af resultatet af de krævede  

 vandundersøgelser i overensstemmelser med veterinærdirektoratets  

 cirkulæreskrivelse af 19. januar 1984 om vandundersøgelse.
5. Spuling af gulve og vægge.
Der foregår vandpjaskeri  

 i områder med ubeskyttet kød med risiko for forurening af kødet.  

 Opmærksomheden skal henledes på, at spuling af gulve og vægge ikke må finde  

 sted, sålænge der er varer i de pågældende lokaler.
 Ved fremførelsen af de pågældende klagepunkter er det også blevet  

 fremført, at dyrlægerne ikke tilstrækkeligt effektivt griber ind, når der er  

 konstateret overtrædelser af gældende bestemmelser, ligesom det er anført som  

 en skærpende omstændighed, at påtalte forhold, der af virksomheden er lovet  

 rettet ved een US-inspektion, stadig ikke er rettet ved den eller de  

 påfølgende inspektioner.
For alle påklagede forhold og for eventuelt andre forhold, som ikke er i  

 overensstemmelse med gældende bestemmelser, skal der mellem virksomheden og  

 den kontrollerede dyrlæge træffes aftale herunder også en tidsplan for at  

 bringe forholdene i orden.
Ved manglende overholdelse heraf skal den  

 kontrollerende dyrlæge straks indberette sagen til vedkommende  

 veterinærinspektør.
 Med henvisning hertil skal man anmode om, at de påklagede forhold rettes  

 snarest muligt, idet virksomhederne i modsat fald må påregne hel eller delvis  

 lukning - afhængig af forholdenes art - indtil fejlene er rettede.
 P.V.V.
K.
Hermansen.
