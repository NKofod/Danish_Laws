 Til samtlige eksportautoriserede svineslagterier, opskæringsvirksomheder  

 og frysehude samt veterinærkontrollen ved disse.
 Vedrørende fund af Salmonella i dansk svinekød ved den svenske  

 importkontrol.
 Veterinærdirektoratet har fra Statens Livsmedelsverk den 15. juli modtaget  

 meddelelse om, at alle forsendelser af dansk svinekød med omgående virkning  

 vil blive tilbageholdt ved importkontrollen, indtil tilfredsstillende  

 resultat af en salmonellaundersøgelse foreligger.
Beslutningen skyldes, at der tre gange siden midten af maj måned i år er  

 påvist Salmonella typhimurium i kølet og frosset dansk mørbrad ved  

 importkontrollen, men på det tidspunkt hvor resultaterne var til rådighed,  

 var de to af partierne allerede omsat.
Det tjedje parti, som var frosset, er  

 afvist fra import.
 Det kan oplyses, at resultaterne for perioden september 1990 - april 1991  

 af de undersøgelser for forekomst af Salmonella i dansk svinekød, som  

 Veterinærdirektoratets Laboratorium i Ringsted udfører, viser en lav frekvens  

 af positive prøver (1%), hvilket er i overensstemmelse med de undersøgelser  

 af forekomsten af Salmonella i fæcesprøver som branchen har foretaget, hvor  

 der er påvist mellem 1.2% og 6.5% udskillere.
 Veterinærdirektoratet har iværksat ekstra undersøgelser af det returnerede  

 parti, samt en hygiejnisk undersøgelse på de to involverede virksomheder, med  

 henblik på at eliminere eventuelle hygiejnefejl.
 Der er ikke tvivl om, at forekomsten af Salmonella i færdige ferske  

 udskæringer er et resultat af fækal forurening af slagtekroppen, hvorfor  

 indsatsen på alle slagterier i særlig grad skal rettes mod at søge denne  

 forurening elimineret, og eventuelt fækalt forurenede kroppe udrenses  

 effektivt og håndteres på betryggende vis efter deres lavere hygiejniske  

 kvalitet.
 Som følge af den lange analysetid ved en salmonellaundersøgelse vil de  

 ændrede svenske importregler i praksis betyde, at eksport af kølet svinekød  

 til Sverige indtil videre sandsynligvis ikke vil være mulig, men det skal  

 understreges, at varer til Sverige indtil videre ikke skal forlanges  

 tilbageholdt - heller ikke frosne, idet de undersøgelser der foretages,  

 foreløbig vil blive foretaget i Sverige.
Veterinærdirektoratet er i kontakt med de svenske myndigheder, med henblik  

 på at få »normaliseret« situationen.
Såfremt dette medfører, at der  

 bliver behov for at ændre på de gældende procedurer, vil meddelelse herom  

 blive udsendt på normal vis.
 P.V.V.
 Jørgen Baltzer.
