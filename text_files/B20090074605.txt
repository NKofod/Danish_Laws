Bekendtgørelse om det fælles datagrundlag i forbindelse med den virksomhedsrettede del af beskæftigelsesindsatsen I medfør af §§ 65 og 66 i lov nr. 522 af 24. juni 2005 om ansvaret for og styringen af den aktive beskæftigelsesindsats, som ændret ved lov nr. 483 af 12. juni 2009, fastsættes:
Formål § 1. Bekendtgørelsens formål er, at:
 1) Understøtte en effektiv og koordineret virksomhedsindsats i jobcentrene på tværs af jobcentre og på tværs af arbejdsløshedskasser og andre aktører.
 2) Offentlige myndigheder, arbejdsløshedskasser og andre aktører i beskæftigelsesindsatsen registrerer oplysninger vedrørende den virksomhedsrettede indsats således, at oplysningerne kan genanvendes i beskæftigelsesindsatsen til administrative og analytiske formål.
Anvendelsesområde § 2. Bestemmelserne i denne bekendtgørelse skal anvendes af jobcentrene, arbejdsløshedskasserne samt andre aktører i beskæftigelsesindsatsen i forbindelse med den virksomhedsrettede indsats.
Oplysninger, der skal registreres og anvendes § 3. Jobcentrene samt andre aktører skal registrere og anvende aktuelle kontaktdata i forbindelse med den virksomhedsrettede indsats.
Aktuelle kontaktdata omfatter:
 1) Kontaktdato.
 2) Kontaktstatus: planlagt, aflyst eller gennemført.
 3) Kontakttype: besøg på virksomheden, telefonisk kontakt med virksomheden, e-mail/skriftlig kontakt med virksomheden eller virksomheden kontakter jobcenteret.
 4) Formål med kontakten: opsøgende virksomhed generelt, opfølgning på tidligere besøg, etablering af forløb og evt. opfølgning på forløb, kampagnebesøg, assistance vedrørende arbejdsfordelinger, afdækning af behov for arbejdskraft eller særlig indsats i forbindelse med varsling.
 5) Jobcenter eller anden aktør (firmanavn).
 6) Konklusion eller aftale, som jobcenteret eller anden aktør er nået til efter kontakten.
 7) CVR-nr. på virksomheden.
 8) P-nr. på virksomheden/arbejdsstedet.
 § 4. Ved alle kontakter mellem virksomhed og jobcentrene, anden aktør samt arbejdsløshedskasserne om rekrutteringsbistand til job eller om ansættelse af ledige med løntilskud for dagpengemodtagere og kontanthjælpsmodtagere, fleksjob og job med løntilskud for førtidspensionister m.v., skal jobcentrene, andre aktører samt arbejdsløshedskasserne registrere følgende pr. kontakt:
 1) Ordretype (almindelige eller særlige ansættelsesvilkår, herunder løntilskud).
 2) Klassifikation (stillingsbetegnelse).
 3) Kort beskrivelse af jobindhold, startdato, antal medarbejdere, der søges m.v.
 4) Angivelse af navn og kontaktoplysninger på kontaktperson i virksomheden.
 5) Aftalt opfølgning på virksomhedens rekrutteringsbehov (åben annoncering eller henvisningsordre).
 6) Markering for, om der ønskes rekruttering fra udlandet (EURES).
 7) CVR-nr. på virksomheden.
 8) P-nr. på virksomheden/arbejdsstedet.
 Stk. 2. Registreringen skal foretages senest en arbejdsdag efter, at kontakten med arbejdsgiveren har fundet sted.
 Stk. 3. For anvendelse af data om henvisningsordrer gælder:
 1) At den aktør, dvs. jobcentere, arbejdsløshedskasse eller anden aktør, der registrerer ordren, har pligt til hurtigst muligt at udsøge og henvise ledige til den pågældende ordre.
 2) At arbejdsløshedskassen eller anden aktør senest en arbejdsdag efter, at kontakten med arbejdsgiveren har fundet sted, skal underrette jobcenteret i den kommune, hvor den ordreafgivende virksomhed er beliggende, hvis de ikke selv kan henvise ledige til den pågældende ordre.
3) At jobcenteret i den kommune, hvor den ordreafgivende virksomhed er beliggende, er ansvarlig for at følge op på henvisningsordrer, der 14 dage efter registreringsdatoen stadig er aktive.
Opfølgningen består i, at jobcenteret pr. telefon eller e-mail retter henvendelse til arbejdsgiveren for at høre, om der er brug for yderligere indsats fra jobcenterets side.
 4) At alle, dvs. jobcentre, arbejdsløshedskasser og anden aktør, efter forudgående aftale med arbejdsgiver kan henvise ledige til henvisningsordrer.
 5) At alle, dvs. jobcenteret, arbejdsløshedskasser og anden aktør, efter forudgående aftale med arbejdsgiver kan lukke en henvisningsordre.
 Stk. 4. Med henvisningsordrer menes, at en arbejdssøgende henvises til en arbejdsgiver, der har brug for arbejdskraft, jf. § 23, i bekendtgørelse om en aktiv beskæftigelsesindsats.
 Stk. 5. Jobcentrene skal registrere og anvende følgende data om arbejdsfordeling, etableret i en konkret virksomhed i medfør af bekendtgørelse om supplerende dagpenge:
 1) Markering for arbejdsfordeling.
 2) Startdato for arbejdsfordelingen.
 3) Slutdato for arbejdsfordelingen.
 4) CVR-nr. på virksomheden.
 5) P-nr. på virksomheden/arbejdsstedet.
 Stk. 6. Jobcenterene skal registrere og anvende følgende data om en virksomhed, hvortil der ikke kan henvises arbejdskraft på grund af strejke eller blokade i henhold til § 6 i lov om en aktiv beskæftigelsesindsats:
 1) Markering for strejke/blokade.
 2) Startdato for strejken/blokaden.
 3) CVR-nr. på virksomheden.
 4) P-nr. på virksomheden/arbejdsstedet.
 Stk. 7. Jobcentrene skal anvende følgende data, når der er givet meddelelse om varsling i henhold til lov om varsling m.v. i forbindelse med afskedigelser af større omfang:
 1) Markering for varsling.
 2) Varslingsdato.
 3) CVR-nr. på virksomheden.
 4) P-nr. på virksomheden/arbejdsstedet.
 § 5. Jobcentrene skal i forbindelse med den virksomhedsrettede indsats anvende data fra det fælles datagrundlag  dvs. data indsamlet i medfør af Bekendtgørelse om registrering og indberetning af data på beskæftigelsesområdet til det statistiske datavarehus og fælles datagrundlag i Arbejdsmarkedsstyrelsen - om personer ansat med løntilskud, i fleksjob eller virksomhedspraktik i en virksomhed.
 Stk. 2. De anonymiserede data skal anvendes fra en it-funktionalitet (webservice), som stilles til rådighed af Arbejdsmarkedsstyrelsen, jf. § 7.
 Stk. 3. De data, der skal anvendes, er:
1) Tilbudstype 2) Fagkode/klassifikation (som minimum isco) 3) Tilbudsperiode 4) Målgruppe, som personen tilhører, jf. § 2 i lov om en aktiv beskæftigelsesindsats og § 23, nr. 2 og 3, i lov om integration af udlændinge i Danmark 5) Jobcenterkode/kommunekode 6) CVR-nr. på virksomheden 7) P-nr. på virksomheden/arbejdsstedet.
Registrering og anvendelse af data § 6. Data, som skal registreres, jf. §§ 3-5, skal registreres i en it-funktionalitet, som stilles til rådighed af Arbejdsmarkedsstyrelsen.
 Stk. 2. For at skabe større sammenhæng i it-understøttelsen skal it-funktionaliteten anvendes ved:
 1) At jobcentrene benytter de grænseflader (webservicer), som Arbejdsmarkedsstyrelsen stiller til rådighed, jf. §§ 8-10.
 2) At arbejdsløshedskasser og andre aktører benytter enten den browserbaserede registreringsløsning i statens it-system (Arbejdsmarkedsportalen) eller de grænseflader (webservicer), som Arbejdsmarkedsstyrelsen stiller til rådighed, jf. §§ 8-10.
 Stk. 3. Dataansvaret for data i det fælles datagrundlag fastlægges på følgende måde:
1) Offentlige myndigheder og arbejdsløshedskasser, der indberetter data til det fælles datagrundlag, er hver især dataansvarlige for registrering, indberetning, opdatering og berigtigelse af data.
Offentlige myndigheder og arbejdsløshedskasser er hver for sig ansvarlige for brug af data fra det fælles datagrundlag.
 2) Arbejdsmarkedsstyrelsen er dataansvarlig for centrale behandlingsaktiviteter.
 3) De enkelte kommuner er hver for sig dataansvarlige i relation til andre aktører som databehandler, jf. § 32 i lov om ansvaret for og styringen af den aktive beskæftigelsesindsats.
Stk. 4. De offentlige myndigheder og arbejdsløshedskasser er hver for sig ansvarlige for anmeldelse af behandlingsaktiviteter til Datatilsynet efter reglerne i lov om behandling af personoplysninger.
For kommunerne kan anmeldelsen ske ved tilslutning til de relevante kommunale fællesanmeldelser.
Webservicer § 7. Forud for anvendelse af en webserviceløsning skal der indgås en tilslutningsaftale mellem Arbejdsmarkedsstyrelsen og aftageren.
I tilslutningsaftalen fastlægger Arbejdsmarkedsstyrelsen de nærmere vilkår for webserviceløsningen, herunder aftagerens garanti for it-sikkerhed, grænsefladebeskrivelser, webstandarder, test før ibrugtagning, retningslinjer for anmeldelse til Datatilsynet m.v.
 § 8. Aftageren af de udviklede webservicer afholder selv alle udgifterne knyttet til webservicen i eget it-system, herunder udgifter til test, udarbejdelse af dokumentation, support og lignende udgifter.
Ikrafttrædelsesbestemmelse § 9. Bekendtgørelsen træder i kraft den 1. august 2009.
 Stk. 2. Bekendtgørelse nr. 1702 af 20. december 2006 om det fælles datagrundlag i forbindelse med den virksomhedsrettede del af beskæftigelsesindsatsen bortfalder.
