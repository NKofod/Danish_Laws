 Da det er konstateret, at de i »Meddelelser fra  

 statsskattedirektoratet og ligningsrådet«, januar 1978, side 221,  

 anførte vejledende anvisninger om udepenge giver anledning til  

 fortolkningsspørgsmål skal man henlede opmærksomheden på nedenstående:
 De anvisninger, der har givet anledning til tvivl, er:
»Udepenge, der modtages for dage, hvor modtageren overnatter i  

 hjemmet, anses ikke for medgået efter deres bestemmelse.
Hvor arbejdet  

 udføres under sådanne vilkår, at ekstra forplejningsudgifter er en nødvendig  

 følge heraf, kan der uden dokumentation fradrages 11,00 kr. pr. dag.  

 Eventuelle befordringsudgifter kan fratrækkes efter reglerne for skiftende  

 arbejdssteder.
Udepenge, der betales efter faglig overenskomst ved udeophold, der ikke  

 medfører natophold uden for hjemmet, ydes i almindelighed dels som tillæg til  

 løn, dels til dækning af særlige udgifter.
Sådanne udepenge medregnes derfor  

 i indkomsten, medens der for de med udeopholdet forbundne merudgifter til  

 sædvanlig forplejning på samme levefod som hjemme indrømmes et fradrag med  

 halvdelen af de modtagne udepenge.« Den faglige overenskomst forudsættes at bygge på nøje kendskab til de  

 merudgifter, arbejdet medfører, og at tilsigte dels at give dækning for  

 udgift til befordring samt merudgift til forplejning dels at indeholde  

 vederlag for medgået tid ud over almindelig arbejds- og befordringstid.
Man  

 har fundet, at halvdelen af udepengene i disse tilfælde passende kunne anses  

 for indkomstskattepligtigt vederlag, medens den anden halvdel svarede til de  

 fradragsberettigede udgifter.
Hvor udepengene fastsættes efter lokale aftaler, er der ikke tilsvarende  

 sikkerhed for, at udepengene er fastsat på samme måde, og at netop halvdelen  

 er vederlag af indkomstskattepligtig natur.
Fradraget i forbindelse med disse  

 udepenge kan derfor ikke ansættes til halvdelen af udepengene, men der  

 indrømmes uden dokumentation for størrelsen af den faktiske udgift fradrag  

 med 11,00 kr. pr. dag for merudgift til forplejning, såfremt der ikke på  

 arbejdspladsen findes adgang til marketenderi, skur eller lignende.
Endvidere  

 gives fradrag for udgifter til befordring, medens udepengene i deres helhed  

 medregnes til indkomsten.
