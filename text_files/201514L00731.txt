Betænkning afgivet af Beskæftigelsesudvalget den 27. april 2016 Betænkning over Forslag til lov om ændring af lov om social pension og lov om organisering og understøttelse af beskæftigelsesindsatsen m.v.
(Undtagelse af visse førtidspensionssager fra forelæggelse for rehabiliteringsteamet) [af beskæftigelsesministeren (Jørn Neergaard Larsen)]:
1. Ændringsforslag Der er stillet 6 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1, 2, 5 og 6.
 Beskæftigelsesministeren har stillet ændringsforslag nr. 3 og 4.
2. Udvalgsarbejdet Lovforslaget blev fremsat den 2. marts 2016 og var til 1. behandling den 15. marts 2016. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 15. december 2015 dette udkast til udvalget, jf.
BEU alm. del  bilag 59. Den 2. marts 2016 sendte beskæftigelsesministeren de indkomne høringssvar, et høringsnotat og en ligestillingsvurdering til udvalget.
Spørgsmål Udvalget har stillet 1 spørgsmål til beskæftigelsesministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, V, LA, RV, SF og KF) indstiller lovforslaget til vedtagelse med de af beskæftigelsesministeren stillede ændringsforslag.
Flertallet vil stemme imod de af Enhedslisten stillede ændringsforslag.
 Et mindretal i udvalget (DF, EL og ALT) indstiller lovforslaget til vedtagelse med de stillede ændringsforslag.
Enhedslistens medlemmer af udvalget kan støtte, at i sager, hvor forvaltningen skønner, at borgeren skal tilkendes førtidspension, er det ikke nødvendigt at forelægge sagen for rehabiliteringsteamet.
Enhedslisten kan imidlertid ikke støtte, at sager, hvor forvaltningen vil afvise førtidspension, ikke behøver at blive forelagt rehabiliteringsteamet.
Det udelukker muligheden for, at rehabiliteringsteamet, ud fra et tværfagligt synspunkt, kan indstille til tilkendelse af førtidspension.
Enhedslisten kan derfor stemme for lovforslaget med de af Enhedslisten stillede ændringsforslag.
Såfremt ændringsforslagene forkastes, stemmer Enhedslisten imod lovforslaget, da EL i så fald opfatter det som en forringelse af borgernes retssikkerhed.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 1 Af et mindretal (EL), tiltrådt af et mindretal (DF og ALT):
 1) Nr. 1 udgår.
[Konsekvens af ændringsforslag nr. 2] 2) Nr. 2 udgår.
[Alle sager, hvor forvaltningen indstiller, at der ikke tilkendes førtidspension, skal behandles i rehabiliteringsteamet] Af beskæftigelsesministeren, tiltrådt af udvalget:
 3) I det under nr. 2 foreslåede § 17, stk. 4, ændres »kommunen« til: »kommunalbestyrelsen«.
[Præcisering af myndighedskompetencen] 4) Det under nr. 3 foreslåede § 18, stk. 2, 2. pkt., affattes således:
»Det gælder dog ikke i sager, der behandles efter § 17, stk. 4, eller i sager, hvor kommunalbestyrelsen vurderer, at det er helt åbenbart, at personens arbejdsevne ikke kan forbedres, og 1) sundhedskoordinatoren har udtalt sig eller 2) personen er terminalt syg.« [Tydeliggørelse af betingelserne for at undtage sager fra forelæggelse for rehabiliteringsteamet] Til § 2 Af et mindretal (EL), tiltrådt af et mindretal (DF og ALT):
 5) I den under nr. 1 foreslåede ændring af § 9, stk. 1, 2. pkt., udgår »§ 17, stk. 4, og«.
[Konsekvensændring] Til § 3 6) Stk. 2 udgår.
[Konsekvensændring] Bemærkninger Til nr. 1, 2, 5 og 6 Formålet med ændringsforslagene er at sikre, at alle sager om førtidspension, hvor forvaltningen indstiller, at der ikke tilkendes førtidspension, behandles i rehabiliteringsteamet.
Rehabiliteringsteamet er etableret for at sikre en tværfaglig vurdering af borgerens situation.
Derfor vil det være mere betryggende for borgerens retssikkerhed, at teamet behandler sagen, inden der tages stilling til afvisning af førtidspension.
Til nr. 3 I ændringsforslaget ændres termen kommunen til kommunalbestyrelsen, idet det er kommunalbestyrelsen, der har kompetencen til at træffe afgørelse om, at en sag overgår til behandling efter reglerne om førtidspension, jf. lov om social pension § 18, stk. 1.
Til nr. 4 I ændringsforslaget er det foreslåede § 18, stk. 2, 2. pkt., affattet på ny for at præcisere betingelserne for at undtage sager om førtidspension fra behandling i rehabiliteringsteamet.
Desuden er termen kommunen ændret til kommunalbestyrelsen, idet det er kommunalbestyrelsen, der har kompetencen til at træffe afgørelse om, at en sag overgår til behandling efter reglerne om førtidspension, jf. lov om social pension § 18, stk. 1.
Bent Bøgsted (DF) fmd.
Jens Henrik Thulesen Dahl (DF) Peter Kofod Poulsen (DF) Mette Hjermind Dencker (DF) Marlene Harpsøe (DF) Pernille Bendixen (DF) Hans Andersen (V) Peter Juel Jensen (V) Louise Schack Elholm (V) Carl Holst (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Per Husted (S) Bjarne Laustsen (S) nfmd.
Jeppe Bruus (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Peter Hummelgaard Thomsen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
