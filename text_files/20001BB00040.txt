Fremsat den 9. november 2000 af  

 Keld Albrechtsen (EL) og Frank Aaen (EL) Forslag til folketingsbeslutning om dansk nej til personskattelovgivning i EU Idet Folketinget lægger til grund, at  

 Amsterdamtraktatens artikel 94 normalt ikke kan bruges som hjemmel til  

 vedtagelser af lovgivning i EU om personskattespørgsmål,  

 opfordrer Folketinget regeringen til at nedlægge veto mod enhver anvendelse af artikel 94 i  

 personskattespørgsmål, som griber ind i Danmarks ret til  

 suverænt selv at bestemme skatternes størrelse og  

 skattesystemets opbygning, samt at nedlægge veto imod ethvert traktatforslag, som  

 indeholder ordene direkte skatter eller personskatter, eller som indirekte  

 indebærer en hjemmel til at lovgive på  

 personskatteområdet.
Bemærkninger til forslaget Det franske EU-formandskab fremlagde den 18.  

 oktober 2000 et forslag til ændring af Amsterdamtraktaten, som vil give  

 EU hjemmel til at vedtage lovgivning om indbyrdes tilnærmelse af  

 medlemsstaternes love og administrative bestemmelser om direkte skatter  

 (Europaudvalget, alm.del, bilag nr. 99). I den danske oversættelse  

 (bilag nr. 114) er dette ganske vist oversat forkert, idet ordet »directe« i  

 den danske udgave er oversat til »indirekte«.
Men der er altså tale om  

 direkte skatter.
I et notat af 3. oktober 2000 (bilag 2 i Europaudvalget)  

 skriver Udenrigsministeriet, at anvendelsesområdet for den  

 nuværende artikel 94 omfatter direkte skatter.
Her tilkendegiver  

 regeringen altså, at den nuværende traktat giver EU hjemmel til  

 at harmonisere skattelovgivningen, også når det gælder  

 direkte skatter, herunder personskatter.
Og i Folketingets spørgetid  

 den 1. november 2000 sagde udenrigsministeren, at det ovennævnte  

 franske forslag ikke indebærer en udvidelse af traktatens  

 anvendelsesområde.
Regeringen mener altså, at det franske forslag  

 vil kunne vedtages, uden at det medfører en ændring af EU s  

 nuværende kompetenceområde, og uden at det medfører  

 suverænitetsafgivelse for Danmark.
Efter forslagsstillernes opfattelse er det krystalklart,  

 at det aldrig har været tanken, at artikel 94 skulle kunne anvendes til  

 EU-lovgivning, der griber ind i danske personskatter.
Tværtimod har  

 skiftende regeringer altid over for befolkningen og Folketinget understreget,  

 at vi selv fortsat suverænt bestemmer over skattelovgivningen her i  

 Danmark.
 Med hensyn til de finere juridiske detaljer kan henvises  

 til EU-Karnov, bd. 1, side 975, hvor det i bemærkningerne til  

 spørgsmålet om personlige indkomstskatter fastslås, at der  

 normalt ikke vil kunne vedtages EUregler på dette område med  

 hjemmel i Amsterdamtraktatens artikel 94. Der redegøres for den  

 hidtidige praksis, som viser, at Kommissionen har vedtaget en henstilling i  

 1994 om beskatning af visse indkomster oppebåret i en anden medlemsstat  

 end bopælsstaten, og derudover henvises til et direktivforslag om  

 minimumsbeskatninger af renteindtægter af opsparing, som skal sikre, at  

 private grænseoverskridende rentebetalinger beskattes.
 Dette må tolkes således, at artikel 94 kun  

 rækker til at vedtage EU-regler vedrørende personbeskatning  

 inden for et ret begrænset område, der berører  

 grænseoverskridende forhold, men at artiklen ikke giver hjemmel til at  

 vedtage EU-regler, der griber ind i det nationale skattesystem, herunder for  

 eksempel spørgsmål om skattesatser, fradragsregler,  

 marginalbeskatninger af personindkomster m.v.
Det er indlysende, at det franske forslag om at indskrive  

 de direkte skatter i Traktaten har til formål at udvide Traktatens  

 anvendelsesområde.
Ellers ville Frankrig jo ikke fremsætte et  

 forslag derom.
 Efter forslagsstillernes opfattelse har regeringen med  

 notatet af 3. oktober 2000 foretaget en så udvidende fortolkning af den  

 nuværende traktat, at det må undersøges, om regeringen  

 hermed har overtrådt grundlaget for det danske medlemskab og  

 omfortolket Traktaten i en sådan grad, at det strider mod grundloven.
Hvis regeringens fortolkning lægges til grund, vil  

 et flertal i Folketinget kunne godkende det franske forslag uden at anvende  

 reglerne om suverænitetsafgivelse i grundlovens § 20. Det vil  

 så være muligt for EU at vedtage lovgivning om harmonisering af  

 de nationale skattesystemer, uden at dette nogen sinde har været  

 godkendt af de danske vælgere.
Det vil ydermere være muligt  

 efterfølgende i en kommende traktatændring at indføre  

 flertalsafgørelser på dette område uden at anvende  

 reglerne i grundlovens §  20, fordi overgang fra enstemmighed til  

 flertalsafgørelser efter regeringens særegne grundlovstolkning  

 ikke i sig selv medfører suverænitetsafgivelse.
 Forslagsstillerne finder, at dette ikke må ske, og  

 ønsker derfor, at Danmark nedlægger veto imod enhver anvendelse  

 af artikel 94 på personskatteområdet, og at Danmark  

 nedlægger veto imod traktatforslag, som giver EU kompetence på  

 dette område.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om dansk nej til  

 personskattelovgivning i EU.
(Beslutningsforslag nr.
B 40).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
