Skriftlig fremsættelse (10. november  

 2000) Socialministeren (Henrik Dam Kristensen) :
 Herved tillader jeg mig for Folketinget at  

 fremsætte:
Forslag til lov om ændring af lov om dagpenge ved  

 sygdom eller fødsel (Ændring af refusionsregler, smidigere  

 regler om 8 ugers opfølgning samt en forsøgsbestemmelse) (Lovforslag nr.
L 110) Lovforslaget er et led i regeringens aftale om finansloven  

 2001 med Socialistisk Folkeparti og Enhedslisten samt opfølgning  

 på aftalen mellem regeringen og Kommunernes Landsforening om  

 kommunernes økonomi for 2001.
Der stilles forslag om, at den sygemeldte efter en konkret  

 vurdering ikke skal indkaldes til en personlig samtale, således at  

 kommunen kan bruge sine ressourcer på en mere intensiv  

 opfølgning af de sager,  hvor det er mest hensigtsmæssigt.
Den  

 statslige refusion nedsættes fra 5. uge, således at kommunerne  

 har et økonomisk incitament til at foretage en så tidlig  

 opfølgning som muligt.
Der indsættes endvidere en  

 forsøgsbestemmelse i loven.
Der vil samtidig med ændringerne i selve  

 dagpengeloven ske ændringer af dagpengebekendtgørelsens regler  

 om indberetning af sygefravær, således at arbejdsgiveren skal  

 anmelde fraværet direkte til kommunen uden først at have  

 fået den sygemeldtes underskrift på anmeldelsesblanketten.
Der  

 vil  endvidere ske ændring af refusionsreglerne gående ud  

 på, at hvis arbejdsgiveren ikke har anmeldt sygefraværet senest  

 efter 4 uger, vil der først kunne gives refusion for udbetalte  

 dagpenge fra det tidspunkt, hvor der så sker anmeldelse af  

 sygefraværet.
 Formålet med lovforslaget er at nedbringe antallet  

 af sygedagpenge-modtagere, der er langvarigt sygemeldt.
Lovforslaget skønnes at ville medføre  

 merudgifter for kommunerne på 518,7 mill. kr. i 2001 og 580,1 mill. kr.  

 i 2002 og fremefter.
De kommunale merudgifter modsvares af tilsvarende  

 mindreudgifter for staten.
 De økonomiske og administrative konsekvenser af  

 lovforslaget skal forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
