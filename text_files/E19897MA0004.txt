Højesterets dom af 29. november 1989 En advokat anlagde sag mod Skatteministeriet med påstand om, at hans  

 virksomhed med udlejning af garager er undtaget fra momspligten efter  

 momslovens § 2, stk 3, punkt h, hvorefter udlejning, bortforpagtning og  

 administration af fast ejendom er undtaget fra momspligten.
Sagen vedrører udlejning af et garageanlæg, som består af 2  

 garagebygninger med i alt 24 enkelte garager.
Garageanlægget er opført i  

 forbindelse med en bebyggelse bestående af 37 kædehuse.
Garageanlægget ejes  

 af en person, der ikke har tilknytning til bebyggelsen eller området.
Nogle  

 af garagerne udlejes til beboerne i kædehusene, mens andre udlejes til  

 personer, som bor i nærheden men dog udenfor selve området.
 Momsnævnet traf afgørelse om, at den omhandlede udlejning af garager  

 omfattes af momspligten, idet der er tale om individuel udlejning uden  

 direkte forbindelse med udlejning af bolig.
 Ved dom, afsagt af Østre Landsret den 27. juni 1986, blev momsnævnets  

 afgørelse omstødt.
 Landsretten anførte, at "en naturlig sproglig forståelse af  

 "parkeringspladser" i momsloven ikke omfatter garager".
 Til brug for sagens behandling besluttede Højesteret at benytte muligheden  

 for at bede EF-domstolen om en præjudiciel afgørelse.
 EF-domstolen meddelte:
 6. momsdirektiv skal fortolkes således, at begrebet "udlejning af  

 pladser til parkering af køretøjer" omfatter udlejning af ethvert areal,  

 der er bestemt til parkering af køretøjer, herunder lukkede garager.  

 Medlemslandene kan ikke momsfritage udlejning af pladser til parkering af  

 køretøjer, hvis udlejning ikke sker i nær tilknytning til en momsfri  

 udlejning af fast ejendom.
 Højesteret frifandt den 29. november 1989 Skatteministeriet, idet  

 Højesteret ikke fandt grundlag for at antage, at momsloven kan fortolkes  

 anderledes end 6. momsdirektiv.
