Nr BSF 9 Forslag til folketingsbeslutning om begrænsning af forbruget af  

 chlorfluorcarboner (CFC) Fremsat af Leif Hermann (SF) Margrete Auken (SF) Gade (SF) Hanne Thanning  

 Jacobsen (SF) Ebba Strange (SF) den 26. oktober 1988 Folketinget pålægger regeringen at iværksætte en begrænsning af forbruget af chlorfluorcarboner (CFC), således at dette forbrug i 1995 er reduceret med 85 pct. af 1986-niveauet.
 Begrænsningen sker i overensstemmelse med nedenstående retningslinier:
 1. Begrænsningen sker kontinuerligt, idet tempoet i forbrugsbegrænsningen  

 sættes op i takt med fremkomsten af miljøvenlige erstatningsstoffer.
 2. Anvendelse af CFC til køleformål ophører pr. 1. januar 1995. Forbrug af  

 CFC til sådanne formål i den mellemliggende periode sker ved genindvinding,  

 for så vidt der ikke kan anvendes erstatningsstoffer.
 3. Anvendelse af haloner som brandslukningsmiddel afvikles inden 1. januar  

 1995.
4. Spraydåser mærkes med angivelse af drivgas.
Brugen af freon som drivgas  

 i spraydåser, der er undtaget fra det gældende forbud, ophører senest pr. 1.  

 januar 1995.
 5. Regeringen udskriver en konkurrence med henblik på at fremme  

 udviklingen af alternativer til CFC.
 6. Regeringen forstærker indsatsen i Wien-konventionen, i EF og i Nordisk  

 Råd med henblik på iværksættelse af initiativer, der går videre end  

 Montreal-protokollen af 16. september 1987.
 7. Ved udgangen af folketingsåret 1990-91 fremsender regeringen en  

 redegørelse til Folketinget vedrørende de iværksatte foranstaltninger samt  

 disses virkning.
Bemærkninger til forslaget Almindelige bemærkninger I juni 1988 vedtog EF's ministerråd, at medlemslandene skulle ratificere  

 Montreal-aftalen af september 1987. I tilslutning hertil vedtoges et forslag  

 til en rådsforordning, der fastlægger, hvorledes Fællesskabet skal gennemføre  

 protokollen.
Vedtagelserne åbner mulighed for, at de enkelte medlemslande kan  

 foretage videregående skridt.
Dermed har EF anerkendt, at  

 Montreal-protokollens i øvrigt utilstrækkelige bestemmelser skal anses for  

 minimumsbestemmelser.
 Hermed er det op til de enkelte medlemslande at foretage yderligere  

 skridt, og diskussionen herom og konkrete initiativer er således alene  

 afhængige af den politiske vilje og produktions- og forbrugsforhold i det  

 pågældende land.
Den hastige og accelererende nedbrydning af atmosfærens ozonlag gør  

 hurtige og restriktive indsatser påkrævede med henblik på aftrapning af  

 forbrug og produktion af CFC.
Dette er da også erkendt af en række lande som  

 f.eks.
Vesttyskland, Storbritannien og USA.
Hertil kommer, at Sverige og  

 Norge allerede har truffet beslutning om iværksættelse af vidtgående  

 forholdsregler, der for disse landes vedkommende betyder, at brugen af CFC i  

 det væsentligste ophører i midten af 1990'erne.
Dermed har de to lande øget  

 presset for gennemførelse af den hensigtserklæring, de nordiske miljøministre  

 vedtog i oktober 1987.
 I det øvrige internationale samarbejde afventes, at Montreal-protokollen  

 træder i kraft, hvilket forventes at ske pr. 1. januar 1989. Herefter må det  

 påregnes, at underskriverne mødes for at forhandle stramninger af protokollen  

 på grundlag af nye videnskabelige resultater.
Indtil nu har Danmarks indsats bestået i en meget aktiv medvirken til, at  

 alle EF-medlemslande ratificerer protokollen.
Men derudover befinder de  

 danske overvejelser sig på et særdeles forberedende plan.
Senest den 30.  

 august 1988 har miljøministeren i et svar til Folketingets Miljø- og  

 Planlægningsudvalg oplyst, at Miljøstyrelsen bl.a. har udarbejdet forslag til  

 et udviklingsprogram, som f.eks. vil have til formål at fremme alternativer  

 til CFC, genindvinding etc.
Fremlæggelse og gennemførelse af sådanne forslag  

 beror imidlertid endnu på ministerens overvejelser.
Ifølge dagbladet Information den 23. august 1988 koncentrerer disse  

 overvejelser sig om en frivillig plan til begrænsning af CFC-forbruget,  

 udarbejdet af Miljøstyrelsen og industrien.
I henhold til avisens oplysninger  

 vil denne plan betyde en 20 pct.s reduktion af 1986-forbruget på 5.655 tons i  

 1993-94. Endelig har ministeren oplyst, at der i forbindelse med finansloven  

 påtænkes indført en afgift på CFC-forbruget.
 På denne baggrund finder forslagsstillerne, at Danmark meget nemt  

 risikerer at komme i den situation, at den danske indsats, sammenholdt med  

 svenske og norske initiativer, meget let kommer til at tage sig ganske  

 utilstrækkeligt ud.
Ganske vist er Danmark det land, der har det største forbrug af CFC pr.  

 indbygger, idet Danmarks eksport af CFC-holdige produkter er væsentligt  

 større end de nævnte landes.
Netop dette forhold tilsiger imidlertid efter  

 forslagsstillernes opfattelse, at Danmark er ekstra omhyggeligt og hurtigt  

 med udarbejdelse af planer for reduktion af forbruget.
Forslaget opstiller som mål, at Danmark i 1995 har reduceret forbruget af  

 samtlige CFC-typer med 85 pct. af 1986-forbruget på 5.530 tons.
Begrænsningen  

 kan ske jævnt over perioden frem til 1995, dog således, at fremkomsten af  

 miljøvenlige erstatningsprodukter medfører, at disse straks indgår som  

 erstatning og derved bringer reduktionstempoet i vejret.
Det erkendes, at  

 denne målsætning er ambitiøs, og at der kan opstå vanskeligheder med at  

 opfylde den.
For så vidt sådanne hindringer opstår, må forslagsstillerne gå  

 ud fra, at ministeren vil tage kontakt med Miljø- og Planlægningsudvalget med  

 henblik på drøftelser af en revision af tidsfrister m.m.
På den anden side  

 skal forslagets krav også opfattes som minimumskrav i den forstand, at  

 fremskridt i udviklingen af nye produkter til afløsning af CFC udmærket kan  

 fremskynde afviklingen af brugen af dette stof udover forslagets angivelser.  

 Forslagets pkt. 4 skal ses i dette perspektiv, jf. herom nedenfor.
Med henblik på fremskyndelsen af det internationale samarbejde om  

 afviklingen af CFC-forbruget har forslagsstillerne anført, at den danske  

 indsats skal forstærkes.
Hvorledes denne stærkere markering af danske  

 standpunkter skal ske, er der ikke taget stilling til.
Det vil imidlertid  

 være naturligt at koncentrere interessen om to områder.
Efter vedtagelsen i EF's ministerråd i juni 1988 om ratifikation af  

 Montreal-protokollen og gennemførelsesforordningen synes det naturligt, at  

 Danmark presser yderligere på i dette forum, hvor der formentlig endog er  

 skabt forventninger herom efter fremførelsen af kravet om det enkelte lands  

 ret til videregående foranstaltninger samt om, at disse foranstaltninger  

 skulle komme miljøet til gode.
Eksempelvis kunne det overvejes at kontakte  

 Vesttyskland og Storbritannien for at udforme en klubstrategi inden for EF.  

 Videre vil det givetvis være en farbar vej på Nordisk Råds ekstrasession i  

 november 1988 at sikre, at manglende overensstemmelse mellem danske  

 initiativer og planer/vedtagelser i de øvrige nordiske lande ikke kan  

 udnyttes af virksomheder til at flytte produktionen med henblik på at udnytte  

 eventuelle »huller«.
Tilsvarende gælder naturligvis inden for EF.  

 Endelig vil en sådan strategi indebære, at Danmark ved kommende forhandlinger  

 inden for Wien-konventionen sammen med f.eks. de nordiske lande vil stå i en  

 position som fortaler for foranstaltninger, der går længere end aftalt i  

 Montreal-protokollen.
Forslagsstillerne har ikke taget stilling til, hvilke virkemidler der  

 benyttes for at nå forslagets mål, når bortses fra de i forslagets punkter 2  

 og 3 nævnte.
Det synes imidlertid oplagt, at pålæg af afgifter på anvendelse  

 af CFC-produkter kan benyttes i visse situationer, hvor der ikke umiddelbart  

 findes noget erstatningsstof, eller hvor anvendelsen af erstatningsproduktet  

 vil være dyrere end CFC-prisen.
Dog kan en sådan afgift miste det  

 miljømæssige sigte og få en rent fiskal karakter, hvis afgiften uden videre  

 vil kunne overvæltes på prisen på det færdige produkt eller, for så vidt  

 angår offentligt forbrug, på skatterne.
Indførelse af en miljøafgift på  

 CFC-produkter kan være nyttig i overgangsperioden, indtil forslagets mål er  

 nået, for så vidt afgiftsprovenuet bindes til anvendelse som tilskud til  

 udvikling og produktion af alternativer til CFC.
Dette er da også for  

 forslagsstillerne en afgørende forudsætning for at tilslutte sig en  

 afgiftsstyring, der ellers vil virke som en almindelig skat på forurening.
 Ud over eventuelle miljøafgifter må det formodes, at forbud,  

 advarselsmærkning og kvotesystemer skal finde anvendelse.
Bemærkninger til forslagets enkelte punkter ad 1 Der henvises til bemærkningerne ovenfor.
ad 2 Inden for de allernærmeste år kan det være vanskeligt at finde  

 erstatningsstoffer til CFC's anvendelse som kølemiddel.
Bortset fra den  

 mængde, der frigøres fra køleskabe og køleelementer til transport og  

 industrielt brug i forbindelse med den almindelige daglige drift, frigøres  

 betydelige mængder ved kassation af køleelementer.
Selv om visse kommuner  

 indsamler freonprodukter fra kasserede køleskabe, er dette langtfra noget,  

 der er almindeligt forekommende.
Forslaget pålægger en pligt til  

 genindvinding af CFC-stoffer fra sådanne depoter.
Genindvinding fra  

 husholdningernes kasserede køleskabe forudsætter, at kommunerne indsamler  

 brugte køleskabe som led i storskraldsordninger.
Ved pålæg af en afgift på  

 nye CFC-kølemidler kan genindvindingen understøttes.
ad 3 Til brandslukning anvendes ifølge Miljøstyrelsen halon 1301 og halon 1211  

 i et omfang svarende til et årsforbrug på 1.450 tons almindelige CFC-gasser.  

 Stoffets farlighed indebærer, at brugen snarest bør afvikles ved et forbud.
ad 4 Anvendelse af CFC som drivgas i visse spraydåser er forbudt i Danmark.  

 Ikke desto mindre forekommer det stadig, at der sælges spraydåser med CFC som  

 drivmiddel, ligesom anvendelse til medicinsk og industrielt brug er undtaget  

 fra forbudet.
Derfor skal spraydåser varedeklareres således, at forbrugerne  

 selv kan konstatere, hvilke drivgasser der benyttes.
 Den tilladte brug ophører pr. 1. januar 1995.
ad 5 Uagtet der for tiden er en række initiativer i gang med henblik på  

 udvikling af stoffer, der kan erstatte CFC, finder forslagsstillerne det  

 påkrævet med en fremskyndelse af indsatsen.
Udskrivningen af en konkurrence  

 herom synes nærliggende.
Resultatet af en sådan konkurrence vil videre kunne  

 danne grundlag for indgåelse af udviklingskontrakter med konkurrencevinderen  

 (-vinderne). Forslaget er ud over den konkrete hensigt i forhold til  

 CFC-begrænsningerne ment som et forsøg på at finde nye veje i den statslige  

 miljøindsats.
For så vidt en sådan konkurrence falder heldigt ud, vil denne  

 måde at støtte renere teknologi på skabe gode samarbejdsmuligheder mellem det  

 offentlige og det private erhvervsliv om miljøpolitikken.
ad 6 Inden for EF-området udgør spraydåsegasserne 40 pct. af det samlede  

 freon-udslip.
Danmark har forbudt brugen af freon som drivgas bortset fra i  

 spraydåser til industrielt brug og til eksport.
Forslagsstillerne finder, at  

 Danmark bør foreslå et forbud inden for EF-området.
ad 7 Folketingets dagsorden D 28 af 10. februar 1987 pålagde bl.a. regeringen  

 at holde Folketinget løbende underrettet om regeringens virksomhed i det  

 internationale miljøsamarbejde, se Folketingstidende 1986-87, 1. samling, sp.  

 6749. Denne vedtagelse kan efter forslagsstillernes opfattelse ikke kun ses  

 som led i en almindelig orientering til Folketinget, men må også forstås som  

 en mulighed for foretagelse af korrektioner og iværksættelse af nye  

 initiativer.
Iværksættelse af beslutningsforslagets elementer og evalueringen  

 heraf udgør en vigtig forudsætning for Folketingets senere stillingtagen i  

 forbindelse med eksempelvis afgivelse af forhandlingsmandat til brug for  

 regeringens deltagelse i EF's miljøpolitik.
Det synes også påkrævet, at  

 Folketinget inddrages som led i vurderingen af, hvorvidt beslutningsforslaget  

 skal justeres.
 Som bilag til dette beslutningsforslag er optrykt to af Miljø- og  

 Planlægningsudvalgets spørgsmål til miljøministeren og dennes svar herpå samt  

 et af miljøministeren udarbejdet notat om Norges og Sveriges planer for  

 reduktion af CFC og om forbruget pr. capita i de nordiske lande  

 (Folketingsåret 1987-88, 2. samling).
Bilag 1 Spørgsmål:
Ministeren bedes inden besvarelse af samrådsspørgsmål B om CFC, jf. alm.  

 del.
I - bilag 6 (2. samling), fremkomme med en skriftlig status, hvori  

 redegøres for problemernes videnskabelige omfang, samt status i aktuelle  

 internationale forhandlinger.
 Svar:
 Jeg har forelagt spørgsmålet for Miljøstyrelsen, hvis svar jeg kan  

 henholde mig til:
 » Ozonlagsproblemet kan belyses ud fra henholdsvis målinger,  

 der viser udviklinger i ozonlaget indtil i dag, og ud fra modelberegninger,  

 der forudsiger ozonlagets fremtidige udvikling.
I marts 1988 blev der offentliggjort en rapport, der bygger på en særdeles  

 grundig gennemgang af de sidste 17 års målinger både fra jorden og fra  

 satellitter.
Målingerne viser:
 - CFC er sandsynligvis hovedårsagen til ozonlagets nedbrydning.
 - I de sidste 17 år er ozonlaget mellem 30 og 60 grader nordlig bredde  

 reduceret med 2-3 pct. som årsgennemsnit og med 2-6 pct. i december-marts.
- I de sidste 7 år er ozonlaget mellem 53 grader nordlig bredde og 53  

 grader sydlig bredde reduceret med 2-3 pct. som årsgennemsnit.
Heraf skyldes  

 ca. halvdelen mindsket solaktivitet.
 - I de sidste 10 år er ozonlaget over Antarktis om foråret reduceret med  

 over 50 pct.
 - I de sidste 17 år er ozonlaget syd for 60 grader sydlig bredde reduceret  

 med ca. 5 pct. som årsgennemsnit.
 De nuværende modeller forudsiger ved uændret CFC-emission:
 - Globalt under 1 pct. ozonreduktion som årsgennemsnit.
- Størst ozonnedbrydning på store nordlige og sydlige breddegrader,  

 specielt om foråret.
For 30-60 grader nordlig bredde om foråret forudsiger  

 modellerne for 1986 2-4 pct. ozonlagsnedbrydning, om ca. 40 år 3-9 pct.  

 nedbrydning.
 Modellerne passer udmærket med de målte værdier, undtagen for store  

 nordlige og sydlige breddegrader om vinteren.
 »Ozonhullet« ved Antarktis formodes at skyldes kombinationen af  

 meget specielle meteorologiske forhold samt emissionen af syntetiske  

 chlor-holdige stoffer, herunder CFC.
»Ozonhullet« over Antarktis var kendt også ved underskrivelsen  

 af Montreal-protokollen og har utvivlsomt betydet, at mere  

 »nølende« lande underskrev protokollen.
På daværende tidspunkt var  

 det dog ikke klart, om CFC forårsagede »ozonhullet«, samt om  

 »ozonhullet« ville have betydning for resten af verdens ozonlag.
Montreal-protokollen byggede på modelberegninger af især CFC's  

 ozonnedbrydende effekt.
Modelberegningerne forudså kraftigst ozonnedbrydning  

 længst væk fra Ækvator (store nordlige og sydlige breddegrader), især om  

 vinteren/foråret.
 Rapporten er i det store og hele en bekræftelse på modelberegningerne.  

 Dette er vigtigt, idet Montreal-protokollens basis dermed er mere sikker.
 Det nye i rapporten er, at »ozonhullet« over Antarktis med stor  

 sandsynlighed kan tilskrives CFC, samt at der over de nordligste breddegrader  

 er observeret lidt større ozonnedbrydning om vinteren end beregnet.
 Status i aktuelle internationale forhandlinger:
I UNEP-regi er der p.t. ingen forhandlinger.
Efter at Montreal-protokollen  

 er trådt i kraft (forhåbentlig 1. januar 1989), må det forventes, at parter i  

 Montreal-protokollen mødes for at forhandle en stramning af protokollen på  

 grundlag af de nye videnskabelige resultater.
 EF-Kommissionen har fremlagt forslag dels om ratifikation og dels om  

 Fællesskabets gennemførelse af Montreal-protokollens forpligtelser.  

 Forslagene bliver behandlet på ministerrådsmødet den 16. juni 1988.
I oktober 1987 enedes de nordiske miljøministre om en hensigtserklæring,  

 der indebærer hurtigere CFC-reduktion, end Montreal-protokollen foreskriver.  

 Samarbejdet omfatter primært udviklingsprojekter vedrørende CFC-holdige  

 varer.' Spørgsmål:
Hvilke planer har regeringen for en reduktion af CFC-forbruget i Danmark? Svar:
 Under et samråd med Miljø- pg Planlægningsudvalget den 15. juni 1988  

 oplyste jeg bl.a., at der foreligger planer for danske initiativer efter  

 Montreal-protokollens ikrafttræden - forhåbentlig den 1. januar 1989. Jeg  

 nævnte, at Miljøstyrelsen bl.a. har udarbejdet forslag til et  

 udviklingsprogram, som f.eks. vil have til formål at fremme alternativer til  

 CFC, genindvinding etc.
Jeg lovede udvalget at vende tilbage om disse planer.
Grunden til, at det  

 ikke er sket endnu, er naturligvis, at mine overvejelser endnu ikke er  

 afsluttet.
 Jeg kan derfor nu blot gentage mit løfte om at vende tilbage over for  

 udvalget, så snart jeg kan give et mere konkret svar på det stillede  

 spørgsmål.
Bilag 2 NOTAT om Norges og Sveriges planer for reduktion af CFC og om forbruget pr. capita i de nordiske lande Miljøstyrelsen har ved telefoniske henvendelser til Statens Naturvårdsverk  

 i Sverige og Statens Forureningstilsyn i Norge fået de nyeste tilgængelige  

 oplysninger om planer for reduktion af CFC-forbruget.
På baggrund heraf kan  

 oplyses følgende:
Norge: Statens Forureningstilsyn har udarbejet forslag til en reduktion af  

 CFC-forbruget.
Forslaget indebærer en reduktion på 50 pct. inden 1991 og en  

 reduktion på 90 pct. inden 1994.
Forslaget er til vurdering i Miljøvernsdepartementet, og der ventes en  

 tilbagemelding meget snart.
Der er således ikke truffet politisk beslutning  

 endnu.
 Sverige: Den svenske regering har udarbejdet en reduktionsplan, som  

 indebærer, at CFC-forbruget i Sverige skal formindskes med 50 pct. inden 1.  

 januar 1991 og stort set helt ophører fra 1. januar 1995.
 Forslaget blev vedtaget i Riksdagen den 6. juni 1988.
Forbrug af CFC i Danmark, Finland, Norge og Sverige - baseret på 1986-tal.  

 (Korrigeret med ozonfaktor, det vil sige, at der er er taget højde for, hvor  

 nedbrydende hvert stof er).1) 1) Forbrugstal omfatter forbrug af CFC-11, CFC-12, CFC-113, CFC-114 og  

 CFC-115. Forbruget er korrigeret med ozonfaktor (CFC-113: 0,8; CFC-115: 0,6;  

 andre: 1,0).
Kilde: »Reduktion af CFC-forbruget.
En teknisk-økonomisk vurdering af  

 relevante muligheder for Danmark, Norge, Sverige«, maj 1988, udarbejdet  

 af Cowiconsult for Nordisk Ministerråd og Nordisk Industriforbund.
Danmark har en større CFC-forbrugende industri end de øvrige nordiske  

 lande, hvorfor råvareforbruget pr. capita ligger relativt højt.
Danmark har  

 imidlertid en væsentlig større eksport end import af CFC-holdige varer,  

 hvilket blandt andet er årsagen til, at Danmarks nettoforbrug pr. capita  

 ligger på niveau med de 3 øvrige landes.
