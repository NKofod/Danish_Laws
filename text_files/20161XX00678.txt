Skriftlig fremsættelse (29. marts 2017) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af lov om politiets virksomhed og toldloven (Politiets anvendelse af databaserede analyseredskaber og adgang til oplysninger om flypassagerer) (Lovforslag nr.
L 171) Dansk politi konfronteres med en stadig mere kompliceret opgaveprofil.
Politiet møder f.eks. i stigende grad efterforskningsmæssige udfordringer på tværs af en række kriminalitetsformer inden for it-understøttet kriminalitet, som f.eks. seksuelle overgreb mod børn, narkotikakriminalitet, radikalisering og økonomisk kriminalitet.
Parallelt hermed er politiets efterforskning i en lang række sager i stigende grad afhængig af, at politiet kan analysere stadig større datamængder, genkende og forudse kriminalitetsmønstre og afvigelser fra normalbilledet mv. samt disponere efterforskningsressourcer og indsatser på baggrund af kvalificeret viden og efterretninger.
Der er således et behov for fortsat modernisering og effektivisering af dansk politi gennem bl.a. implementering af en analysebaseret politiindsats.
 Med lovforslaget foreslås det at tilvejebringe de retlige rammer for en sådan analysebaseret politiindsats ved at indføre en ny bestemmelse i politiloven, der giver et klart retligt grundlag for politiets anvendelse af databaserede analyseredskaber på tværs af politiets virksomhed såvel inden for som uden for strafferetsplejen.
 Med forslaget etableres der endvidere et klart retligt grundlag for politiets indsamling og behandling af offentligt tilgængelige oplysninger til brug for løsningen af politiets opgaver.
 Endelig vil justitsministeren efter forslaget blive bemyndiget til at fastsætte nærmere regler om politiets behandling af oplysninger, herunder regler om sletning af oplysninger.
 Med lovforslaget foreslås det endvidere at forenkle politiets adgang til at modtage oplysninger om flypassagerer og besætningsmedlemmer (API-oplysninger) og samtidig sikre, at luftfartsselskaberne alene skal videregive oplysninger til ét sted (SKAT). Politiet har allerede i dag efter udlændingeloven hjemmel til fra luftfartsselskaberne at indhente API-oplysninger til brug for politiets ind- og udrejsekontrol og målrettede udlændingekontrol.
 Med den forslåede ændring af toldloven sikres der hjemmel til, at politiet til brug for politiets ind- og udrejsekontrol og målrettede udlændingekontrol kan indhente disse oplysninger via den elektroniske løsning, som SKAT siden den 1. januar 2017 har etableret til håndtering af sådanne oplysninger, og som forventes at være helt på plads i juli 2017, når den etablerede overgangsordning for luftfartsselskaberne er ophørt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
