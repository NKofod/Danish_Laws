En patient, som var indlagt på onkologisk afdeling overflyttedes pga  

 komplikationer til intensiv afdeling.
Fra onkologisk afd.
ordineredes medicin, som ikke var almindeligt kendt på intensiv afd.  

 og efter mundtlig instruks indgives medicinen af en sygeplejerske på intensiv  

 afd.
Patienten får fejlagtigt en for stor dosis og dør.
Patientklagenævnet  

 fandt at ansvaret for medicinsk behandling forestås af stamafdelingen også  

 under overflytning til anden afdeling.
5.2.9. Ansvarsfordeling mellem flere afdelinger samt mellem læger og  

 sygeplejersker - Hvem har ansvaret for medicinsk behandling af patienten? I henhold til lægeloven, er det udelukkende læger, der har retten til at  

 ordinere en behandling til en patient, og ordinationsretten skal således ikke  

 delegeres til andre.
I sygeplejerskelovens § 5 er det anført, at det er  

 sygeplejersken forbudt at ændre den af en læge ordinerede behandling.
Dette må ikke fejlagtigt opfattes som, at sygeplejersken altid skal udføre  

 den ordinerede behandling, idet sygeplejersken som selvstændig autoriseret  

 medicinalperson selv må forholde sig til, om hun er kvalificeret til at  

 vurdere, dels om den givne ordination er i overensstemmelse med den  

 pågældende afdelings normer og standarder for kvalitet, og dels om hun er  

 fuldt kvalificeret til at udføre ordinationen.
Mener hun ikke, hun er  

 kvalificeret hertil, har hun ret og pligt til at meddele lægen, at hun ikke  

 kan påtage sig opgaven.
Patientklagenævnet har behandlet et antal sager vedrørende  

 ansvarsfordeling mellem den specialafdeling, hvor en patient er indlagt  

 (stamafdeling), og intensiv afdeling eller anden afdeling, hvor patienten  

 midlertidigt er overført på grund af akut opstået specialproblem.
Sådanne  

 sager vil ofte også indebære, at der skal tages stilling til  

 ansvarsfordelingen mellem to faggrupper, typisk mellem læger og  

 sygeplejersker.
Problemet belyses ved følgende behandlingsforløb:
En patient indlægges på onkologisk afdeling (stamafdelingen) til  

 behandling for lymfeknudekræft.
Der tilstøder infektion, og patienten  

 overflyttes til intensiv afdeling.
Fra stamafdelingen ordineres med indførsel  

 i journalen et præparat til indgift, som ikke findes og ikke er almindeligt  

 kendt i intensiv afdeling.
Det afhentes i stamafdelingen af en sygelejerske fra intensiv afdeling,  

 som får mundtlig instruks af ordinerende læge.
Medicinpakningerne passer ikke  

 helt med de ordinerede mængder.
Sygeplejersken misforstår den mundtlige  

 instruks, hun kommer i tvivl, da medicinen skal indgives, journalen er ikke  

 på sengestuen, og hun rådfører sig med en læge på sin egen afdeling.
Lægen  

 undrer sig ikke over størrelsen af den af sygeplejersken angivne dosis.
 Patienten indgives herefter en dosis, der er 3 gange så stor som den  

 korrekte, og dør.
 Sundhedsstyrelsen fandt ikke grundlag for kritik af sygeplejersken.  

 Sundhedsstyrelsen indstillede en beklagelse til lægen på stamafdelingen for  

 ikke at have givet en klar og entydig ordination, og en beklagelse efter  

 lægeloven § 6 til 1. reservelægen på intensivafdeling.
 I den konkrete sag så Patientklagenævnet sig ikke i stand til at  

 træffe en afgørelse, da det var uklart, hvorledes samtalerne mellem  

 sygeplejersken og de to læger var forløbet.
 Om ansvarsfordelingen mellem to sideordnede sygehusafdelinger finder  

Patientklagenævnet på baggrund af en række konkrete sager mere  

 principielt, at en patient fortsat er under behandling i den specialafdeling,  

 hvorunder patientens sygdom henhører, også under overflytning til intensiv  

 afdeling, og at ansvaret for den medicinske behandling af patientens sygdom  

 forestås af stamafdelingen.
 Situationen, hvor en patient midlertidig overflyttes til behandling af et  

 akut specialproblem er i tiltagende grad aktuel og kræver efter  

nævnets opfattelse ganske særlig opmærksomhed og omhu.
