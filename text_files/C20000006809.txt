Cirkulære om genoptagelse  

 af skatteansættelse for sømænd omfattet af lov om  

 særlige fradrag for sømænd m.v. § 3 jf.  

 § 11) 1.	Efter lov om særlige fradrag for sømænd § 3  

 kan personer, der er omfattet af lovens § 1, ved opgørelsen af  

 den skattepligtige indkomst foretage særlige fradrag, herunder et  

 procentfradrag, i lønindtægten erhvervet ved tjeneste ombord  

 på skibe som nævnt i lovens § 1. Lønindtægten  

 er i loven ikke særskilt defineret, men hidtidig praksis har  

 været at opgøre indtægten uden hensyntagen til  

 beløb, som af arbejdsgiveren med bortseelsesret er indbetalt på  

 en pensionsordning, til ATP eller AUD.
Det er tidligere afgjort, jf.  

 Tidsskrift for Skatter og Afgifter 1996, 873, at fradraget beregnes af  

 lønindtægt ombord før fradrag af arbejdsmarkedsbidrag (og  

 bidrag til særlig pensionsopsparing).
 2.	Skatteministeriet har den 4. januar 2000 indgået forlig i en  

 sag, der af Dansk Navigatør Forening på vegne af en skatteyder  

 var indbragt for Østre Landsret.
Sagen vedrørte en skibsfører, der ved kendelse af 23.  

 september 1996 af Landsskatteretten havde fået medhold i, at  

 opgørelse af fradrag i henhold til lov om særlige fradrag til  

 sømænd tager udgangspunkt i lønindtægten ombord  

 før fradrag af arbejdsmarkedsbidrag.
Skibsføreren mente, at der  

 med denne kendelse tillige var taget stilling til, om  

 lønindtægten skulle opgøres før betaling af ATP,  

 AUD og indbetalinger på arbejdsgiveradministrerede pensionsordninger.  

 Ved kendelse af 3. november 1998 udtalte Landsskatteretten, at den tidligere  

 kendelse ikke havde omfattet stillingtagen til dette spørgsmål,  

 og retten stadsfæstede skattenævnets afgørelse om, at  

 fradrag i henhold til sømandsfradragslovens § 3 tog udgangspunkt  

 i lønindtægten ombord og skulle opgøres efter fradrag af  

 bidrag til ATP, AUD og indbetalinger til pensionsordninger efter  

 pensionsbeskatningslovens § 19. Efter at Dansk Navigatør Forening  

 på vegne af skibsføreren havde anlagt sag ved Østre  

 Landsret, blev der indgået forlig, således at skibsføreren  

 for indkomstårene 1993-95 kunne foretage fradrag i henhold til lov om  

 særlige fradrag for sømand § 3 af sin  

 lønindtægt ombord før fradrag af ATP, AUD og  

 indbetalinger efter pensionsbeskatningsloven § 19.
 3.	Det er således nu Skatteministeriets opfattelse, at  

 sømænd omfattet af lov om særlige fradrag for  

 sømænd i henhold til § 3 kan foretage fradrag beregnet af  

 lønindtægt ombord før fradrag af ATP, AUD og  

 indbetalinger efter pensionsbeskatningsloven § 19. Dette medfører  

 bl.a. at procentfradraget får samme værdi for sømænd  

 med en arbejdsgiveradministreret pensionsordning med bortseelsesret som for  

 sømænd med en fradragsberettiget privat pensionsordning.
 4.	I henhold til skattestyrelseslovens § 34, stk. 2, kan der  

 ske genoptagelse, hvis anmodning herom fremsættes inden 3 år fra  

 udløbet af det pågældende indkomstår.
 Er den skattepligtiges indkomstår ikke sammenfaldende med  

 kalenderåret, regnes fristen fra udløbet af det år, som  

 indkomståret træder i stedet for, jf. skattestyrelseslovens  

 § 34, stk. 5.
5.	Hvis fristen i skattestyrelseslovens § 34, stk. 2, er  

 overskredet, kan der i henhold til skattestyrelseslovens § 35,  

 stk. 1, nr. 7, endvidere efter anmodning ske ekstraordinær  

 genoptagelse fra og med det indkomstår, der har været til  

 prøvelse.
Det vil i det pågældende tilfælde sige for  

 skatteansættelser for indkomståret 1993 eller senere  

 indkomstår, hvor genoptagelse ikke kan ske efter punkt 4.
 Ekstraordinær genoptagelse kan dog kun ske, hvis den  

 indebærer en indkomstændring på mindst 5.000 kr. for det  

 enkelte indkomstår, jf. skattestyrelseslovens § 35,  

 stk. 2.
Anmodning om ekstraordinær genoptagelse skal fremsættes  

 under iagttagelse af fristbestemmelsen i skattestyrelseslovens § 35,  

 stk. 3, det vil sige inden rimelig tid efter, at forholdet der begrunder  

 genoptagelse, er kommet til kundskab.
Om forståelsen heraf henvises til  

 cirkulære nr. 116 af 1. juli 1999, punkt 4.3.
 6.	Anmodning om genoptagelse af skatteansættelserne efter punkt  

 5-6 skal indgives til den skatteansættende myndighed, jf.  

 skattestyrelseslovens § 35, stk. 4.
 7.	Cirkulæret vil blive indarbejdet i ligningsvejledningen for  

 2000, hvorfor det bortfalder den 1. marts 2001.
8.	Told- og skattestyrelsen er ikke i besiddelse af indberetninger, der  

 gør det muligt at udsøge de personer, der kan få  

 genoptaget deres skatteansættelse.
Derfor vil Told- og Skattestyrelsen  

 informere relevante interesseorganisationer om forliget og muligheden for  

 genoptagelse.
Samtidig opfordres omfattede skatteydere til i fremtiden at  

 meddele den lignende myndighed den korrekte indkomst, hvoraf  

 sømandsfradraget skal beregnes, da det af arbejdsgiveren indberettede  

 beløb ikke umiddelbart kan anvendes til fradragsberegningen.
