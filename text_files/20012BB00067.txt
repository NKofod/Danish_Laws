Fremsat den 8. februar 2002 af  

 Christian H.Hansen (DF),  

 Kristian Thulesen Dahl (DF), Per Dalgaard (DF),  

 Pia Kjærsgaard (DF) og Peter Skaarup (DF) Forslag til folketingsbeslutning om kulegravning af dyreværnslovgivningen Folketinget pålægger regeringen at  

 iværksætte en kulegravning af dyreværnsloven og loven om  

 dyreforsøg.
Formålet med kulegravningen skal for det  

 første være at vurdere, i hvilken udstrækning lovgivningen  

 er tidssvarende for at leve op til befolkningens forventninger om  

 dyrevelfærd.
For det andet skal formålet være at  

 undersøge, i hvilken udstrækning nedennævnte  

 problemområder varetages henholdsvis ikke varetages i den  

 nugældende lovgivning, og i givet fald hvordan de kan indpasses i en ny  

 lov.
Intentionen er, at dyreværnslovgivningen skal  

 forbedres til fordel for dyrene, og at overtrædelser af  

 dyreværnsloven, specielt i forbindelse med dyremishandling,  

 vanrøgt og lignende, skal straffes meget hårdere, end det sker i  

 dag.
Herudover skal områder, der i dag ikke er reguleret i loven,  

 omfattes.
 Kulegravningen skal med udgangspunkt i  

 dyreværnsloven og loven om dyreforsøg tage stilling til  

 følgende problemområder og se på, hvordan reglerne kan  

 forbedres med hensyn til:
erhvervsmæssig pasning og pleje af dyr, forbrugerinformation til private i forbindelse med køb af  

 kæledyr, private personers handel med dyr, f.eks. som dyrehandlere, fra  

 kræmmermarkeder og tilsvarende steder, om myndighederne i tilstrækkelig grad og med rimelig  

 seriøsitet efterforsker anmeldelser om overtrædelser af  

 dyreværnsloven, herunder om politiet er uddannet godt nok til  

 opgaven, domspraksis på området, herunder hvordan man kan  

 skærpe straffene for dyremishandling og få flere  

 domfældt, reglerne for transport af dyr, om afstands- og tidskrav skal strammes  

 op, eventuelt med et forbud mod eksport af slagtedyr, om lovens krav til aflivning af dyr er i overensstemmelse med etiske  

 og moralske forventninger i befolkningen og moderne slagtemetoder, dyreforsøg, bl.a. således, at antallet af forsøg  

 kan blive nedbragt og der kan blive indført forbud mod brug af  

 forsøgsdyr i kosmetikproduktionen, muligheden for at få sammenskrevet alle de bestemmelser, der er  

 udstedt i medfør af dyreværnsloven, så  

 lovgivningsområdet bliver forenklet og mere overskueligt.
 Der skal herudover ses på tilstødende  

 lovgivning samt domstols- og myndighedspraksis, der har forbindelse til  

 dyreværnsloven og loven om dyreforsøg, med henblik på at  

 vurdere, om de er i overensstemmelse med og lever op til en forbedret  

 dyreværnslov.
 Kulegravningen skal være afsluttet inden udgangen af  

 2002, således at udmøntningen af forslag til en forbedret  

 dyreværnslovgivning vil kunne ske i folketingsåret 2002-2003.
Bemærkninger til forslaget Forslagsstillerne er af den opfattelse, at  

 dyreværnsloven og loven om dyreforsøg trænger til en  

 kulegravning.
Der har de seneste år været mange eksempler fremme  

 i dagspressen på, at dyr er blevet behandlet forkert, direkte  

 mishandlet eller vanrøgtet.
 Det er indlysende, at loven ikke i sig selv kan forhindre  

 dyremishandling, men i mange af de tilfælde, der har været fremme  

 i dagspressen, er der enten ikke sket noget fra myndighedernes side, eller  

 også har overtrædelserne af loven kun medført en meget lav  

 straf ved domstolene, som oftest en mindre bøde.
 Derudover er der en række områder, hvor dyr i  

 dag indgår, der ikke er omfattet af den nuværende  

 dyreværnslov, men som efter forslagsstillernes mening trænger til  

 at blive reguleret i en ny lov.
 Forslagsstillerne mener, at man i forbindelse med en  

 revision af dyreværnsloven og loven om dyreforsøg bør se  

 nærmere på følgende problemområder:
Erhvervsmæssig pasning og pleje af dyr.
Der tænkes her  

 på den pasning og pleje, som erhvervsdrivende giver dyr, f.eks. i  

 zoologiske haver.
Forbrugerinformation til private i forbindelse med køb af  

 kæledyr.
Ved ethvert køb af en genstand i en forretning  

 medfølger en brugsanvisning om korrekt brug af den indkøbte  

 genstand.
I forbindelse med køb af kæledyr, hund, kat osv.,  

 gives der ingen skriftlig information om korrekt pasning og pleje af dyret.  

 Forslagsstillerne forestiller sig, at en køber fremover skal have en  

 skriftlig vejledning udleveret i forbindelse med købet, som  

 udførligt beskriver den korrekte pasning og pleje, herunder korrekt  

 kost til dyret, motion m.v., samt oplysninger om, at dyr skal behandles  

 ordentligt, og at det er forbundet med strafansvar at overtræde  

 reglerne.
Det skal overvejes, om der skal være en nedre  

 aldersgrænse for køb af dyr, f.eks. 15 år, og om  

 køb af dyr til børn skal ske via forældrene og på  

 deres ansvar.
Private personers handel med dyr.
I dag er privates handel med dyr  

 ikke reguleret i dyreværnsloven.
Enhver kan frit nedsætte sig som  

 dyrehandler uden egentlig uddannelse eller øvrige forudsætninger  

 for at have med dyr at gøre.
Mange dyrehandlere driver naturligvis  

 deres forretning samvittighedsfuldt, men det ændrer ikke ved, at der  

 måske er nogle i branchen, som ikke har de fornødne  

 forudsætninger for at give en ordentlig forbrugerinformation.
Der er  

 ligeledes en omfattende handel med kæledyr på  

 kræmmermarkeder, som heller ikke er omfattet af  

 dyreværnsloven.
Myndighederne skal være mere seriøse i efterforskning af  

 anmeldelser om overtrædelse af dyreværnsloven.
Det er  

 forslagsstillernes opfattelse, at et af de alvorligste problemer i dag er, at  

 myndighederne ikke er til at råbe op i sager om overtrædelse af  

 dyreværnsloven.
Sådan oplever mange borgere det i hvert fald.
Der  

 kan med rette stilles det spørgsmål, om politiet er godt nok  

 uddannet til at efterforske sager om dyremishandling m.v., og det er derfor  

 forslagsstillernes opfattelse, at der i hver politikreds skal være en  

 eller flere politibetjente, der har modtaget særlig uddannelse i  

 efterforskning af denne type sager, og som har overtrædelser af  

 dyreværnsloven som særligt prioriteret arbejdsområde.
En  

 anden model kunne være, at der blev oprettet et egentligt  

 dyreværnspoliti.
Domstolenes praksis.
Det er forslagsstillernes indtryk, at den  

 generelle opfattelse i befolkningen er, at dyremishandling, vanrøgt  

 m.v. i dag straffes alt for mildt.
Derfor ønsker forslagsstillerne, at  

 straffene for overtrædelser af dyreværnsloven skærpes  

 betydeligt, specielt i alle de tilfælde, hvor der er tale om grov  

 dyremishandling.
Forslagsstillerne er af den opfattelse, at mishandling og  

 vanrøgt af dyr er en hjerteskærende skændsel og en moralsk  

 fuldstændig forkastelig handling, som der ikke kan eller skal gives  

 undskyldninger for.
Mishandlede og vanrøgtede dyr kan ikke selv tale  

 deres sag, og det er derfor samfundets opgave at varetage dyrenes tarv og  

 tale deres sag.
Mishandling og vanrøgt af dyr skal koste ubetinget  

 fængsel, og retten til at have med dyr at gøre skal frakendes  

 langt hurtigere og for mindre forseelser, end det sker i dag.
Privates  

 udsætning af kæledyr, som de ikke længere gider eller  

 magter at have, skal tillige straffes hårdt.
Transport af dyr.
Der skal ses alvorligt på reglerne om  

 transport af dyr.
Gentagne gange har der de seneste år været  

 tilfælde fremme i medierne om, hvordan reglerne overtrædes med  

 mishandling af dyr tilfølge.
Der er derfor et stort behov for, at  

 reglerne om transport af levende dyr strammes gevaldigt op.
Det er  

 forslagsstillernes opfattelse, at transport af slagtedyr ud af landet skal  

 forbydes.
Slagtedyr skal slagtes på slagterier i Danmark.
Det har ofte  

 været i forbindelse med transporter af levende slagtedyr, at reglerne  

 er blevet overtrådt, og konsekvenserne heraf skal efter  

 forslagsstillernes opfattelse være et forbud mod transport af slagtedyr  

 ud af landet.
Forslagsstillerne er opmærksomme på, at et  

 sådant forbud muligvis vil medføre et indtægtstab hos  

 visse landmænd og vognmænd, men dyrenes velfærd må  

 gå forud.
De mange og gentagne overtrædelser af de  

 nugældende regler har blot vist, at nu går den ikke  

 længere.
Skulle et sådant transportforbud være i strid med  

 EU-lovgivning, er det forslagsstillernes opfattelse, at Danmark trods det  

 skal fastholde et forbud.
Danmark vil med et transportforbud efter  

 forslagsstillernes mening bestemt have moralen på sin side, og hele EU  

 må trækkes i den retning.
Aflivning af dyr.
Religiøst betingede slagtninger skal  

 forbydes og straks ophøre.
Forslagsstillerne er opmærksomme  

 på, at visse eksportslagterier har indkomst i forbindelse med  

 religiøse slagtninger af f.eks. kyllinger.
Religiøse  

 slagtninger skal ikke længere foregå i Danmark.
Forslagsstillerne  

 finder ikke, at der længere er belæg for at opretholde  

 forældede slagtemetoder, når moderne teknik kan aflive slagtedyr  

 smertefrit og på en skånsom måde.
Overtrædelse af  

 slagtereglerne skal straffes med ubetinget fængsel.
Forsøgsdyr.
Loven skal strammes med henblik på at  

 nedbringe antallet af dyreforsøg samt antallet af dyr, der  

 indgår i disse forsøg.
Der skal tillige oprettes databaser med  

 henblik på at kunne udveksle informationer om allerede foretagne  

 dyreforsøg i udlandet, således at tilsvarende forsøg ikke  

 igangsættes i Danmark.
En af metoderne til at nedbringe antallet af  

 dyreforsøg er at sætte det gebyr op, som ansøgeren til et  

 dyreforsøg skal betale.
Prisen er altid en regulerende faktor, og  

 enkelt sagt vil en fordobling af gebyret for et dyreforsøg  

 medføre en halvering af antallet af dyreforsøg.  

 Forslagsstillerne ønsker et forbud mod brug af forsøgsdyr i  

 kosmetikproduktion.
Herudover bør forslaget om forsøgsdyr fra  

 foreningen Dyrenes Beskyttelse indgå i arbejdet med en ny lovgivning om  

 forsøgsdyr.
Dette forslag er fremsendt til Folketingets Retsudvalg,  

 folketingsåret 2001-02 (2. samling), alm. del   bilag 126.
Slutteligt ønsker forslagsstillerne en sammenskrivning af de  

 mange bestemmelser, der er udstedt i medfør af dyreværnsloven.  

 Der er i dag en mængde cirkulærer og vejledninger, og for den  

 enkelte borger er det helt uoverskueligt.
En regelforenkling må  

 være i alles interesse.
Herudover skal der ses på lovgivning, der har  

 indvirkning på eller forbindelse til dyreværnsloven, samt ikke  

 mindst på domstols- og myndighedspraksis.
Det er forslagsstillernes  

 opfattelse, at straffene for overtrædelse af dyreværnsloven ofte  

 er meget milde.
Strafferammen er 1 års fængsel for den, som ved  

 overanstrengelse, vanrøgt eller på anden måde har  

 behandlet dyr uforsvarligt, dog op til 2 år i  

 gentagelsestilfælde.
For øvrige overtrædelser er straffen  

 bøde eller fængsel indtil 4 måneder.
Der skal ikke herske tvivl om, at forslagsstillerne  

 ønsker langt flere dyremishandlere idømt ubetingede  

 fængselsstraffe.
Det er forslagsstillernes indtryk, at der er et  

 udbredt ønske i befolkningen om, at dyremishandlere skal have en  

 straf, der kan mærkes, og det er bl.a. et af formålene med den  

 foreslåede revision af dyreværnsloven.
 Det er forslagsstillernes opfattelse, at arbejdet med en  

 revision af dyreværnsloven skal gå hurtigt, og at arbejdet helst  

 skal være afsluttet inden udgangen af 2002, således at  

 udmøntningen af forslag til en forbedret dyreværnslov vil kunne  

 ske i folketingsåret 2002-2003. Men det er vigtigt, at der hurtigt sker  

 noget, og at revisionsarbejdet ikke blot bliver en årelang syltekrukke.  

 For dyrenes skyld er det vigtigt, at der arbejdes hurtigt med denne  

 revision.
Skriftlig fremsættelse Christian H.Hansen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om kulegravning af  

 dyreværnslovgivningen.
(Beslutningsforslag nr.
B 67).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
