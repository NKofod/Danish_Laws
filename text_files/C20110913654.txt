Skrivelse med orientering om L 130, som er vedtaget af Folketinget den 29. marts 2011 Til jobcentre, kommuner, beskæftigelsesregioner, beskæftigelsesankenævn og Ankestyrelsens beskæftigelsesudvalg Folketinget har den 29. marts 2011 vedtaget L 130  forslag til lov om ændring af lov om aktiv socialpolitik.(Ændring af satser for revalideringsydelse til personer under 30 år).
 Loven, som vedtaget ved 3. behandlingen kan ses på Folketingets hjemmeside www.ft.dk, hvor lovforslaget med bemærkninger også kan ses.
 Lovforslaget drejer sig om ændring af satser for revalideringsydelse for personer under 30 år.
 Loven træder i kraft den 15. april 2011.
I det følgende beskrives de indholdsmæssige lovændringer.
Selve teksten i lovændringerne er indsat i en kasse og bemærkninger følger nedenfor.
 1. Unge under 30 år skal som hovedregel fremover have en revalideringsydelse, der er på niveau med kontanthjælp.
 2. Unge under 30 år, der ikke skal have revalideringsydelse på kontanthjælpsniveau.
 3. Støtte til nødvendige merudgifter.
 4. Overgangsbestemmelse.
 1. Unge under 30 år skal som hovedregel fremover have en revalideringsydelse, der er på niveau med kontanthjælp.
Efter gældende regler beregnes revalideringsydelsen som et månedligt beløb på grundlag af højeste dagpengebeløb efter § 47 i lov om arbejdsløshedsforsikring m.v.
Dette beløb udgør 16.597 kr. månedligt (2011-niveau). Dog får en revalidend under 25 år halvdelen af beløbet, medmindre pågældende forsørger egne børn i hjemmet, eller har haft arbejdsindtægter, som giver ret til højeste sygedagpenge.
 Med lovændringen skal revalideringsydelsen til personer under 30 år, som udgangspunkt svare til den sats, personen ville være berettiget til, hvis pågældende skulle modtage kontanthjælp.
 Afgrænsningen af persongrupperne sker efter principperne i lovens § 25.
 Følgende målgrupper vil derefter modtage revalideringsydelse på kontanthjælpsniveau:
1) personer, der er fyldt 25 år, og som har forsørgelsespligt over for ikke hjemmeboende børn 2) personer, der er fyldt 25 år, og som ikke er forsørgere 3) unge, der er under 25 år, og som ikke bor hos en eller begge forældre 4) unge, der er under 25 år, og som bor hos en eller begge forældre 5) unge, der er under 25 år, og som er gravide og har passeret 12. svangerskabsuge 6) unge, der er under 25 år, og som har en dokumenteret psykisk lidelse, der er diagnosticeret som skizofreni, skizotypisk sindslidelse, vedvarende psykotisk tilstand, korterevarende psykotisk tilstand, skizoaffektiv lidelse, uspecificeret ikke organisk betinget psykose eller emotionelt ustabil personlighedsstruktur af borderlinetype, og har forsørgelsespligt over for ikke hjemmeboende børn 7) unge, der er under 25 år, og som ikke bor hos en eller begge forældre og har en dokumenteret psykisk lidelse 8) en person under 25 år, der har en dokumenteret bidragspligt over for et barn.
Unge, der er under 25 år, som får satser efter de ovenfornævnte nr. 3 og 4, og som har dokumenteret bidragspligt over for et barn får et månedligt tillæg, der svarer til det fastsatte bidrag og højst normalbidraget.
Hvis bidraget er forskudsvis udlagt på tidspunktet for udbetaling af hjælp, benyttes tillægget til afdrag på bidragsgælden.
Revalideringsydelsen inkl. tillæg kan pr. måned højst udgøre 13.345 kr.
Lovændringen omfatter alene en ændring af niveauet for revalideringsydelse for unge under 30 år.
Betingelserne for at kunne modtage revalidering er således uændrede, ligesom revalideringsydelsen fortsat ydes uafhængigt af egen formue eller en evt. ægtefælles indtægter eller formue.
2. Unge under 30 år, der ikke skal have revalideringsydelse på kontanthjælpsniveau Unge forsørgere under 30 år med hjemmeboende børn Efter gældende regler beregnes revalideringsydelsen som et månedligt beløb på grundlag af højeste dagpengebeløb efter § 47 i lov om arbejdsløshedsforsikring m.v.
Dette beløb udgør 16.597 kr. månedligt (2011-niveau). Dog får en revalidend under 25 år halvdelen af beløbet, medmindre pågældende forsørger egne børn i hjemmet, eller har haft arbejdsindtægter, som giver ret til højeste sygedagpenge.
 Med lovændringen får unge forsørgere med hjemmeboende børn uændret højeste revalideringsydelse under revalideringen, dvs. 16.597 kr.
Unge under 30 år med en vis forudgående indtægt Med lovændringen skal revalideringssatser på kontanthjælpsniveau ikke gælde, hvis en person under 30 år, de 6 forudgående måneder før beslutning om revalidering træffes, har haft indtægter, der overstiger 16.597 kr. (højeste dagpengesats) i gennemsnit pr. måned.
Med lovændringen får disse unge den højeste revalideringsydelse under revalideringen, dvs. 16.597 kr.
 Dette indebærer, at unge med sådanne væsentlige indtægter i de 6 kalendermåneder, der ligger forud for den måned, hvori beslutningen om revalidering er truffet, vil få den højeste revalideringssats under revalidering.
 Tidspunktet, hvor beslutningen om revalidering er truffet, betragtes som det tidspunkt, hvor personen findes omfattet af lovens § 46, stk. 1.
 En revalidends forudgående indtægter opgøres som indkomst, hvoraf der skal betales arbejdsmarkedsbidrag.
 Derudover skal følgende indtægter, som ikke er arbejdsmarkedsbidragspligtige også medregnes: Arbejdsløshedsdagpenge, dagpenge ved sygdom, dagpenge ved barsel, børnepasningsorlovsydelse, feriedagpenge, uddannelsesydelse, voksenuddannelsesstøtte (SVU), VEU-godtgørelse, SU, kontanthjælp, starthjælp, introduktionsydelse og lønindkomst erhvervet om bord på skibe, herunder om bord på danske skibe registreret i Dansk Internationalt Skibsregister.
 Alle disse indtægter er indberettet til indkomstregisteret efter lov om et indkomstregister.
For personer, der har været selvstændigt erhvervsdrivende i en eller flere af de forudgående 6 kalendermåneder, opgøres indtægterne som et månedligt gennemsnit af de indtægter, som vil fremgå af den eller de relevante årsopgørelser, der dækker perioden på de 6 måneder.
Indtil en årsopgørelse foreligger, kan der træffes en foreløbig afgørelse ud fra en erklæring på tro og love om, hvilke indtægter fra selvstændig erhvervsvirksomhed, der vil fremgå af årsopgørelsen.
3. Støtte til nødvendige merudgifter Efter gældende regler giver kommunen en revalidend under 25 år støtte til nødvendige merudgifter til bolig på grund af en nedsat fysisk eller psykisk funktionsevne, når revalidenden får halv revalideringsydelse.
 Med lovændringen skal alle revalidender under 30 år, der med de nye satser ikke modtager fuld revalideringsydelse, have mulighed for at få støtte til merudgifter til bolig på grund af en nedsat fysisk eller psykisk funktionsevne.
4. Overgangsbestemmelse Ændringerne beskrevet i denne skrivelse finder alene anvendelse på afgørelser om bevilling af revalidering, der er truffet efter lovens ikrafttrædelse den 15. april 2011. Revalidender, der forud for lovens ikrafttræden har fået bevilget revalidering vil fortsat modtage de hidtil gældende ydelser under revalidering.
 Hvis et revalideringsforløb, der er bevilget før lovens ikrafttræden, skal forlænges, skal dette ske i overensstemmelse med de hidtil gældende ydelser for revalidering.
 Det bemærkes derudover, at regulering af revalideringsydelse fortsat sker i henhold til satsreguleringsprocenten efter lov om en satsreguleringsprocent.
