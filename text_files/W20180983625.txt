Ligebehandlingsnævnets afgørelse om handicap - ansættelse - ej medhold J.nr. 18-44479 En mand klagede over påstået forskelsbehandling på grund af handicap i forbindelse med, at han fik afslag på en stilling.
Der var ikke oplysninger, der gav anledning til at formode, at manden i forbindelse med afslaget på ansættelse havde været udsat for forskelsbehandling på grund af handicap.
Ligebehandlingsnævnet afviste derfor at behandle klagen med henvisning til, at det var åbenbart, at manden ikke kunne få medhold i sin klage.
 Afgørelsen blev truffet af nævnets formand.
 Klagen angår påstået forskelsbehandling på grund af handicap i forbindelse med, at klager fik afslag på ansættelse.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Indklagede søgte i april 2018 en medarbejder til arbejde inden for IT.
Klager søgte stillingen og fik ved mail af 12. april 2018 afslag på ansættelse.
Det fremgår blandt andet af mailen:
Vi må desværre meddele dig, at vi er gået videre med nogle andre ansøgere og forventer at besætte stillingen med en af disse.  Hertil gjorde klager indklagede opmærksom på, at han i sin ansøgning havde skrevet, at han ville benytte fortrinsadgang efter lov om kompensation til handicappede i erhverv m.v.
 Indklagede redegjorde herefter for, hvilke kompetencer de havde søgt efter og oplyste som begrundelse for afslaget til klager:
Jeg finder ingen it-kompetencer på dit CV, og vælger at gå videre med mere kompetente kandidater Klager har ifølge fremlagt psykiatrisk speciallægeerklæring en skizotypisk sindslidelse.
I sin ansøgning til indklagede oplyste klager, at han er ordblind.
 Klagen blev indbragt for Ligebehandlingsnævnet den 4. juli 2018.
 Sagen er i nævnet behandlet sammen tre andre sager fra klager, jf. sagerne 18-38980, 18-37019 og 18-46122.
Parternes bemærkninger Klager gør gældende, at indklagede behandlede ham uretfærdigt.
Indklagede tog ikke hensyn til klagers handicap.
Indklagede havde pligt til at indkalde klager til samtale.
 Indklagede har oplyst, at klager ikke har de fornødne IT-kompetencer, som indklagede søgte efter.
Yderligere har klager ingen erhvervserfaring med IT og havde efter det oplyste de seneste fem år arbejdet som kranfører.
Klager har erhvervet sin viden inden for IT gennem diverse skoleopgaver, og han oplyste i sin ansøgning, at han kan IT på brugerniveau.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle ansøgere til ledige stillinger ved ansættelse.
 Ved forskelsbehandling forstås enhver direkte eller indirekte forskelsbehandling på grund af handicap.
 Der foreligger direkte forskelsbehandling, når en person på grund af handicap behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med handicap ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opnå det er hensigtsmæssige og nødvendige.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i klagen.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
 Der er ikke i klagen eller i sagen i øvrigt oplysninger, der giver anledning til at formode, at klager i forbindelse med afslaget på ansættelse har været udsat for forskelsbehandling på grund af handicap.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
