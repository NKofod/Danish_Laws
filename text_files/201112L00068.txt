Fremsat den 18. januar 2012 af erhvervs- og vækstministeren (Ole Sohn) Forslag til Lov om ændring af lov om elektroniske kommunikationsnet og -tjenester1) (Opgørelse af nettoomkostninger ved udbud af forsyningspligtydelser) § 1 I lov nr. 169 af 3. marts 2011 om elektroniske kommunikationsnet og -tjenester foretages følgende ændring:
 1. § 18, stk. 1, affattes således:
»Forsyningspligtudbydere, der er udpeget i henhold til § 15, stk. 2, har ret til at få dækket dokumenterede nettoomkostninger ved udbud af forsyningspligtydelser, hvis Erhvervsstyrelsen vurderer, at varetagelsen af forsyningspligten udgør en urimelig byrde for den udpegede forsyningspligtudbyder.
Nettoomkostninger opgøres samlet for de forsyningspligtydelser, som er omfattet af direktiv 2002/22/EF om forsyningspligt og brugerrettigheder i forbindelse med elektroniske kommunikationsnet og -tjenester med senere ændringer, og hver for sig for de forsyningspligtydelser, som ikke er omfattet heraf.
Nettoomkostninger beregnes som forsyningspligtudbyderens underskud ved tilvejebringelse og levering af de forsyningspligtydelser, som den enkelte forsyningspligtudbyder i medfør af en udpegning i henhold til § 15, stk. 2, er forpligtet til at udbyde, med fradrag af værdien af forsyningspligtudbyderens eventuelle immaterielle fordele ved at varetage forsyningspligten.
Nettoomkostninger dækkes ikke, hvis forsyningspligtudbyderens priser er unormalt lave i forhold til ydelsen.« § 2 Stk. 1. Loven træder i kraft den 1. april 2012.
 Stk. 2. Loven finder alene anvendelse på ansøgninger om underskudsdækning, der vedrører dækning af nettoomkostninger ved udbud af forsyningspligttjenester for tiden efter lovens ikrafttræden.
§ 3 Stk. 1. Loven gælder ikke for Færøerne og Grønland.
 Stk. 2. Loven kan ved kongelig anordning sættes i kraft for Grønland.
Bemærkninger til lovforslaget 1. Indledning Formålet med lovforslaget er at bringe de danske regler i overensstemmelse med Kommissionens fortolkning af Europa-Parlamentets og Rådets direktiv 2002/22/EF af 7. marts 2002 om forsyningspligt og brugerrettigheder i forbindelse med elektroniske kommunikationsnet og -tjenester som ændret ved Europa-Parlamentets og Rådets direktiv 2009/136/EF af 25. november 2009 om ændring af bl.a. direktiv 2002/22/EF om forsyningspligt og brugerrettigheder i forbindelse med elektroniske kommunikationsnet og -tjenester.
2. Baggrund I EUs forsyningspligtdirektiv er der fastsat en forsyningspligt, som har til formål at sikre alle adgang til en række grundlæggende elektroniske kommunikationstjenester på rimelige vilkår og til rimelige priser.
Det fremgår af direktivets artikel 4, 5 og 7, at der er forsyningspligt på adgang til et offentligt elektronisk kommunikationsnet på et fast sted, en taletelefonitjeneste, handicapydelser og en udtømmende nummerfortegnelse (118). I Danmark er der endvidere forsyningspligt på faste kredsløb og radiobaserede maritime nød- og sikkerhedstjenester.
Disse fremgår ikke af direktivet, men ifølge direktivets artikel 32 kan medlemsstaterne fastsætte forsyningspligt på andre ydelser, end dem der er nævnt i direktivet.
I dag kan forsyningspligtudbyderen (for nærværende TDC) få dækket underskud på forsyningspligtydelserne, hvis der er et samlet underskud for ydelserne.
Det vil sige, at det overskud, der er på nogle af forsyningspligtydelserne, modregnes i et eventuelt underskud på de andre forsyningspligtydelser.
 Kommissionen finder, at de danske regler er i strid med forsyningspligtdirektivet, fordi underskuddet på de tjenester, der ikke er omfattet af direktivet (radiobaserede maritime nød- og sikkerhedstjenester, faste kredsløb samt ISDN-tjenester eller elektroniske kommunikationstjenester med minimum samme grundlæggende funktioner), modregnes i forsyningspligtudbyderens overskud på forsyningspligttjenester, der er omfattet af direktivet (fastnettelefoni, nummeroplysningstjeneste og særlige forsyningspligtydelser til nærmere afgrænsede grupper af personer med handicap).
Efter lovforslaget vil overskud eller underskud for de tjenester, som er omfattet af forsyningspligtdirektivet (f.eks. fastnettelefoni), fremover blive beregnet adskilt fra de tjenester, der ikke er omfattet af forsyningspligtdirektivet.
Et overskud på tjenester omfattet af forsyningspligtdirektivet vil herefter ikke kunne modregnes i et eventuelt underskud på de forsyningspligttjenester, som ikke er omfattet af forsyningspligtdirektivet.
Fremover vil forsyningspligtudbyderen derfor have mulighed for at få finansieret underskud for tjenester, som ikke er omfattet af forsyningspligtdirektivet, af staten, idet underskuddet ikke længere skal modregnes i overskuddet på for eksempel fastnettelefoni.
 De gældende regler om finansiering af nettounderskud ved udbud af forsyningspligtydelser er indholdsmæssigt videreført i telelovgivningen siden den oprindelige gennemførelse af reglerne herom i samtrafikdirektivet fra 1997 (Europa-Parlamentets og Rådets direktiv 1997/33/EF af 30. juni 1997 om samtrafik på teleområdet med henblik på at sikre forsyningspligtydelser og interoperabilitet ved anvendelse af Open Network Provision principperne).
 Den gældende forsyningspligtbekendtgørelse (bekendtgørelse nr. 701 af 26. juni 2008 om forsyningspligtydelser) vil skulle ændres som en konsekvens af lovændringen.
3. Lovforslagets indhold 3.1. Gældende ret I dag kan forsyningspligtudbyder få dækket underskud på forsyningspligtydelserne, hvis der er et samlet underskud for ydelserne.
Det vil sige, at det overskud, der er på nogle af forsyningspligtydelserne, modregnes i et eventuelt underskud på de andre forsyningspligtydelser.
Mere præcist beregnes underskuddet ved, at det opgøres for henholdsvis forsyningspligtydelser, der er omfattet af forsyningspligtdirektivet (Gruppe I i forsyningspligtbekendtgørelsen), og for forsyningspligtydelser, der ikke er omfattet heraf (Gruppe II i forsyningspligtbekendtgørelsen). Herefter skal et eventuelt overskud på forsyningspligtydelserne i den ene gruppe modregnes i et eventuelt underskud i den anden gruppe.
Formålet med dette er at sikre, at forsyningspligtudbyderen har en interesse i at udbyde forsyningspligtydelserne på en omkostningseffektiv måde.
 Et samlet underskud, der hidrører fra forsyningspligtydelser, der er omfattet af forsyningspligtdirektivet (Gruppe I), finansieres af telebranchen, jf. telelovens § 18, stk. 4. Et samlet underskud, hvor underskuddet hidrører fra de øvrige forsyningspligtydelser (Gruppe II), finansieres af staten.
3.2. Erhvervs- og Vækstministeriets overvejelser Den 30. maj 2011 meddelte den danske regering Kommissionen, at den efter en helhedsvurdering har besluttet at ændre på reglerne for finansiering af underskud på forsyningspligtydelserne.
Ved den foreslåede ændring kommer teleloven på linje med Kommissionens fortolkning af forsyningspligtdirektivet.
3.3. Forslagets indhold Lovforslaget ændrer den gældende § 18, stk. 1, 1. og 2. pkt. Ændringen medfører, at der ikke længere er nogen forbindelse mellem samlede over- eller underskud fremkommet ved udbud af forsyningspligtydelser, der er omfattet af forsyningspligtdirektivet, og forsyningspligtydelser som ikke er omfattet heraf.
Herefter beregnes samlede nettounderskud for de tjenester, som er omfattet af forsyningspligtdirektivet, og et eventuelt underskud (nettoomkostninger) finansieres af sektoren i overensstemmelse med de gældende regler.
Et nettounderskud, som er fremkommet ved udbud af de enkelte forsyningspligtydelser, der ikke er omfattet af forsyningspligtdirektivet, finansieres af staten i overensstemmelse med de gældende regler.
I begge tilfælde gælder, at der skal være tale om en urimelig byrde for at underskudsfinansiering udløses.
Statens finansiering af nettounderskuddet for forsyningspligtydelser, der ikke er omfattet af forsyningspligtdirektivet, er omfattet af EUF-Traktatens art. 107 om statsstøtte.
De danske myndigheder vil på den baggrund i samarbejde med Kommissionen sikre, at den nye ordning administreres i overensstemmelse med statsstøttereglerne.
4. Økonomiske og administrative konsekvenser for stat, kommuner og regioner Driften af de radiobaserede nød- og sikkerhedstjenester har været underskudsgivende i en årrække.
Da der ikke længere skal modregnes i overskud ved udbud af øvrige forsyningspligtydelser, før underskudsfinansieringsreglerne aktiveres, må der påregnes at blive tale om statsfinansiering.
To af de ydelser, den nuværende forsyningspligtudbyder er pålagt at udbyde, er ikke omfattet af forsyningspligtdirektivet.
Det drejer sig om faste kredsløb og de radiobaserede maritime nød- og sikkerhedstjenester.
Ifølge forsyningspligtbekendtgørelsen kan underskud på faste kredsløb ikke danne grundlag for underskudsfinansiering.
Forslaget må påregnes at have negative økonomiske konsekvenser for staten, idet virksomheder, som er eller bliver udpeget til at udbyde de radiobaserede maritime nød- og sikkerhedstjenester under forsyningspligten, vil kunne søge nettoomkostninger dækket af staten.
Konsekvenserne vil afhænge af, om varetagelsen af forsyningspligten efter Erhvervsstyrelsens vurdering udgør en urimelig byrde for den udpegede forsyningspligtudbyder.
I 2012 vil det fortsat være TDC, der driver tjenesterne under forsyningspligten.
TDC har oplyst, at udgiften til drift af de radiobaserede maritime nød- og sikkerhedstjenester i 2010 var på 56 mio. kr.
 Regeringen vil nedsætte en arbejdsgruppe, som skal komme med forslag til den fremtidige organisering og finansiering af de radiobaserede maritime nød- og sikkerhedstjenester.
5. Økonomiske og administrative konsekvenser for erhvervslivet Forslaget kan have positive økonomiske konsekvenser for erhvervslivet, idet virksomheder, som er eller bliver udpeget til at udbyde de radiobaserede maritime nød- og sikkerhedstjenester under forsyningspligten vil kunne søge underskudsfinansiering, forudsat at forsyningspligten udgør en urimelig byrde.
6. Administrative konsekvenser for borgerne Ingen.
7. Miljømæssige konsekvenser Ingen.
8. Forholdet til EU-retten Lovforslaget justerer den nuværende gennemførelse af dele af forsyningspligtdirektivet og bringer den danske lovgivning på linje med Kommissionens fortolkning af direktivet.
Statens finansiering af nettounderskuddet for forsyningspligtydelser, der ikke er omfattet af forsyningspligtdirektivet, er omfattet EUF-Traktatens art. 107 om statsstøtte.
9. Hørte myndigheder og organisationer Lovforslaget har været tilgængeligt på høringsportalen og har været sendt i høring hos følgende myndigheder og organisationer:
AC Systems, ACN, Advice Digital ApS, Advokatrådet, Advokatsamfundet, Altibox, Aplus, Arbejdernes Radio- og Fjernsynsforbund, Audio-Visuelt Centrum A/S, Banedanmark, Barablu, B-Close, Bech-Bruun, Belle Balance, Beredskabsstyrelsen, BiBoB , Bob Production, Bolignet A/S, Bolignetforeningen, Bolignet-Aarhus F.
M.
B.
A. , Boligselskabernes Landsforening, Boxer TV A/S, Brancheforum Digitale Medier, Bredbånd Nord I/S, Broadcast Service Danmark A/S, Butler Networks A/S, Call me, Canal Digital Danmark A/S, CBB, Center for Communication, Media and Information Technologies, Ålborg Universitet, Center for Kvalitet i ErhvervsRegulering (CKR), Change Networks A/S, Cirque Bredbånd A/S, Claus Vestland Live Entertainment, Colt, Comendo Telecom A/S, Comflex, ComSystem A/S, Comtalk ApS, ComX Networks A/S, Copydan, Crossroads Copenhagen, CSC Danmark A/S, Daisy Net, Damm Cellular Systems A/S, DanDial Networks A/S, Danish Maritime Authority, Danmarks Meterologiske Institut, Danmarks Radio, Danmarks Rederiforening, Danmarks Tekniske Universitet, Danovation ApS, Dansk Beredskabskommunikation A/S, Dansk Design Center, Dansk El-Forbund, Dansk Energi, Dansk Erhverv, Dansk Industri, Dansk IT, Dansk Kabel TV, Dansk Management Råd, Dansk Metal, Dansk Net, Dansk Standard, Danske eWIRE A/S, Danske Handicaporganisationer, Danske Mediers Forum, Danske Regioner, Danske Telecom, Datatilsynet, DELTACOM electronics, Departementet for Boliger, Infrastruktur og Trafik, Det Centrale Handicapråd, Det Færøske Landsstyre, Det Juridiske Fakultet, Københavns Universitet, Det Kongelige Teater, Devoteam Consulting A/S, DI/ITEK, DIFO, Dansk InternetForum, Diginet Øresund, Digital Rights, DK-Hostmaster A/S, DLG Tele, DRB Lys & Lyd I/S, DSB, Elro Erhverv A/S, Ementor Danmark A/S, End2End Connectivity, Energi Fyn, EnergiMidt, Energistyrelsen, Equant Danmark A/S, Erhvervs- og Selskabsstyrelsen, Ericsson Danmark A/S, European Tour Production, Evercall, Experimenterende Danske Radioamatører, Facilicom A/S, FasCom A/S, FDA, FDE, Fiberby, Finansministeriet, Finansrådet, Firstcom A/S, Fjarskiftiseftirlitid - Telekommunikationsmyndigheden på Færøerne, Fonet, Forbrugerelektronik.dk, Forbrugerombudsmanden, Forbrugerrådet, Forbrugerstyrelsen, Foreningen af Danske Internet Medier (FDIM), Forlæggerforeningen, Forsikringens Hus, Forsvarets Efterretningstjeneste, Forsvarskommandoen, Forsvarsministeriet, Frederiksberg Kommune, Frogne A/S, Fullrate A/S, Fællessekretariatet for Konkurrencenævnet og Grønlands Forbrugerråd, Føroya Tele, Galten Elværk, Gerd C.
Heil, Global Connect A/S, Global Crossing, GlobalTel, Goldfish Sound, Grønlands Selvstyre, Grønlands Selvstyre - Naalakkersuisut, Grønlands Selvstyre - Radioforvaltningen, Grønlands Selvstyre - Telestyrelsen, HEF, Hi3G Denmark ApS, Hjemmeværnskommandoen, HK Danmark, Horesta, IBM Danmark, ICE.
NET, IFPI, Indenrigs- og Sundhedsministeriet, Institut for Informations- og Medievidenskab, Århus Universitet, Intelecom Danmark A/S, InterPhone Danmark ApS, iPinion ApS, Ipvision A/S, IT-Branchen, ITEK, IT-politisk Forening, ITR Data A/S, Jay.net A/S, Jens Bønding, Justitsministeriet, Kanal Syd, Klima og Energiministeriet, Kommunernes Landsforening, KommunikationsCentret ApS, Konkurrence- og forbrugerstyrelsen, Kooperationen, Kulturministeriet, Københavns Brandvæsen, Københavns Energi, Københavns Kulturcenter, LEASY, Landbrug og Fødevarer, Landgreen AUDIO, Landsorganisationen i Danmark, Lebera Mobile Danmark, LIC, Lycamobile, LydRommet Danmark as, Lydudlejning.net, M1, MACH, Maxtel.dk ApS, MidtVest Bredbånd A/S, Miljøministeriet, Mira Internet, MobilCash ApS, Motorola, Mtel, Musikzonen, MVNO A/S, Nanomobil, Navn, Naymz, NC Elektronik, NEC Unified Solutions, NEF, Net 1, Netgroup A/S, Nets, Netteam A/S, Nianet A/S, Nielsen Nørager, NIRAS, NIROS Communications A/S, NM Net ApS, NoPayNet, Nordic Connect, Nordisk Mobiltelefon Danmark A/S, Nordit A/S, NRGi, Nuuk SKYnet A/S, Offentligt Ansattes Organisationer, OiSTER, One Mobile, Onfone ApS, Orange Business Danmark A/S, Orza Network A/S, Pallas Informatik A/S, Parknet, Per Johnsen, Perspektiv Bredbånd, Phone-IT A/S, Phonic Ear A/S, Plesner, PMR Brugergruppen, Politiets Efterretningstjeneste, Producentforeningen, Professional Sound Systems, Radiocom Danmark A/S, Realkreditrådet, Redspot ApS, Region Hovedstaden, Rigspolitiet, Rovsing Management, Rådet for større IT-sikkerhed, Sagitta ApS, Sammenslutning af Lokale Radio- og TV-stationer, Samrådet for Ophavsret, SAS Radisson Falkoner, Seas-NVE, Sennheiser Nordic A/S, Siemens, Signafon, Siminn, SimService ApS, SkyLine, Sonomio, STANDLUX ApS, Statens Luftfartsvæsen, Statsministeriet, Stig Sparre-Ulrich, Supertel A/S, Switt ApS, Syd Energi, Sydfyns Intranet A/S, TDC A/S, Teatret Svalegangen, TEKNIQ Installatørernes Organisation, TELE Greenland International A/S, Teleankenævnet, Telefonselskabet A/S, Teleklagenævnet, Telekommunikationsindustrien i Danmark (TI), Telenor, Telenordic, Tele-Post - Grønland, Telia Danmark, Telia Stofa, Tellio, Telmore, Telogic, Telsome, Teracom, TetraStar A/S, The European Aeronautic Defense and Space Company, Thomas Bolvig, Time2Call ApS, Tivoli, Transportministeriet, Tre-For Bredbånd, Tripplephone A/S, TV 2/Østjylland, TV Syd, TV/Midt-Vest, TV2 Danmark, TV2/Bornholm, TV2/Fyn, TV2/Lorry, TV2/Nord, TV2/Øst, TV-Glad, Udenrigsministeriet, UNI-C, Uni-tel A/S, Universal Telecom, Universitetsradioen, Unotel A/S, Unwire, Updata Danmark A/S, UTN Denmark ApS, Verdo Tele, Verizon business Danmark, Vest Net A/S, Viasat, Uddannelsesministeriet, VIP Group ApS, Viptel ApS, Vopium A/S, Waoo! , Wohlfeldt Lydproduktion, Wuptimobil, YouSee A/S, Zenitel, Økonomi- og Erhvervsministeriet, Økonomiforvaltningen i Københavns Kommune, Økonomistyrelsen og Østjysk Energi Bemærkninger til lovforslagets enkelte bestemmelser Til § 1 Til nr. 1 (§ 18) Den foreslåede bestemmelse ændrer den gældende lovs § 18, stk. 1, 1. og 2. pkt., om beregning af nettoomkostninger.
§ 18, stk. 1, 1. pkt., ændres som konsekvens af, at den tidligere IT- og Telestyrelse blev nedlagt ved kongelig resolution af 3. oktober 2011, hvorefter ressortansvaret for styrelsens tele- og internetregulering samt administration af frekvenser overgik til Erhvervs- og Vækstministeriet.
Erhvervsstyrelsen er herefter den danske telemyndighed Efter den gældende § 18, stk. 1, 2. pkt., skal nettoomkostninger beregnes samlet for samtlige af de forsyningspligtydelser, som forsyningspligtudbyderen er forpligtet til at udbyde.
Det er således kun et samlet nettounderskud, der kan udløse underskudsfinansiering.
 Med den nye bestemmelse vil der ikke længere kunne foretages modregning mellem forsyningspligtydelser, som er omfattet af forsyningspligtdirektivet (Gruppe I i forsyningspligtbekendtgørelsen), og forsyningspligtydelser, som ikke er omfattet heraf (Gruppe II i forsyningspligtbekendtgørelsen).
Forsyningspligten på både ISDN og faste kredsløb er inden for rammerne af reglerne og vilkårene for forsyningspligten under afvikling, da der i dag på grund af den teknologiske udvikling findes andre tjenester, der kan opfylde de samme behov.
På den baggrund ses der ikke grundlag for at modregne et eventuelt overskud på disse tjenester i underskuddet på de radiobaserede maritime nød- og sikkerhedstjenester.
Det fremgår derfor af lovforslaget, at nettoomkostningerne for forsyningspligtydelser i Gruppe II skal opgøres for hver ydelse for sig.
Hvis driften af de radiobaserede maritime nød- og sikkerhedstjenester medfører, at der er et samlet underskud, vil forsyningspligtudbyderen have mulighed for at få dækket nettoomkostningerne ved disse ydelser, i det omfang Erhvervsstyrelsen vurderer, at nettoomkostningerne udgør en urimelig byrde for forsyningspligtudbyderen.
Nettoomkostninger fratrækkes værdien af forsyningspligtudbyderens eventuelle immaterielle fordele ved at varetage forsyningspligten.
Ved vurderingen af, om nettoomkostningerne ved varetagelse af forsyningspligten udgør en urimelig byrde, vil Erhvervsstyrelsen som hidtil skulle lægge vægt på, om byrden har en vidtgående karakter i forhold til forsyningspligtudbyderens evne til at bære den, henset til alle forsyningspligtudbyderens særlige kendetegn, herunder blandt andet i forhold til dens udstyr, økonomiske og finansielle situation og markedsandele.
Hvis forsyningspligtudbyderen vil søge underskudsfinansiering, kan denne ifølge den gældende forsyningspligtbekendtgørelses § 18 kun søge om dette for det forgangne regnskabsår.
Erhvervs- og Vækstministeren vil ændre forsyningspligtbekendtgørelsen således, at forsyningspligtudbyderen kan få mulighed for at modtage en løbende betaling af udgifterne ved forsyningspligten på de radiobaserede maritime nød- og sikkerhedstjenester.
Det kunne for eksempel ske ved en udbetaling på baggrund af kvartalsregnskaber eller revisorpåtegnede månedlige opgørelser.
Der vil i forbindelse med de løbende udbetalinger blive foretaget en vurdering af, hvorvidt nettoomkostningerne ved at drive den aktuelle forsyningspligttjeneste udgør en urimelig byrde.
Ved årets udgang skal der ske en endelig opgørelse af nettoomkostningerne i overensstemmelse med reglerne i den gældende forsyningspligtbekendtgørelse.
Der vil også i forbindelse med den endelige opgørelse ske en vurdering af, hvorvidt nettoomkostningerne ved at drive den aktuelle forsyningspligttjeneste udgør en urimelig byrde.
Ved årets udgang vil der således eventuelt skulle ske en tilbagebetaling til staten, hvis det skulle vise sig, at forsyningspligtudbyderen har fået udbetalt for meget for det pågældende regnskabsår.
Statens finansiering af nettounderskuddet for forsyningspligtydelser, der ikke er omfattet af forsyningspligtdirektivet, er omfattet af de almindelige statsstøtteregler i EUF-Traktatens art. 107. Hvis staten i alle tilfælde dækker forsyningspligtudbyderens nettoomkostninger, kan der være risiko for ulovlig statsstøtte.
De danske myndigheder vil på den baggrund i samarbejde med Kommissionen sikre, at den nye ordning administreres i overensstemmelse med statsstøttereglerne.
Det vurderes dog, at vurderingen af om der foreligger en »urimelig byrde« som udgangspunkt også vil sikre, at der ikke ydes ulovlig statsstøtte i forbindelse med statens finansiering af nettounderskuddet for forsyningspligtydelser, der ikke er omfattet af forsyningspligtdirektivet.
Bestemmelsens øvrige indhold videreføres uændret.
Opgørelse af et reelt underskud forudsætter således fortsat blandt andet, at opgørelsen af udgifter og indtægter er retvisende, og at opgørelsen angiver både direkte og indirekte indtægter og udgifter.
Der skal derfor foretages en beregning af forsyningspligtudbyderens dokumenterede reelle nettoomkostninger ved at varetage forsyningspligten.
Erhvervsstyrelsen skal i forbindelse med en afgørelse om en eventuel underskudsfinansiering lægge vægt på, om forsyningspligtudbyderens priser er unormalt lave i forhold til ydelsen og de bagvedliggende omkostninger.
I sådanne tilfælde vil underskuddet ved varetagelsen af forsyningspligten ikke udgøre en urimelig byrde for forsyningspligtudbyderen.
 Beregning af nettoomkostninger er nærmere beskrevet i forsyningspligtdirektivets bilag IV.
Til § 2 Det foreslås, at loven træder i kraft den 1. april 2012, og at den alene finder anvendelse på ansøgninger om underskudsdækning, der vedrører dækning af nettoomkostninger ved udbud af forsyningspligttjenester for tiden efter lovens ikrafttræden.
Til § 3 Bestemmelsen vedrører lovforslagets territoriale afgrænsning.
Det foreslås i stk. 1, at loven ikke skal gælde for Færøerne og Grønland.
 Det foreslås i stk. 2, at denne lov ved kongelig anordning kan sættes helt eller delvist kraft for Grønland.
 Bestemmelsen skal sikre, at også de ændringer af teleloven, der følger af dette lovforslag, ved kongelig anordning vil kunne sættes i kraft for Grønland, på samme måde som bestemmelserne i telelovens kapitel 4  5 og afsnit XI kan det, i medfør af telelovens § 83, stk. 2.
Bilag 1 Lovforslaget sammenholdt med gældende lov 1) Loven indeholder bestemmelser, der gennemfører Europa-Parlamentets og Rådets direktiv 2002/22/EF af 7. marts 2002 om forsyningspligt og brugerrettigheder i forbindelse med elektroniske kommunikationsnet og- tjenester (forsyningspligtdirektivet), EF-Tidende 2002, nr.
L 108, s. 51 og Europaparlamentets og Rådets direktiv 2009/136/EF af 25. november 2009 om ændring af direktiv 2002/22/EF om forsyningspligt og brugerrettigheder i forbindelse med elektroniske kommunikationsnet og -tjenester, direktiv 2002/58/EF om behandling af personoplysninger og beskyttelse af privatlivets fred i den elektroniske kommunikationssektor og forordning (EF) nr. 2006/2004 om samarbejde mellem nationale myndigheder med ansvar for håndhævelse af lovgivning om forbrugerbeskyttelse.
