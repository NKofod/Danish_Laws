Bekendtgørelse om godkendte private leverandørers indberetningspligt af ventetider ved høreapparatbehandling I medfør af § 73 d, stk. 3, i sundhedsloven, jf. lovbekendtgørelse nr. 903 af 26. august 2019, fastsættes efter bemyndigelse:
Anvendelsesområde § 1. Denne bekendtgørelse gælder for godkendte private leverandører i henhold til sundhedslovens kapitel 15 a.
 Stk. 2. Bekendtgørelsen omfatter de godkendte private leverandørs pligt til at indberette ventetider ved høreapparatbehandling af patienter over 18 år med ukompliceret eller ikke svært høretab.
 Stk. 3. Indberetningspligten for de godkendte private leverandører gælder ikke for høreapparatbehandling og salg af høreapparater eller udstyr, hvor patienten ikke modtager tilskud fra Regionsrådet.
 Indberetning af ventetid m.v.
 § 2. De godkendte private leverandører skal indberette følgende ventetider:
 1) Ventetiden fra patientens første henvendelse til den godkendte private leverandør, efter henvisning fra en speciallæge i øre-, næse- og halssygdomme, til første undersøgelse af patienten foretaget af den godkendte private leverandør (ventetid til undersøgelse).
 2) Ventetiden fra patientens første undersøgelse hos den godkendte private leverandør til, at patienten modtager et høreapparat herfra (ventetid til ambulant behandling).
 Stk. 2. Ventetiderne skal opgøres i antal uger.
 § 3. Indberetning af ventetiderne skal ske mindst en gang om måneden til Sundhedsdatastyrelsen via Sundhedsdatastyrelsens Elektroniske Indberetningssystem (SEI).
 Stk. 2. Såfremt ventetiderne ændres, skal indberetning ske på ny.
 § 4. Sundhedsdatastyrelsen er ansvarlig for udstedelse og opdatering af vejledninger i henhold til denne bekendtgørelse.
 Stk. 2. Indberetning skal ske efter den tekniske fremgangsmåde, der er fastsat i den enhver tid gældende vejledning, som offentliggøres på Sundhedsdatastyrelsens netsted.
Ikrafttrædelsesbestemmelse § 5. Bekendtgørelsen træder i kraft den 1. juli 2021.
