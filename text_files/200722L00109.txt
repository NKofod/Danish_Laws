Fremsat den 12. marts 2008 af velfærdsministeren (Karen Jespersen) Forslag til Lov om ændring af lov om ændring af lov om forebyggende hjemmebesøg til ældre m.v.
(Ophævelse af revisionsbestemmelse) § 1 I lov nr. 299 af 27. april 2005 om ændring af lov om forebyggende hjemmebesøg til ældre m.v. foretages følgende ændring:
 1. § 2 ophæves.
§ 2 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Lovforslagets baggrund og indhold Forebyggende hjemmebesøg blev indført ved lov nr. 1117 af 20. december 1995, hvorefter kommunerne skal tilbyde borgere over 75 år forebyggende hjemmebesøg.
Kommunerne tilrettelægger besøgene efter behov, dog skal kommunerne tilbyde forebyggende hjemmebesøg mindst to gange årligt.
Med ændring af lov om forebyggende hjemmebesøg til ældre m.v. i 2005 (lov nr. 299 af 27. april 2005) fik kommunerne mulighed for at undtage borgere, som modtager både personlig og praktisk hjælp efter § 83 (tidligere § 71) i lov om social service.
Lovændringens formål var at forbedre kommunernes muligheder for at målrette indsatsen mod de borgere, der har størst gavn af ordningen.
Lovændringen imødekom derfor et ønske fra kommunerne om større fleksibilitet i forhold til målgruppen for forebyggende hjemmebesøg.
Det fremgår af lov nr. 299 af 27. april 2005 om ændring af lov om forebyggende hjemmebesøg til ældre m.v., at der i folketingsåret 2007-2008 skal fremsættes forslag om revision af lovens § 1, hvori kommunalbestyrelsen skal tilbyde forebyggende hjemmebesøg til borgere, der er fyldt 75 år, og som bor i kommunen, tilbyde mindst to årlige forebyggende hjemmebesøg og i øvrigt tilrettelægge efter behov.
Endvidere har kommunen mulighed for at undtage borgere, som modtager både personlig og praktisk hjælp.
Regeringen prioriterer den forebyggende og sundhedsfremmende indsats højt og betragter lov om forebyggende hjemmebesøg som et centralt redskab i ældreplejen.
De forebyggende hjemmebesøg giver god mulighed for at opfange eventuelle problemer, inden de bliver alvorlige for den ældre.
De forebyggende hjemmebesøg udgør således et naturligt forum for råd og vejledning om støttemuligheder og giver de ældre hjælp til at udnytte deres egne ressourcer og bevare deres fysiske funktionsniveau længst muligt.
De pågældende får lettere ved at klare sig selv, og deres behov for hjælp, f.eks. i form af personlig og praktisk hjælp, kan udskydes.
Kommunernes administration af loven om forebyggende hjemmebesøg er sammen med effekten af de forebyggende hjemmebesøg løbende blevet fulgt fra centralt hold.
Allerede i 2002 gennemførte Ankestyrelsen en undersøgelse af kommunernes administration af de forebyggende hjemmebesøg og i aftale om kommunernes økonomi for 2004 mellem regeringen og Kommunernes Landsforening nedsattes en arbejdsgruppe, som fik til opgave at undersøge mulighederne for at forenkle hjemmehjælps  og hjemmesygeplejeområdet, herunder en mere fleksibel ordning for de forebyggende hjemmebesøg.
Senest har Ankestyrelsen  i forbindelse med forberedelsen af revisionen af lovændringen fra 2005  foretaget en fornyet undersøgelse af kommunernes administration af loven om forebyggende hjemmebesøg for ældre m.v.
Undersøgelsen er en videreudvikling af Ankestyrelsens undersøgelse fra 2002.
Undersøgelsen viser, at knap syv ud af ti kommuner, som følge af lovændringen, ikke tilbyder forebyggende hjemmebesøg til ældre over 75 år, der både modtager personlig og praktisk hjælp.
For ca. hver femte kommune har lovændringen medført frigjorte ressourcer, som typisk er anvendt til at igangsætte initiativer for nye grupper af ældre eller til det udførende personale.
Samlet er de kommunale udgifter til forebyggende hjemmebesøg ifølge kommunerne steget fra 130,8 mio.kr. i 2005 til 143,6 mio.kr. (budgetteret) i 2007 (2007-priser).
Undersøgelsen viser, at kommunerne i stigende grad har taget de forebyggende hjemmebesøg til sig som et aktivt og forebyggende redskab i indsatsen for en sundere og raskere ældrebefolkning på linie med andre kommunale initiativer.
Dette ses bl.a. ved, at det primært er personale med en sundhedsfaglig baggrund, som foretager de forebyggende hjemmebesøg, samt en relativ omfattende videre- og efteruddannelsesaktivitet i forhold til det personale, som foretager forebyggende hjemmebesøg.
Endvidere har flere kommuner, som følge af kommunalreformen, ændret den administrative organisering af de forebyggende hjemmebesøg, således at ordningen er lagt sammen med kommunernes sundhedsmæssige og forebyggende arbejde.
Det konkluderes i Ankestyrelsens undersøgelse, at dette har medvirket til at styrke arbejdet med forebyggende hjemmebesøg.
Undersøgelsen viser også, at alle kommuner tilbyder forebyggende hjemmebesøg til alle ældre, når de fylder 75 år, og op mod 13 pct. af kommunerne tilbyder forebyggende hjemmebesøg til visse grupper af borgere under 75 år.
Undersøgelsen viser ligeledes, at næsten alle kommuner har erfaring med at undtage ældre fra ordningen om forebyggende hjemmebesøg, dels i forbindelse med lovændringen, hvor borgere, som modtager både personlig og praktisk hjælp, undtages, dels også ved at undtage de ældre som gentagne gange takker nej til tilbuddet om forebyggende hjemmebesøg.
Sidstnævnte bunder i en kommunal afvejning mellem på den ene side at respektere ældres afslag på tilbud om forebyggende hjemmebesøg og på den anden side sikre, at de ældre er bekendt med, at ordningen fortsat er gældende, selv om der i første omgang er takket nej til tilbuddet.
Ankestyrelsens undersøgelse har vist, at kommunalreformen har  og har haft  betydning for kommunernes administration af de forebyggende hjemmebesøg.
I forlængelse af en fortsat implementering og udvikling af kommunalreformen, herunder kommunernes øgede fokus på forebyggende og sundhedsmæssige tiltag, samt for at følge udviklingen med fornyede henvendelser til borgere som tidligere har takket nej til tilbuddet, vil kommunernes administration af de forebyggende hjemmebesøg fortsat blive fulgt tæt.
Endvidere vil der blive udarbejdet en pjece, som viser de mange initiativer og sammenhængende tiltag, som foretages i kommunerne i forhold til forebyggende hjemmebesøg.
 På baggrund heraf og på baggrund af den positive udvikling i administrationen og anvendelsen af de forebyggende hjemmebesøg i kommunerne foreslås det, at revisionsbestemmelsen, som indført ved lovændringen i 2005, ophæves.
2. Økonomiske og administrative konsekvenser for stat, kommuner og regioner Lovforslaget indebærer ikke udgifter for stat, kommuner og regioner.
En fortsat opfølgning på kommunernes administration af de forebyggende hjemmebesøg vil beløbe sig til ca. 0,5 mio.kr. i 2010. En fornyet undersøgelse skal belyse, om der fortsat sker fremskridt i kommunernes administration af forebyggende hjemmebesøg.
Endvidere vil udgivelse af en pjece med gode kommunale eksempler på fremadrettet anvendelse af forebyggende hjemmebesøg medføre omkostninger på ca. 0,5 mio.kr. i 2008.
 Initiativerne er finansieret af satspuljen.
3. Økonomiske og administrative konsekvenser for erhvervslivet Lovforslaget har ikke økonomiske og administrative konsekvenser for erhvervslivet.
4. De administrative konsekvenser for borgerne Der er ingen administrative konsekvenser for borgerne.
5. Miljømæssige konsekvenser Der er ikke miljømæssige konsekvenser ved lovforslaget.
6. Forholdet til EU-retten Forslaget indeholder ingen EU-retlige aspekter.
7. Høring Lovforslaget har været sendt i høring hos Kommunernes Landsforening, Danske Regioner, Foreningen af offentligt ansatte, Dansk Sygeplejeråd, Landsforeningen Ældresagen, Ældremobiliseringen, Alzheimerforeningen, Pårørendegruppen for Svage Ældre, Omsorgsorganisationernes Samråd, Organisationen af Selvejende institutioner, Sammenslutningen af Ældreråd, Danske Fysioterapeuter, Lægeforeningen og Ergoterapeutforeningen.
