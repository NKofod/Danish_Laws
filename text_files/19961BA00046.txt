Nr BSF 46 Forslag til folketingsbeslutning om skærpede regler for udgang fra  

 fængsler Fremsat af Pia Kjærsgaard (DF) Kristian Thulesen Dahl (DF) Ole Donner (DF)  

 Poul Nødgaard (DF) den 29. oktober 1996 Folketinget pålægger regeringen at fremsætte de fornødne lovforslag og foretage de fornødne ændringer i bekendtgørelser, cirkulærer og andre administrative forskrifter med det formål at skærpe reglerne for udgang fra fængsler.
Bemærkninger til forslaget Hvis indsatsen imod kriminalitet skal gøres mere effektiv, bør spørgsmålet  

 om udgangstilladelse fra fængsler revurderes af Folketinget med henblik på at  

 stramme reglerne for udgangstilladelse.
 I et samfund, der påberåber sig at være et retssamfund, virker det  

 nedbrydende på den lovlydige borgers retsopfattelse, at man kan møde stærkt  

 kriminelle personer på gaden, selv om de er i gang med afsoning af deres  

 straf og derfor burde befinde sig i et fængsel.
I forvejen er strafniveauet i Danmark ikke ret højt, hvilket bl.a. kan ses  

 af de straffe, der idømmes for narkotikakriminalitet, voldskriminalitet og en  

 del anden alvorlig kriminalitet.
Det er også åbenbart, at strafniveauet ikke  

 er tilstrækkelig højt til at afholde visse personer fra at begå f.eks. narko-  

 og voldskriminalitet.
 Derudover afsones særdeles sjældent hele straffen, men kun 2/3 og ofte  

 endda ikke så meget, for den dømte har al for rig mulighed for at få  

 udgangstilladelse, mens vedkommende afsoner.
 Et afskrækkende eksempel på denne bløde holdning over for kriminelle er  

 den morddømte rocker Jørn »Jønke« Nielsen, der optræder på  

 landsturneer med foredrag om sine meritter og som talsmand i tv for rockerne,  

 selv om han fortsat er indsat til afsoning.
 Folketinget skylder borgerne skærpede regler vedrørende selve afsoningen,  

 og derfor har Dansk Folkeparti fremsat dette beslutningsforslag.
Det er forslagsstillernes opfattelse, at det fremover skal være  

 hovedreglen, at dømte kriminelle skal blive inden for de mure, hvor de er  

 dømt til at afsone deres dom, og at udgangstilladelse således skal bevilges  

 langt sjældnere, end det sker i dag.
Personer dømt for visse former for  

 alvorligere kriminalitet som f.eks. den grovere voldskriminalitet skal slet  

 ikke kunne opnå udgangstilladelse under deres afsoning.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpede regler for udgang fra  

 fængsler.
(Beslutningsforslag nr.
B 46).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
