Fremsat den 11. oktober 2001 af  

 Sonja Albrink (CD), Yvonne Herløv Andersen (CD) og Ebbe  

 Kalnæs (CD) Forslag til folketingsbeslutning om lempelse af beskatningen ved privat anvendelse af  

 varebiler Folketinget opfordrer regeringen til at fremsætte de  

 nødvendige lovforslag samt foretage de fornødne ændringer  

 af bekendtgørelser, cirkulærer og andre administrative  

 forskrifter med henblik på lempelse af beskatningen ved privat  

 anvendelse af varebiler med udgangspunkt i følgende  

 retningslinjer:
 Der fastsættes særlige regler for beskatning  

 af varebiler, som i væsentligt omfang anvendes erhvervsmæssigt,  

 og som ikke anses for værende særligt indrettede  

 køretøjer.
 Reglerne udformes for varebiler (såkaldte  

 gulpladebiler) med en tilladt totalvægt på ikke over 3 tons samt  

 en nyværdi, som ikke overstiger kr. 300.000, således at  

 skatteyderen i stedet for beskatning af fri bil, jf. ligningslovens § 16,  

 stk. 4, kan vælge at lade sig beskatte af den faktisk opgjorte  

 kørsel beregnet med udgangspunkt i takster svarende til de til enhver  

 tid gældende regler for skattefri godtgørelse vedrørende  

 erhvervsmæssig befordring.
 Såfremt der ikke er ført kørebog,  

 fastsættes den private kørsel skønsmæssigt med  

 udgangspunkt i, hvad en gennemsnitlig bruger af bil årligt kører  

 privat (eksklusive kørsel mellem hjem og arbejde) med tillæg af  

 kørsel mellem hjem og arbejde og med fradrag af dokumenteret privat  

 kørsel i andre biler ejet af den erhvervsdrivende.
 Ændringerne skal træde i kraft med virkning  

 fra den 1. januar 2002.
Bemærkninger til forslaget Ved skattereformens ikrafttræden i 1994  

 ændredes reglerne om beskatning af fri bil fra en beskatning af den  

 faktiske private kørsel til en beskatning af den blotte rådighed  

 over en bil.
Beskatningen blev således gjort uafhængig af det  

 faktiske antal privat kørte kilometer, idet intentionen blandt andet  

 var forenkling for dermed at undgå en række skattesager om  

 kørselsregnskab m.v.
 Ligningslovens § 16 om beskatning af rådighed over  

 firmabil til privat brug gælder først og fremmest ansatte, men  

 også selvstændige erhvervsdrivende er omfattet af reglerne.  

 Bestemmelsen finder således anvendelse på personligt  

 erhvervsdrivendes biler, når den erhvervsdrivende har valgt at  

 henføre bilen under virksomhedsordningen, men tillige anvender bilen  

 privat.
Med hensyn til biler, som ikke indgår i  

 virksomhedsordningen, men som anvendes både privat og  

 erhvervsmæssigt, gælder det, at den erhvervsdrivende har adgang  

 til at fradrage omkostningerne ved bilen til den del af årets  

 omkostninger, der kan henføres til den erhvervsmæssige brug.
Det  

 sker på baggrund af en opgørelse over de samlede kørte  

 kilometer fordelt på henholdsvis erhvervsmæssig og privat  

 kørsel.
Der er imidlertid køretøjer, som ikke  

 umiddelbart anses for omfattet af reglerne om fri bil til rådighed for  

 privat brug.
Det gælder f.eks. lastbiler eller andre  

 specialkøretøjer, hvis indretning gør bilen uegnet eller  

 meget lidt egnet til privatbenyttelse.
Her kan eksempelvis nævnes  

 lukkede kassevogne med fastmonterede hylder og fastmonteret  

 værktøjsindretning.
Benyttelse af disse biler til befordring  

 mellem bopæl og arbejdsplads medfører ikke beskatning af bil til  

 rådighed, men alene bortfald af befordringsfradrag for den  

 pågældende strækning.
Varebiler, som efter deres art og fremtræden kan  

 være anvendelige som alternativ til en privat bil, er derimod omfattet  

 af ligningslovens § 16, stk. 4. Selv om disse biler primært er  

 indrettet til erhvervsmæssigt brug, er det altså selve  

 rådigheden, som udløser beskatning.
Hvis en ansat eller en  

 person, som anvender virksomhedsordningen, ikke skal beskattes af  

 rådigheden over en firmabil, skal vedkommende reelt være  

 afskåret fra at anvende bilen privat.
Beskatning på grundlag af en fast procentdel af  

 bilens værdi har opnået en vis accept i befolkningen i de normale  

 situationer, hvor en arbejdsgiver stiller en almindelig personbil til  

 rådighed for den ansatte.
Derimod har det påkaldt sig stigende  

 utilfredshed, at der sker en tilsvarende beskatning af varebiler  

 (såkaldte gulpladebiler) i tilfælde, hvor indehaveren har  

 anskaffet varebilen i virksomhedsordningen eller i et selskab, hvor  

 indehaveren er hovedaktionær og ansat direktør.
Et stigende  

 antal håndværkere og andre næringsdrivende, der anvender  

 deres varebil som et dagligt arbejdsredskab, er blevet mødt med et  

 krav om beskatning af fri bil.
At skattemyndighedernes opfattelse tilsyneladende er i  

 overensstemmelse med gældende ret, fremgår af en  

 højesteretsdom fra 11. november 1999 refereret i TfS 1999.919. Sagen  

 angik beskatning af firmabil i en hovedaktionærsituation for  

 indkomståret 1994 og vedrørte en leaset bil på gule  

 plader, som var specialindrettet til skatteyderens arbejde.
Der blev  

 statueret beskatning efter ligningslovens § 16, og værdien skulle  

 ansættes efter § 16, stk. 4. Værdien skulle derfor medregnes ved  

 opgørelsen af hovedaktionærens skattepligtige indkomst for 1994.
Højesteret lagde til grund, at bilen   trods  

 specialindretningen   var anvendelig som alternativ til privat bil.
Et  

 flertal i Højesteret (3 dommere) lagde videre til grund, at bilen var  

 stillet til rådighed af det selskab, skatteyderen selv var  

 direktør i, og som hans ægtefælle var eneejer af, at bilen  

 til daglig stod uden for den private bolig, og at skatteyderen ikke havde  

 sandsynliggjort, at bilen ikke var stillet til rådighed for hans  

 private benyttelse.
Et mindretal (2 dommere) fandt ikke, at kørslen i  

 bilen burde udløse beskatning efter ligningslovens § 16, stk. 4. Disse  

 dommere lagde til grund, at der var tale om en leaset bil på gule  

 plader, for hvilken den fulde moms var fradraget, og som skatteyderen  

 således ikke lovligt ville kunne anvende til privat kørsel.  

 Desuden lagde mindretallet vægt på, at skatteyderen var ejer af  

 en privat bil, og at ægtefællerne efter det oplyste ikke havde  

 brug for to biler til privat kørsel.
Endelig lagde mindretallet til  

 grund, at skattemyndighederne under sagen ikke havde sandsynliggjort en  

 formodning om, at bilen var stillet til rådighed for eller benyttet til  

 privat kørsel.
Forslagsstillerne er bekendt med eksempler, hvor  

 skattemyndighederne blandt andet med henvisning til den ovenfor refererede  

 dom statuerer beskatning i henhold til ligningslovens § 16, stk. 4, i sager  

 om varebiler, hvor der ikke er ført kørebog.
Dette er sket  

 uanset skatteydernes indsigelser om, at bilernes placering ved boligen havde  

 nøje sammenhæng med, at virksomheden udgår fra boligen, at  

 skatteyderne ejer private personbiler, som har været til rådighed  

 i hele skatteåret, at der ikke er ført kørebog, fordi den  

 erhvervsmæssige kørsel udgør 100 procent, og at  

 skatteydernes private kørsel i varebilerne ville være i strid  

 med momsloven.
Bevisbyrden er tilsyneladende tillagt skatteyderen,  

 eftersom skattemyndighederne ofte uden dokumentation lægger til grund,  

 at varebilen benyttes til privat kørsel.
Den eneste mulighed,  

 skatteyderen har for at løfte bevisbyrden, er, såfremt den  

 pågældende erhvervsdrivende kan fremvise et fuldstændigt  

 kørselsregnskab med redegørelse for hele årets  

 kørsel.
Dette må efter forslagsstillernes opfattelse  

 karakteriseres som en væsentlig og unødvendig administrativ  

 byrde.
Forslagsstillerne er videre af den opfattelse, at  

 varebiler på gule plader, som er indrettet til anvendelse i  

 virksomhedens drift, ikke har samme nytteværdi i forbindelse med  

 privatkørsel, som hvad der gør sig gældende for  

 personbiler.
Med udgangspunkt i det her anførte mener  

 forslagsstillerne, at der behov for regelændringer.
Det foreslås derfor, at der indføres en  

 mulighed for at anvende en særregel for varebiler (gulpladebiler), hvor  

 man efter samme principper som ved beskatning af fri telefon for  

 lønmodtagere indfører en maksimumbeskatning med udgangspunkt i  

 principperne i en i øvrigt fortsat gældende 8.000  

 km-tommelfingerregel, jf. ligningsvejledning 2000, pkt.
A.F.3.4.1  

 (vedrørende kørselregnskab i forbindelse med  

 befordringsfradrag), i de situationer, hvor der ikke føres  

 kørebog.
Herved tilsigtes en ordning svarende til den af  

 Ligningsrådet indførte i forhold til bilforhandlere, der privat  

 anvender biler, som indgår i virksomhedens varelager, jf.
TfS  

 2000.702.
 Reglerne foreslås ændret på  

 følgende måde:
 For varebiler med en tilladt totalvægt på ikke  

 over 3 tons samt en nypris, der ikke overstiger 300.000 kr., kan den  

 erhvervsdrivende i stedet for beskatning af fri bil, jf. ligningslovens § 16,  

 stk. 4, vælge at lade sig beskatte efter følgende regler:
Den private kørsel beskattes med opgjort privat  

 kørsel beregnet med udgangspunkt i takster svarende til de til enhver  

 tid gældende regler for skattefri godtgørelse vedrørende  

 erhvervsmæssig befordring, jf.
TSS-cirkulære nr. 2000-39. Satsen  

 kunne derefter med fordel indsættes i TSS-cirkulære om  

 værdiansættelse af forskellige skønsposter for  

 erhvervsdrivende, jf. p.t.
TSS-cirkulære 2000-36.
Såfremt der ikke er ført en kørebog,  

 der efter sædvanlige krav hertil kan danne udgangspunkt for, hvor stor  

 en del af kørslen der vedrører den private anvendelse af bilen,  

 eller der ikke kan fremlægges anden form for fyldestgørende  

 dokumentation for den private anvendelse, kan den anvendelse, der skal  

 beskattes som privat, fastsættes skønsmæssigt.
Dette  

 bør, medmindre særlige forhold gør sig gældende,  

 ske med udgangspunkt i en gennemsnitsvurdering af »den private  

 normalkørsel« i Danmark årligt med tillæg af kørsel  

 mellem hjem og arbejde og eventuel kørsel til fritidsbolig og med  

 fradrag af dokumenteret privat kørsel i andre biler ejet af den  

 erhvervsdrivende.
Skriftlig fremsættelse Sonja Albrink (CD):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om lempelse af  

 beskatningen ved privat anvendelse af varebiler.
(Beslutningsforslag nr.
B 58).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
