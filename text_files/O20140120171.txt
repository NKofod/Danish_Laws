Opfølgning til 2014-12. Ytringsfrihed for medarbejdere i DR Ved brev af 29. august 2014 meddelte DR mig, at DR nu havde valgt også at frafalde ledelsesreaktionen af 8. november 2013 til studieværten.
Frafaldet af ledelsesreaktionen skyldtes usikkerhed om, hvorvidt studeværten var blevet informeret om de særlige krav, der stilles til objektivitet og uafhængighed i forbindelse med ansættelsen som vært ved DR2 Nyhederne.
I brev af 29. august 2014 oplyste DR desuden, at der var blevet iværksat organisatoriske omlægninger mv. i sager om medarbejdernes ytringsfrihed, således at sådanne sager fremover skulle behandles centralt i DRs juridiske afdeling.
DRs brev var vedlagt en kopi af DRs brev af 20. august 2014 til studieværten.
I brevet til studieværten forklarede DR bl.a. baggrunden for, at DR anså dele af kronikken for at være uforenelig med at være nyhedsvært ved DR2 Nyhederne.
I brev af 12. september 2014 meddelte jeg DR, at jeg på det foreliggende grundlag ikke ville foretage mig mere i sagen.
Jeg skrev samtidig, at jeg ikke herved havde taget stilling til den forklaring, som DR havde meddelt studieværten i brev af 20. august 2014.
