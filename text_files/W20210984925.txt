Arbejdsmiljøklagenævnet fastholdt afgørelse med strakspåbud om at sikre, at unge, som er fyldt 15 år, og som ikke er omfattet af undervisningspligten, ikke arbejder efter kl. 22.00 (Unge under 18 år - begrebet arbejde - arbejdstid - opholde sig på virksomheden - klokken 22.00) Resume Arbejdsmiljøklagenævnet vurderede, at tidsrummet mellem kl. 22.00 og kl. 22.15 i det konkrete tilfælde var arbejdstid for de unge.
Nævnet vurderede derfor, at de unge arbejdede efter kl 22.00.
Nævnet lagde vægt på, at de unge stod til rådighed, da de efter det oplyste var forpligtede til at følge virksomhedens anvisninger om at opholde sig på arbejdsstedet i tidsrummet mellem kl. 22.00 og 22.15 og ikke frit kunne vælge at forlade stedet.
De blev også betalt for at blive på arbejdsstedet indtil kl. 22.15.
 Hensynet bag bestemmelserne om, at de unge ikke må arbejde sent, er en regulering af arbejdstidens placering og ikke en regulering af, hvad de unge er beskæftiget med.
 Bestemmelsen om, at unge ikke må arbejde efter kl. 22.00, skal efter nævnets opfattelse fortolkes restriktivt.
 Et mindretal på 3 af nævnets medlemmer fandt, at sagen skulle hjemvises, da det ikke var tilstrækkeligt oplyst eller dokumenteret, at de unge stod til arbejdsgiverens rådighed under udførelsen af deres beskæftigelse eller deres opgaver.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt] som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 25. januar 2021 om unges arbejde efter klokken 22.00.
 Arbejdsmiljøklagenævnet har nu afgjort sagen på møde den 31. august 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 25. januar 2021 med strakspåbud til jer om at sikre, at unge, som er fyldt 15 år, og som ikke er omfattet af undervisningspligten, ikke arbejder efter kl. 22.00 på arbejdsstedet [adresse udeladt].
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at tidsrummet mellem kl. 22.00 og kl. 22.15 i det konkrete tilfælde er arbejdstid for de unge.
 Nævnet vurderer derfor, at de unge arbejder efter kl 22.00.
Hvad er afgørende for resultatet Nævnet lægger vægt på, at de unge står til rådighed for jer, da de efter det oplyste er forpligtede til at følge jeres anvisninger om at opholde sig på arbejdsstedet i tidsrummet mellem kl. 22.00 og 22.15 og ikke frit kan vælge at forlade stedet.
De betales også for at blive på arbejdsstedet indtil kl. 22.15.
 Nævnet lægger endvidere vægt på, at hensynet bag bestemmelserne om, at de unge ikke arbejder sent, er en regulering af arbejdstidens placering og ikke en regulering af, hvad de unge er beskæftiget med.
 Derudover skal nævnet fremhæve, at bestemmelsen i bekendtgørelse om unges arbejde om, at unge, der arbejder i kontorer, butikker, servicestationer og lignende, må arbejde indtil kl. 22.00, er en undtagelse til reglen i samme bekendtgørelse (samt arbejdsmiljøloven) om, at unge, som er fyldt 15 år, ikke må arbejde i tidsrummet mellem kl. 20.00 og kl. 6.00. Det betyder efter nævnets opfattelse, at bestemmelsen om, at unge ikke arbejder efter kl. 22.00, skal fortolkes restriktivt.
 Det forhold, at I har anført, at de unge ikke arbejder efter kl. 22.00, men frit kan foretage private ting, at opholdet på virksomheden efter kl. 22.00 er begrundet i at minimere risikoen for bagdørsrøverier og der dermed er tale om en beskyttelse af de unge, kan efter nævnets vurdering ikke føre til et andet resultat.
 Nævnet er enig med Arbejdstilsynet i, at de unge i det pågældende tidsrum udfører en opgave for jer.
Om reglerne Det følger af arbejdsmiljølovens § 61, stk. 4, at unge under 18 år må ikke arbejde i tidsrummet mellem kl. 20 og kl. 6. Det følger desuden af loven, at beskæftigelsesministeren kan fastsætte særlige regler om fravigelse heraf for fag eller faglige områder, hvor forholdene gør det nødvendigt eller ønskeligt, for unge, der er fyldt 15 år, og som ikke længere er omfattet af undervisningspligten, dog således at unge under ingen omstændigheder må arbejde i tidsrummet mellem kl. 24 og kl. 4.
 Det følger af reglerne om unges arbejde, at i kontorer, samt butikker, servicestationer og lignende må unge arbejde indtil kl. 22.00.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 8 ud af nævnets 11 stemmeberettigede medlemmer.
 Et mindretal på 3 af nævnets medlemmer finder at sagen skal hjemvises, da det ikke er tilstrækkeligt oplyst eller dokumenteret, at de unge står til arbejdsgiverens rådighed under udførelsen af sin beskæftigelse eller sine opgaver.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, samt brev af 20. maj 2021 fra [navn udeladt].
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om unges arbejde  § 61, stk. 4, i lov om arbejdsmiljø, jf. lovbekendtgørelse nr. 674 af 25. maj 2020.
 § 23, stk. 2, i Arbejdstilsynets dagældende bekendtgørelse nr. 239 af 6. april 2005 om unges arbejde (§ 22, stk. 2, i nugældende bekendtgørelse nr. 1049 af 30. maj 2021 om unges arbejde) Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 10 Unge under 18 år § 61 .
 Stk. 4. Unge under 18 år må ikke arbejde i tidsrummet mellem kl. 20 og kl. 6.
Stk. 5. Beskæftigelsesministeren kan fastsætte særlige regler om Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 239 af 6. april 2005 om unges arbejde Kapital 4 Arbejdstid m.v. for unge, som er fyldt 15 år, og som ikke er omfattet af undervisningspligten § 23.
 . .
 Stk. 2. I kontorer, samt butikker, servicestationer og lignende må unge arbejde indtil kl. 22.00.
