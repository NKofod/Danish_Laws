Bekendtgørelse om ændring af bekendtgørelse om Jernbanenævnet § 1 I bekendtgørelse nr. 1136 af 22. september 2015 om Jernbanenævnet, som ændret ved bekendtgørelse nr. 1266 af 17. november 2015 og bekendtgørelse nr. 1446 af 5. december 2018 foretages følgende ændringer:
 1. Efter § 3 d indsættes:
»§ 3 e.
Jernbanenævnet sikrer, at afgifter, der er fastsat af infrastrukturforvalteren, er i overensstemmelse med Europa-Parlamentets og Rådets direktiv om oprettelse af et fælles europæisk jernbaneområde med senere ændringer og regler til gennemførelse heraf, og ikke indebærer forskelsbehandling.
Forhandlinger mellem ansøgere og en infrastrukturforvalter om niveauet for infrastrukturafgifter er kun tilladt, hvis de foregår under overvågning af tilsynsorganet.
Dette gælder dog kun i tilfælde af, at infrastrukturforvalteren benytter sig af sådanne aftaler.« 2. I § 4 indsættes som stk. 2:
 »Stk. 2. Jernbanenævnet kan træffe afgørelse om blandt andet følgende forhold:
1) den foreløbige og endelige udgave af netvejledningen, 2) de kriterier, der er anført i netvejledningen, 3) tildelingsprocessen og dens resultat, 4) afgiftsordninger, 5) niveauet for eller strukturen i infrastrukturafgifter, som virksomheden skal eller kan komme til at skulle betale, 6) ordninger vedrørende adgang til jernbaneinfrastruktur og tjenester, 7) adgang til og opkrævning af afgifter for tjenester på jernbaneområdet (herunder servicefaciliteter), 8) trafikstyring, 9) fornyelsesplanlægning, og planlagt eller uplanlagt vedligeholdelse, og 10) overensstemmelse med kravene, herunder krav vedrørende interessekonflikter, der gælder for infrastrukturforvaltere.« 3. I § 19 indsættes efter stk. 4 som nyt stykke:
»Stk. 5. Jernbanenævnet videregiver relevante oplysninger til det ansvarlige tilsynsorgan, når Jernbanenævnet som led i sin klage- og tilsynsvirksomhed bliver gjort bekendt med sådanne oplysninger, således at det ansvarlige tilsynsorgan kan træffe foranstaltninger med hensyn til de berørte parter.« Stk. 5 bliver herefter stk. 6.
§ 2 Bekendtgørelsen træder i kraft den 1. januar 2020.
