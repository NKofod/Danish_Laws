Landsskatteretskendelse Arbejdsmarkedssammenslutning, fordeling af renteudgifter i  

 erhvervsmæssig/ikke erhvervsmæssig indkomst.
 Forbundet A klager for indkomstårene 1996, 1997 og  

 1998 over, at den stedlige skattemyndighed har ændret fordelingen af  

 prioritetsrenter vedr. fast ejendom.
 Det er oplyst, at forbundet er en  

 arbejdsmarkedssammenslutning omfattet af fondsbeskatningslovens § 1, stk. 1,  

 nr. 3, og at forbundet ifølge vedtægterne har som formål  

 at virke for højnelse af danske musikeres sociale, kunstneriske og  

 økonomiske stilling, at varetage musikerstandens ophavsretlige og  

 øvrige fælles interesser, at virke for oprettelse af  

 lokalafdelinger samt at repræsentere den danske musikerstand og til  

 værn for fælles interesser at indlede samarbejde med  

 beslægtede organisationer såvel i Danmark som i udlandet.
 Det er endvidere oplyst, at forbundet ejer en fast ejendom  

 og at forbundet selv anvender en del af bygningen, svarende til 60 %. Den  

 øvrige del af bygningen, 40 %, er lejet ud til 3 selskaber,  der ejes  

 af forbundet.
Forbundet havde i 1996 lejeindtægter på  

 292.860 kr., i 1997 255.164 kr. og i 1998 244.833 kr.
Forbundet havde i 1996  

 renteudgifter vedrørende prioritetsgælden i den omhandlede  

 ejendom på 250.133 kr., i 1997 på 254.916 kr. og i 1998 225.761  

 kr.
Ved selvangivelserne for de omhandlede år blev disse renteudgifter  

 alle fratrukket ved opgørelsen af forbundets erhvervsmæssige  

 indkomst.
Den kommunale skattemyndighed har alene godkendt, at  

 forbundet foretager fradrag for 40 % af prioritetsrenterne svarende til den  

 udlejede del af ejendommen i den erhvervsmæssige indkomst.
Den  

 resterende del af prioritetsrenterne, svarende til den del af ejendommen, som  

 foreningen selv anvender, er overført til fradrag i den øvrige  

 nettoindkomst, jf. fondsbeskatningslovens § 8, stk. 2. Den kommunale  

 skatteforvaltning har fundet, at der skal ske en opdeling af renteudgiften i  

 en erhvervsmæssig og en ikke erhvervsmæssig del under henvisning  

 til den tilsvarende regel for renteindtægter.
Forbundets revisor har nedlagt påstand om, at  

 forbundet er berettiget til at fratrække renteudgifter fuldt ud i den  

 erhvervsmæssige indkomst.
Han har til støtte herfor gjort  

 gældende, at der ikke er lovhjemmel til at opdele renteudgifterne som  

 påstået af skatteforvaltningen.
Tværtimod fremgår det  

 udtrykkeligt i fondsbeskatningslovens § 8, stk. 2, at renteudgifter kan  

 fratrækkes fuldt ud.
Forbundet må i mangel af en positiv hjemmel  

 om fordeling af renteudgifter være berettiget til at vælge om  

 renteudgifterne skal fratrækkes i den erhvervsmæssige eller den  

 ikke erhvervsmæssige indkomst.
Forbundet har valgt at fratrække  

 renteudgifterne fuldt ud i den erhvervsmæssige indkomst.  

 Fondsbeskatningslovens § 8, stk. 1, nævner positivt de indkomsttyper,  

 som en arbejdsmarkedssammenslutning skal medregne ved opgørelsen af  

 den skattepligtige indkomst.
Det følger videre af § 8, stk. 3, at  

 indkomsten skal opdeles i erhvervsmæssig indkomst og øvrig  

 indkomst, og førstnævnte type medregnes fuldt ud.
Den  

 øvrige indkomst beskattes kun i det omfang, den overstiger et  

 bundfradrag på 200.000 kr.
Fondsbeskatningslovens § 8, stk. 2,  

 fastslår på den ene side, at renteudgifter altid kan  

 fratrækkes, men angiver på den anden side ikke, i hvilken  

 indkomstkategori renteudgiften kan fratrækkes.
Det følger  

 således ikke af ordlyden af lovbestemmelsen, at der skal foretages  

 fordeling af renteudgifterne i henholdsvis erhvervsmæssig og  

 øvrig indkomst, ligesom der ikke er nogen regler for, hvordan en  

 sådan fordeling af renteudgifterne i givet fald nærmere skulle  

 foretages.
Heller ikke forarbejderne til lovbestemmelsen omtaler en  

 sådan fordeling.
Der er således ganske enkelt ikke lovhjemmel til  

 at kræve en bestemt fordeling af renteudgifterne, og en sådan  

 fordeling må forudsætte, at der er lovhjemmel hertil.
 Landsskatteretten skal udtale:
Tre retsmedlemmer, herunder retsformanden, bemærker  

 indledningsvis, at forbundet ved opgørelsen af sin skattepligtige  

 indkomst skal medregne indkomst ved erhvervsmæssig virksomhed, samt  

 renteindtægter, udbytteindtægter og en række andre  

 nærmere opregnede indtægter i fondsbeskatningslovens § 8, stk. 1.  

 Ifølge § 8, stk. 2, kan der ved opgørelsen af den  

 skattepligtige indkomst efter stk. 1 alene foretages fradrag for udgifter,  

 der vedrører skattepligtig indkomst.
Dog kan renteudgifter altid  

 fradrages, jf. § 8, stk. 2, 2. pkt.
Ifølge § 8, stk. 3, beskattes  

 arbejdsmarkedssammenslutninger fuldt ud af indkomst ved erhvervsmæssig  

 virksomhed.
Den øvrige samlede indkomst opgjort efter stk. 1 og 2  

 beskattes derimod alene i det omfang, den overstiger 200.000 kr. inden  

 fradrag som nævnt i fondsbeskatningslovens § 9.
Disse retsmedlemmer finder, at der i forbindelse med  

 opgørelsen af den skattepligtige indkomst efter § 8, stk. 1, herunder  

 af fradragene efter § 8, stk. 2, ved opgørelsen af indkomst ved  

 erhvervsmæssig virksomhed alene kan foretages fradrag for de udgifter,  

 der vedrører denne del af forbundets aktiviteter.
Retsmedlemmerne  

 finder videre, at en andel svarende til 40 % af forbundets renteudgifter  

 vedrørende ejendommen kan anses at vedrøre den  

 erhvervsmæssige udlejningsvirksomhed, svarende til den del af  

 ejendommen, der anvendes til denne virksomhed.
Denne andel af renteudgifterne  

 er således fradragsberettigede ved opgørelsen af forbundets  

 indkomst ved erhvervsmæssig virksomhed, jf. § 8, stk. 2, 1. pkt.
Den  

 resterende del af renteudgifterne, 60 %, vedrører således som  

 udgangspunkt ikke den skattepligtige indkomst efter § 8, stk. 1, men der vil  

 være at indrømme fradrag for disse renteudgifter efter § 8, stk.  

 2, 2. pkt.
Ved opgørelsen af indkomst til beskatning skal  

 indkomst ved erhvervsmæssig virksomhed medregnes fuldt ud, jf.  

 fondsbeskatningslovens § 8, stk. 3. Den øvrige samlede indkomst, som  

 opgøres som de øvrige skattepligtige indtægter som  

 opregnet i § 8, stk. 1 med fradrag af de udgifter, der vedrører  

 erhvervelsen af disse indtægter, jf. § 8, stk. 2, 1. pkt., og med  

 fradrag af renteudgifterne, jf. § 8, stk. 2, 2. pkt. beskattes alene i det  

 omfang, den overstiger 200.000 kr.
Disse retsmedlemmer bemærker i denne  

 forbindelse, at fradraget for renteudgifter således foretages i  

 skattepligtig indkomst, men at det foretages forud for bundfradraget.
 Disse retsmedlemmer voterer herefter for at  

 stadfæste de påklagede ansættelser med denne begrundelse.
 Et retsmedlem finder ikke, at der i lovens formulering  

 eller forarbejder er hjemmel til at foretage en begrænsning af fradrag  

 for renter efter fondsbeskatningslovens § 8, stk. 2, og dette retsmedlem  

 voterer derfor for at nedsætte de påklagede ansættelser i  

 overensstemmelse med forbundets påstand.
 Der træffes afgørelse efter stemmeflertallet,  

 og de påklagede ansættelser vil derfor være at  

 stadfæste.
