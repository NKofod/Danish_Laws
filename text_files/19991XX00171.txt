Skriftlig fremsættelse (7. december 1999) Finansministeren (Mogens Lykketoft):
 Herved tillader jeg mig for Folketinget at  

 fremsætte:
 Forslag til lov om vederlag og pension m.v. for de  

 danske repræsentanter i Europa-Parlamentet.
(Lovforslag nr.
L 141).
 Lovforslaget skal ses på baggrund af de  

 pågående overvejelser om ændringer i bestemmelser om  

 vederlag m.v. for medlemmer af Folketinget i lov om valg til Folketinget.
 Reglerne for ydelser til de danske repræsentanter i  

 Europa-Parlamentet har altid været tilstræbt udformet, så  

 sammenlignelige ydelser fastsættes ensartet.
 Med den nye lov ændres der ikke herved, men  

 bestemmelserne om ydelser udformes, så ydelserne fremover vil svare  

 til, hvad der gives folketingsmedlemmer efter de til enhver tid fastsatte  

 bestemmelser i folketingsvalgloven.
 Eventuelle kommende ændringer i folketingsvalgloven  

 vil, for så vidt angår bestemmelser om grundvederlag,  

 eftervederlag, pension og efterindtægt, derfor normalt få direkte  

 virkning for medlemmer af Europa-Parlamentet, så loven ikke  

 behøver blive ændret for at bevare paralleliteten.
 Endvidere indeholder loven en bestemmelse om, at hvor der  

 efter den til enhver tid gældende lov om valg til Folketinget tilkommer  

 Folketingets formand, Folketingets Præsidium eller et udvalg under  

 Folketinget beføjelser vedrørende ydelser til medlemmer af  

 Folketinget, som tilsvarende ydes til medlemmer af Europa-Parlamentet, vil  

 beføjelserne efter denne lov blive udøvet af finansministeren.
 Sådan har ordningen, hvor det har været  

 aktuelt, også været efter den gældende lov, men  

 bestemmelserne herom er nu mere generelt udformet.
 Som en ny bestemmelse fastsættes, at  

 finansministeren efter indstilling fra Folketingets udvalg for  

 Forretningsordenen kan ændre eller ophæve bestemmelser om ydelser  

 i henhold til loven med henblik på tilpasning til de ydelser, der fra  

 Europa-Parlamentet gives repræsentanterne.
 Denne bestemmelse er det fundet hensigtsmæssig at  

 medtage som følge af, at det med Amsterdam-Traktaten blev bestemt, at  

 Europa-Parlamentet skulle have en statut.
 En sådan statut med bestemmelser om vederlag,  

 eftervederlag og pension m.v., vil formentlig helt  indebære  

 ophør af nationalt fastsatte vederlagsbestemmelser, men der vil  

 antagelig blive behov for overgangsbestemmelser, især vedrørende  

 medlemmer der genvælges efter ikrafttræden af statutten.
 I den gældende lov er der en tilsvarende bestemmelse  

 for omkostningstillæg, som har medført, at finansministeren  

 efter indstilling fra Folketingets udvalg for Forretningsordenen i 1981  

 bestemte, at udbetaling heraf ophørte.
 Jeg henviser i øvrigt i de bemærkninger, der  

 ledsager lovforslaget, og anbefaler det til Tingets velvillige behandling.
