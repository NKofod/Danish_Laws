Nr LSF 159 Forslag til Lov om et kvalifikationsnævn Fremsat af undervisnings- og forskningsministeren (Bertel Haarder) den 11. januar 1989 § 1. Undervisnings- og forskningsministeren kan nedsætte et nævn vedrørende uddannelseskvalifikationer m.v.
§ 2. Nævnet kan fra institutioner under Undervisnings- og  

 Forskningsministeriet og under Kulturministeriet, fra faglige udvalg og fra  

 de 2 ministerier indkalde alle afgørelser, der går ud på at afslå ansøgninger  

 om 1) dispensation fra optagelsesbetingelser eller 2) elevers og studerendes fritagelse for dele af uddannelsen på grundlag  

 af tilegnede kundskaber eller færdigheder.
 Stk. 2. Nævnet kan af institutioner og myndigheder m.fl. forlange alle  

 sådanne oplysninger forelagt, som efter rådets skøn er nødvendige til  

 bedømmelse af en afgørelse.
 § 3. Nævnet kan på grundlag af enkeltsager, grupper af sager eller  

 henvendelser komme med forslag over for undervisnings- og  

 forskningsministeren og kulturministeren vedrørende dispensationer inden for  

 optagelsesområdet og med hensyn til fritagelse for dele af en uddannelse.
 § 4. Nævnet er i det hele rådgivende for undervisnings- og  

 forskningsministeren og for kulturministeren med hensyn til spørgsmål om  

 dispensationspraksis inden for de områder, der er nævnt i § 3.
 § 5. Nævnet kan efter anmodning udtale sig om spørgsmål om opfyldelse af  

 uddannelseskvalifikationer som baggrund for ansættelse.
 Stk. 2. Nævnet kan opkræve betaling for vurderinger i henhold til stk. 1.
 § 6. Nævnet består af en formand og 2 medlemmer, som beskikkes af  

 undervisnings- og forskningsministeren.
 Stk. 2. Nævnet fastsætter selv sin forretningsorden.
 § 7. Nævnet afgiver mindst een gang om året beretning til undervisnings-  

 og forskningsministeren og til kulturministeren om enkeltsager, grupper af  

 sager eller henvendelser, jf. § 3.
 § 8. Loven træder i kraft den 1. juli 1989.
Bemærkninger til lovforslaget A.
Almindelige bemærkninger 1. Baggrunden for lovforslaget Lovforslaget er udarbejdet med udgangspunkt i Undervisnings- og  

 Forskningsministeriets omfattende område, men omfatter efter  

 Kulturministeriets ønske også de af ministeriets institutioner, der er med i  

 den koordinerede tilmelding.
 Baggrunden for lovforslaget er ønsket om at sikre, at uddannelsessystemet  

 lægger vægt på begrebet kvalifikationer i videste forstand, herunder  

 utraditionelt erhvervede kvalifikationer (reelle kvalifikationer) eller  

 kvalifikationer fra andet uddannelsesforløb.
 Punkt 10 i folketingsbeslutningen om et 10-punkts program for  

 voksenundervisning og folkeoplysning peger specielt på, at voksne skal have  

 ret til at dokumentere og få godskrevet deres reelle kundskaber og  

 færdigheder uafhængigt af, på hvilken måde disse er erhvervet.
 Der skal sættes ind på at nedbryde de stive uddannelsesbåse, som findes i  

 dag i det danske uddannelsessystem, både ved indgangen til en uddannelse og  

 undervejs under uddannelsen.
Dette er også i overensstemmelse med de bestræbelser, der i øjeblikket på  

 internationalt plan foregår for at lette overgangen fra et lands  

 uddannelsessystem til et andet.
Man er som pilotprojekt i gang med at opbygge  

 et særligt europæisk meritoverførselssystem.
 Det vil bl.a. fremme gennemførelsen af Erasmusprogrammet, hvor  

 spørgsmålet, om en studerende kan få merit for sit udlandsophold, i  

 øjeblikket afhænger af studienævnenes afgørelse og fleksibilitet i hver  

 enkelt sag.
Tilsvarende kan nævnes Nordplus - et program om udveksling af studerende i  

 Norden.
Dette program forudsætter også aftaler om meritoverførsel.
 På en række uddannelsesområder er kompetencen til at dispensere fra  

 optagelsesbetingelser og til at fritage for dele af uddannelsen ved  

 meritoverførsel af Undervisnings- og Forskningsministeriet delegeret til  

 institutionerne.
Ministeriet har allerede på en lang række områder revideret og  

 liberaliseret sine regelfastsatte, normale optagelsesbetingelser til  

 uddannelserne.
Centralt fastsatte regler om meritoverførsel findes i dag i  

 mindre omfang.
Sådanne regler vil efter sagens natur gå ud på at afstikke  

 mere overordnede rammer.
Med hensyn til konkrete dispensationer fra optagelsesbetingelser og  

 konkrete dispensationer fra uddannelsesregler (meritoverførsel) er der  

 ligeledes sket en liberalisering af praksis.
Her kan generelle regler ikke  

 anvendes.
Afgørelserne må træffes på grundlag af friere overvejelser.
Det er Undervisnings- og Forskningsministeriets opfattelse, at man ved at  

 etablere et uafhængigt nævn vil få en impuls og drivkraft til yderligere at  

 udvikle synspunkter med hensyn til reelle kvalifikationer og fleksible  

 overgange mellem uddannelser nu, hvor flere og flere mennesker gennem livet  

 vil tage flere uddannelser.
Synspunkter, der supplerer dem, som ministeriet  

 generelt har givet udtryk for over for institutionerne ved at afstikke  

 overordnede rammer eller »skubbe« til holdninger og praksis.
 Nedsættelse af et nævn inden for Undervisnings- og Forskningsministeriets  

 og Kulturministeriets områder på disse felter med en vurderende,  

 initiativtagende og rådgivende funktion er tænkt som en begyndelse og et  

 forsøg.
 Men erfaringerne med et sådant nævn kan måske på længere sigt betyde, at  

 der også søges tillagt nævnet kompetence til at træffe endelige  

 administrative afgørelser i klager over afslag på dispensation fra  

 optagelsesbetingelser og på fritagelse for dele af en uddannelse.
Nævnet skal fra institutioner og myndigheder kunne kræve indberetning om  

 afgørelser, der går ud på afslag i de 2 typer sager.
Nævnet skal på baggrund  

 af sine vurderinger kunne komme med forslag til undervisnings- og  

 forskningsministeren og til kulturministeren vedrørende dispensationer fra  

 optagelsesbetingelser eller fra uddannelsesbestemmelser (meritoverførsel),  

 herunder pege på eventuelle urimeligheder.
Nævnets initiativer og forslag vil  

 ministerene med hjemmel i lovgivningen, kunne føre ud i livet i form af  

 regler eller ændrede regler, hvor det er muligt og hensigtsmæssigt at  

 fastsætte egentlige regler centralt.
Dette gælder for undervisnings- og  

 forskningsministeren bl.a. lovgivningen for erhvervsuddannelserne, jf.  

 lovforslag nr.
L 38, og for uddannelserne på de højere  

 uddannelsesinstitutioner.
Der kan være tale om mere generelle, overordnede  

 regler eller om mere specielle regler for et mere begrænset område.
Der vil i  

 alle tilfælde blive tale om at ændre holdninger og praksis - også uden  

 ligefrem at fastsætte regler.
 Det har naturligvis været det bagved liggende formål med at etablere  

 nævnet, at eksistensen af det skulle bevirke, at der ude på institutioner  

 m.fl. i videre omfang træffes afgørelser i overensstemmelse med intentionerne  

 bag begrebet reelle kvalifikationer i videste forstand.
Der skal ikke være tale om at sænke indgangsniveauet til uddannelserne,  

 men om at tage hensyn til anderledes kvalifikationer.
Og lovforslaget  

 vedrører med hensyn til optagelsesbetingelser alene kvalifikationskrav og  

 berører således ikke spørgsmål om adgangsregulering og  

 adgangsreguleringsmetoder.
 Bag lovforslaget ligger der også et ønske om at udnytte alle menneskelige  

 og økonomiske ressourcer bedre.
 Det er tanken, at nævnet på grundlag af det indsamlede materiale skal  

 fungere som et »opsamlingsnet« og gennem forslag medvirke til, at  

 alle kvalificerede ansøgere får en reel chance for på lige fod  

 med andre at søge inden for uddannelsessystemet og ikke bliver bremset af  

 overflødige barrierer.
Nævnet skal endvidere kunne udtale sig om spørgsmål om opfyldelse  

 af uddannelseskvalifikationer som baggrund for ansættelse.
På en række  

 områder stilles særlige uddannelseskrav som betingelse for ansættelse.
Disse  

 krav har ofte sammenhæng med, at der er oprettet specielle uddannelser, som  

 sigter mod bestemte ansættelsesområder.
 Selv om ansøgere med en sådan relevant uddannelse normalt må antages at  

 have de fornødne forudsætninger for at bestride stillingen, behøver dette  

 ikke at være ensbetydende med, at ansøgere med en anden uddannelsesbaggrund  

 kan anses for ukvalificerede til stillingen.
 Afgørende for en ansøgers egnethed til en stilling er den pågældendes  

 reelle kvalifikationer, uanset hvordan disse er erhvervet.
 Det nuværende system, hvorefter kun et bestemt uddannelsesforløb  

 berettiger en ansøger til ansættelse i en stilling, er medvirkende til en  

 uheldig stivhed og båseopdeling, som ikke er i overensstemmelse med nutidens  

 krav om fleksibilitet på såvel det private som det offentlige arbejdsmarked.
 En opblødning af de formaliserede uddannelseskrav med større mulighed for  

 anerkendelse af, at kvalifikationer kan erhverves på forskellige måder, må  

 tillige ses i lyset af tidens krav om større international mobilitet og de  

 intensive bestræbelser på omskoling af (langtids)ledige.
 En ændret - og mere fordomsfri - vurdering af uddannelseskvalifikationerne  

 og den deraf følgende større mulighed for overgang mellem forskellige  

 ansættelsesområder vil utvivlsomt kunne bidrage væsentligt til den økonomiske  

 vækst.
 Undervisnings- og Forskningsministeriets intentioner er specielt følgende:
Gennem et stykke tid har der været foretaget en decentralisering  

 ved at udlægge opgaver til institutionerne, som hidtil har været varetaget i  

 ministeriet.
På en række uddannelsesområder er kompetencen til i  

konkrete tilfælde at dispensere fra de regelfaste, generelle  

 optagelsesbetingelser således af ministeriet delegeret til institutionerne.  

 Det samme gælder kompetencen til at fritage studerende for dele af  

 uddannelsen ved meritoverførsel.
Institutionernes afgørelser kan indbringes  

 for direktoraterne.
På andre områder dispenserer direktoraterne endnu.
 Kompetencen til i 1. instans at træffe afgørelser om dispensationer fra  

 optagelsesbetingelser og om meritoverførsel vil nu generelt blive delegeret  

 til institutionerne.
Der skal som nævnt ikke være tale om, at institutioner skal sænke  

 indgangsniveauet til uddannelserne.
Men ved optagelsen på en uddannelse bør  

 det ikke udelukkende være afgørende, om ansøgeren har bestemte papirer fra  

 bestemte uddannelsessteder.
Ansøgere kan have en utraditionel  

 baggrund, der kan være lige så vigtig som kundskaber og færdigheder  

 erhvervet gennem en formel uddannelse.
De skal have mulighed for på  

 individuelt grundlag at få tillagt studiekompetence.
De studerende/eleverne  

 på et hold behøver ikke kunne det samme, blot de kan følge med i  

 undervisningen.
Ansøgere med utraditionelle forkundskaber, der ønsker at blive optaget på  

 en institution, skal institutionen altså i videre omfang godkende som  

 dispensater.
Dispensaterne får ikke noget bindende tilsagn om en studieplads,  

 men kan på grundlag af dispensationen søge om at blive optaget, eventuelt  

 under adgangsbegrænsning.
De, der herefter bliver optaget på en uddannelse,  

 har selv ansvaret for, at de kan følge med.
Ministeriet lægger vægt på, at der i videst muligt omfang tages hensyn til  

 tidligere uddannelse, således at elever og studerende ikke bliver tvunget  

 til at gennemføre dobbeltuddannelse.
Der skal ligeledes tages videst  

 muligt hensyn til reelle kvalifikationer erhvervet gennem fx relevant  

 beskæftigelse.
Der skal derfor bl.a. i langt højere grad ved meritoverførsel kunne  

 gives »rabat« for kundskaber erhvervet på et andet uddannelsessted.  

 Den sprogstuderende fx ved en handelshøjskole, der har læst det pågældende  

 sprog på universitet/universitetscenter eller i et fremmed land, skal have  

 sine sprogkundskaber godskrevet ved handelshøjskolen.
Der skal kunne gives  

 »af1øsning« for et fag, som en elev har afsluttet på en anden  

 uddannelsesinstitution.
Indholdet behøver ikke have været det samme.
Det skal  

 blot have samme tyngde, dvs. omfang og sværhedsgrad.
2. Lovforslagets økonomiske og administrative konsekvenser For ikke at gøre nævnets arbejdsbyrde urimelig stor og uoverkommelig og på  

 den måde svække nævnets gennemslagskraft, er det tanken at overlade det til  

 nævnet selv at prioritere sin tid.
Nævnet kan fx vælge at koncentrere sin  

 indsats på et begrænset område gennem en længere periode.
 Nævnets virksomhed forudsættes iøvrigt at være omfattet af de almindelige  

 forvaltningsretlige regler og principper.
 Udgifterne ved et kvalifikationsnævn skønnes at beløbe sig til 1,3 mill.  

 kr. i finansåret 1989, heraf 0,3 mill. kr. til dækning af  

 etableringsudgifter, og 2,0 mill. kr. i de følgende finansår.
 Det drejer sig om udgifter til honorarer til formandskabet, lønninger (4  

 årsværk) til varetagelse af sekretariatsforretningerne, fremmede  

 tjenesteydelser og øvrig drift.
B.
Bemærkninger til de enkelte bestemmelser Til § 2 Kvalifikationsnævnet skal over for undervisnings- og forskningsministeren  

 og kulturministeren have en initiativtagende og rådgivende funktion på  

 grundlag af sine vurderinger af konkrete afgørelser, der går ud på afslag i  

 dispensationssager vedrørende optagelse og meritoverførsel.
Nævnet skal kunne indkalde afgørelser fra institutioner m.fl. og endvidere  

 kunne forlange oplysninger fra dem.
Det er derfor nødvendigt at give nævnet  

 disse rettigheder ved lov.
 Nævnet vil også i konkrete tilfælde kunne indkalde de personer, der har  

 fået afslag, hvis der skønnes behov for det.
Til § 3 Som nævnt under de almindelige bemærkninger er det hovedformålet med  

 oprettelsen af et kvalifikationsnævn at få et institut, der skal være  

 initiativtagende i kvalifikationsspørgsmål ved at fremsætte forslag over for  

 undervisnings- og forskningsministeren og kulturministeren, herunder pege på  

 eventuelle stive regler eller urimeligheder.
Nævnets initiativer og forslag  

 vil ministrene kunne realisere i form af regler, holdninger og praksis.
Til § 5 Det er hensigten, at kvalifikationsnævnet i det hele taget skal være  

 banebrydende i kvalifikationsspørgsmål.
Det er derfor meningen, at der skal  

 være mulighed for at henvende sig til nævnet og bede om en vurdering af en  

 uddannelse, et uddannelseselement, eller kvalifikationer i øvrigt.
 Der tænkes i første række på spørgsmål inden for ansættelsesområdet  

 i relation til, om et uddannelseskrav er opfyldt (ækvivalens).
 Det forekommer rimeligt at kunne kræve betaling for en sådan udtalelse.
 Udtalelsen giver ansøgere en »dokumentation« for  

 kvalifikationer, der kan danne grundlag for en ansøgning til stillinger.
Til § 6 Da nævnets formand og medlemmer i høj grad skal være rådgivere og  

 initiativtagere over for undervisnings- og forskningsministeren, forudsættes  

 det, at de udpeges personligt af ministeren, men naturligvis efter drøftelse  

 med kulturministeren.
De tænkes ikke at repræsentere bestemte organisationer  

 eller faggrupper.
Til § 7 Med beretning/er fra nævnet får ministrene en naturlig lejlighed til over  

 for offentligheden at pege på de generelle og principielle synspunkter, som  

 nævnets vurderinger har ført til.
