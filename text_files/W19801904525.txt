 En person fik tilkendt invalidepension og plejetillæg med  

 tilbagevirkende kraft for en periode, i hvilken hun havde modtaget dagpenge.  

 Ved afvisningen af invalidepension og plejetillæg for denne periode skulle  

 ikke blot pensionsbeløbet, men også plejetillægget modregnes i dagpengene.
 MEDDELELSEN OM AFGØRELSEN:
En mand klagede over, at både invalidepension og plejetillæg var modregnet  

 i hans nu afdøde hustrus dagpenge.
Han gjorde gældende, at plejetillægget  

 skulle have været holdt udenfor, fordi det er beregnet som kompensation for  

 pleje og pasning.
 Socialforvaltningen havde begrundet sin afgørelse med, at fradrag af ydede  

 dagpenge ved udbetaling af pension var foretaget i overensstemmelse med  

 dagpengelovens § 26, stk. 5, at der efter forvaltningens opfattelse ikke var  

 hjemmel til at undtage plejetillæg fra at indgå i opgørelsen af det samlede  

 pensionsbeløb, der modregnes i udbetalte dagpenge, og at det var i  

 overensstemmelse med fortolkningen af den før dagpengeloven gældende  

 lovgivning, at også tillæg til invalidepension modregnes i ydede dagpenge.
 Amtsankenævnet, der havde tiltrådt socialforvaltningens afgørelse, havde  

 henvist til en af sikringsstyrelsen afgivet udtalelse, hvorefter fradrag for  

 udbetalte dagpenge efter dagpengelovens § 26, stk. 5, skal ske i det samlede  

 pensionsbeløb, incl. eventuelle tillæg.
 Ifølge dagpengelovens § 26, stk. 5, 1. punktum, skal de dagpenge, som det  

 sociale udvalg har ydet en person, der får tilkendt folkepension,  

 invalidepension eller enkepension, i tiden mellem den dag, fra hvilken  

 pensionen beregnes, og anvisningsdagen, så vidt muligt fradrages ved  

 udbetalingen af pension.
 Det fremgår af bemærkningerne til lovforslaget om dagpenge, at denne  

 bestemmelse afløser de tidligere gældende bestemmelser om spørgsmålet i § 32,  

 stk. 6, og § 56, stk. 6, i lov nr. 239 af 9. juni 1960 om den offentlige  

 sygesikring.
 Da der ved dagpengelovens gennemførelse ikke havde været tilsigtet nogen  

 ændring i de tidligere gældende bestemmelser, som har været fortolket  

 således, at også tillæg til invalidepension kunne modregnes i udbetalte  

 dagpenge, og da afdøde i tiden fra 1. juli til 31. oktober 1978 i form af  

 dagpenge havde et større beløb til rådighed end den beregnede invalidepension  

 med plejetillæg, fandt ankestyrelsen, at det samlede pensionsbeløb, herunder  

 plejetillæg, vedrørende perioden 1. juli - 31. oktober 1978 skulle modregnes  

 i de ydede dagpenge for denne periode.
 Ankestyrelsen tiltrådte således den af amtsankenævnet trufne afgørelse.
