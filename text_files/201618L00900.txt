Ændringsforslag stillet den 19. maj 2017 Ændringsforslag til 3. behandling af Forslag til lov om ægtefællers økonomiske forhold [af børne- og socialministeren (Mai Mercado)]:
Til § 42 Af børne- og socialministeren:
 1) I 2. pkt. udgår »herunder«.
[Sproglig præcisering] Til § 76 2) Overskriften før paragraffen affattes således:
 »Aktiver erhvervet for særeje og delingsformue eller for særeje og ved gældsovertagelse eller lånoptagelse og aktiver erhvervet ved arv og gave med bestemmelse om særeje«.
[Konsekvensændring som følge af ændringsforslag nr. 3] 3) Paragraffen affattes således:
 »§ 76.  Ved vurderingen af, i hvilket omfang aktiver, der er erhvervet før lovens ikrafttræden for både særeje og delingsformue eller for særeje og ved gældsovertagelse eller lånoptagelse, er særeje, finder de hidtil gældende regler anvendelse.
Stk. 2. Ved vurderingen af, i hvilket omfang aktiver, som en ægtefælle har modtaget i gave før lovens ikrafttræden med bestemmelse om særeje, eller som en ægtefælle med bestemmelse om særeje har arvet fra en arvelader, der er afgået ved døden før lovens ikrafttræden, er særeje, finder de hidtil gældende regler anvendelse.« [Sproglig præcisering] Bemærkninger Til nr. 1 Efter lovforslagets § 42, 1. pkt., kan en ægtefælle ved formuedelingen få tilkendt en kompensation for at sikre, at ægtefællen ikke bliver stillet urimeligt økonomisk, når den anden ægtefælle har formue, der ikke indgår i formuedelingen.
Efter bestemmelsens 2. pkt. lægges der ved vurderingen efter 1. pkt. bl.a. vægt på ægteskabets varighed, herunder et eventuelt forudgående samliv.
 Det foreslås, at »herunder« udgår i bestemmelsens 2. pkt., sådan at det præciseres, at forudgående samliv er et særskilt kriterie for kompensation efter 1. pkt. og ikke en del af kriteriet ægteskabets varighed.
Til nr. 2 Overskriften før § 76 ændres som konsekvens af ændringsforslag nr. 3 om ændring af § 76.
Til nr. 3 Erhverves et aktiv for både særeje og delingsformue, er aktivet efter lovforslagets § 24, stk. 1, 1. pkt., brøkdelssæreje.
Erhverves et aktiv for særeje og ved gældsovertagelse eller lånoptagelse, er aktivet efter bestemmelsens stk. 2 særeje.
 Disse bestemmelser finder også anvendelse på aktiver, der erhverves helt eller delvis ved arv og gave med bestemmelse om særeje.
 Bestemmelserne tydeliggør den gældende ulovbestemte og delvis uafklarede retstilstand, der er beskrevet i de almindelige bemærkninger til lovforslaget, punkt 3.11.1.1. og 3.12.1., og i bemærkningerne til § 24.
Efter overgangsbestemmelsen i lovforslagets § 76, stk. 1, finder lovforslagets § 24 ikke anvendelse på aktiver, der er erhvervet før lovens ikrafttræden.
For sådanne aktiver finder de hidtil gældende regler anvendelse, jf. beskrivelsen i de almindelige bemærkninger, punkt 3.12.1.
 Det er hensigten med bestemmelsen i § 76, stk. 1, at den skal fastslå, at vurderingen af, i hvilket omfang et aktiv, der før lovens ikrafttræden er erhvervet for både særeje og delingsformue eller for særeje og ved gældsovertagelse eller lånoptagelse, er særeje, skal foretages efter de hidtil gældende regler.
 Det er endvidere hensigten, at når det ud fra de hidtil gældende regler er vurderet, at aktivet er særeje, behandles dette særeje på samme måde som særeje, som ægtefællerne har aftalt før eller efter lovens ikrafttræden.
 Sælges det pågældende aktiv, og anvendes salgssummen sammen med delingsformue tilhørende den pågældende ægtefælle til erhvervelse af et andet aktiv efter lovens ikrafttræden, er det nye aktiv brøkdelssæreje efter bestemmelsen i lovforslagets § 24, stk. 1. Anvendes særejet sammen med gældsovertagelse og lånoptagelse til erhvervelse af et andet aktiv efter lovens ikrafttræden, er dette nye aktiv særeje efter bestemmelsen i lovforslagets § 24, stk. 2.
 Den nuværende formulering af bestemmelsen i § 76, stk. 1, kan læses sådan, at § 24, stk. 1, ikke finder anvendelse på sådanne erhvervelser, der er foretaget efter lovens ikrafttræden.
 Det foreslås derfor, at bestemmelsen præciseres, sådan at vurderingen af, i hvilket omfang aktiver, der er erhvervet før lovens ikrafttræden for både særeje og delingsformue eller for særeje og ved gældsovertagelse eller lånoptagelse, er særeje, ikke foretages efter lovforslagets § 24, men efter de hidtil gældende regler.
Efter overgangsbestemmelsen i lovforslagets § 76, stk. 2, finder lovforslagets § 24 ikke anvendelse på aktiver, som en ægtefælle har modtaget i gave før lovens ikrafttræden, eller har arvet fra en arvelader, der er afgået ved døden før lovens ikrafttræden.
For sådanne aktiver finder de hidtil gældende regler anvendelse.
 Ligesom ved overgangsbestemmelsen i lovforslagets § 76, stk. 1, er det hensigten med bestemmelsen i § 76, stk. 2, at den skal fastslå, at vurderingen af, i hvilket omfang et aktiv, som en ægtefælle har modtaget i gave før lovens ikrafttræden med bestemmelse om særeje, eller som en ægtefælle med bestemmelse om særeje har arvet fra en arvelader, der er afgået ved døden før lovens ikrafttræden, er særeje, skal foretages efter de hidtil gældende regler, jf. beskrivelsen i de almindelige bemærkninger, punkt 3.11.1.1.
 Det er endvidere hensigten, at når det ud fra de hidtil gældende regler er vurderet, at aktivet er særeje, behandles dette særeje på samme måde som særeje, som ægtefællerne har aftalt før eller efter lovens ikrafttræden.
 Sælges det pågældende aktiv, og anvendes salgssummen sammen med delingsformue tilhørende den pågældende ægtefælle til erhvervelse af et andet aktiv efter lovens ikrafttræden, er det nye aktiv brøkdelssæreje efter bestemmelsen i lovforslagets § 24, stk. 1. Anvendes særejet sammen med gældsovertagelse og lånoptagelse til erhvervelse af et andet aktiv efter lovens ikrafttræden, er dette nye aktiv særeje efter bestemmelsen i lovforslagets § 24, stk. 2.
Ægtefællerne kan dog ikke ved aftale ophæve arveladers eller gavegivers bestemmelse om særeje, medmindre arvelader eller gavegiver har bestemt, at særejebestemmelsen kan ændres.
Der henvises til lovforslagets § 23.
 Den nuværende formulering af bestemmelsen i § 76, stk. 2, kan i lighed med bestemmelsens stk. 1 læses sådan, at § 24, stk. 1, ikke finder anvendelse på aktiver, som en ægtefælle har modtaget i gave før lovens ikrafttræden med bestemmelse om særeje, eller som en ægtefælle med bestemmelse om særeje har arvet fra en arvelader, der er afgået ved døden før lovens ikrafttræden.
 Det foreslås derfor, at bestemmelsen præciseres sådan, at vurderingen af, i hvilket omfang aktiver, som en ægtefælle har modtaget i gave før lovens ikrafttræden med bestemmelse om særeje, eller som en ægtefælle med bestemmelse om særeje har arvet fra en arvelader, der er afgået ved døden før lovens ikrafttræden, er særeje, ikke foretages efter lovforslagets § 24, men efter de hidtil gældende regler.
 Med ændringsforslaget nyaffattes § 76. Dette skyldes, at ovennævnte forslag gjorde det nødvendigt at foretage flere ændringer af bestemmelsen, hvorfor det lovteknisk skønnes bedst at nyaffatte bestemmelsen.
