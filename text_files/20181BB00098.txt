Fremsat den 8. februar 2019 af Peter Kofod (DF), Lise Bech (DF), Kristian Thulesen Dahl (DF), Susanne Eilersen (DF), Søren Espersen (DF), Dennis Flydtkjær (DF), Hans Kristian Skibby (DF) og Peter Skaarup (DF) Forslag til folketingsbeslutning om ændring af reglerne for opbevaring af nummerpladedata indhentet med politiets kameraer til automatisk nummerpladegenkendelse (anpg) Folketinget pålægger regeringen i indeværende folketingssamling at tage initiativ til at ændre reglerne for opbevaring af nummerpladedata indhentet med politiets kameraer til automatisk nummerpladegenkendelse (anpg), således at fristerne for, hvornår politiet skal foretage sletning af indhentede megadata, forlænges.
Bemærkninger til forslaget Den hurtige teknologiske udvikling er i disse år med til at give myndighederne  i dette tilfælde politiet  mulighed for at arbejde mere systematisk med data.
Hvis mulighederne anvendes rigtigt, vil det gøre det nemmere at stille folk, der har begået grov kriminalitet, til ansvar for deres forbrydelser, samtidig med at lovlydige borgere ikke generes unødigt.
Det er godt for samfundet, hvis flere borgere, der ikke er lovlydige, stilles til ansvar for deres gerninger, da det er med til at sikre trygheden i Danmark for de mange, mange danskere, der ikke bryder fællesskabets regler.
 Politiet har i en årrække benyttet automatisk nummerpladegenkendelse (anpg). Systemet, der helt lavpraktisk er kameraer, der tager billeder af nummerplader, er allerede sat op ved samtlige landegrænser, på centrale trafikknudepunkter og steder, hvor politiet midlertidigt eller permanent vurderer, at der måtte være grundlag for det.
De indsamlede nummerpladedata kan lagres på forskellig vis.
Hvis data er indhentet på et særligt prioriteret område, kan de som udgangspunkt lagres i op til 30 dage.
I andre tilfælde slettes data efter blot 24 timer.
I de tilfælde, hvor nummerplader tilhører for politiet interessante personer, gælder der dog allerede i dag andre regler, der sikrer en længere opbevaring af data.
 Forslagsstillerne ser gerne, at de nuværende regler ændres, så politiet kan gemme nummerpladedata i længere tid, end tilfældet er i dag, uanset hvor de er indhentet.
Dansk Folkeparti har i indeværende folketingssamling stillet en lang række udvalgsspørgsmål i Retsudvalget om nummerpladescannere og oplysningerne fra disse scannere.
Af besvarelserne fra justitsministeren fremgår det bl.a., at man i Storbritannien lagrer disse oplysninger i op til 1 år.
Dette giver politiet væsentlig forbedrede muligheder for senere at bruge data i en eventuel efterforskning.
 Forslagsstillerne ønsker, at regeringen markant forlænger den periode, hvor politiet kan lagre data, så politiet har adgang til data på et senere tidspunkt, hvis man får kendskab til f.eks. grov kriminalitet el.lign., hvor de indsamlede data kan være af afgørende betydning for den videre efterforskning.
Skriftlig fremsættelse Peter Kofod (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af reglerne for opbevaring af nummerpladedata indhentet med politiets kameraer til automatisk nummerpladegenkendelse (anpg).
(Beslutningsforslag nr.
B 98) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
