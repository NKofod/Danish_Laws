Bekendtgørelse om tilskud til omlægning til økologisk akvakulturproduktion og til dyresundhedsforanstaltninger for akvakulturdyr I medfør af § 3, jf. § 2, stk. 1, nr. 2, litra b og c, § 5, § 7, stk. 4, og § 11, stk. 4, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes:
Kapitel 1 Ordningens formål og indhold § 1. Formålet med ordningen er gennem støtte til omlægning til økologisk akvakulturproduktion og til dyresundhedsforanstaltninger at fremme miljømæssig og økonomisk bæredygtig akvakulturproduktion.
 § 2. NaturErhvervstyrelsen kan inden for de fastsatte bevillingsmæssige rammer give tilsagn om tilskud til projekter vedrørende følgende:
1) Omlægning til økologisk akvakultur, jf.
Rådets forordning (EF) nr. 834 af 28. juni 2007 om økologisk produktion og mærkning af økologiske produkter og om ophævelse af forordning (EØF) nr. 2092/91.
 2) Kontrol med og eliminering af sygdomme hos akvakulturdyr i henhold til Rådets beslutning nr. 2009/470/(EF) om visse udgifter på veterinærområdet (dyresundhedsforanstaltninger).
 Stk. 2. Tilsagn om tilskud til projekter omfattet af stk. 1, nr. 1, kan gives til ansøgere, der som ejere eller forpagtere driver det akvakulturanlæg, som der søges om tilsagn om tilskud til.
 Stk. 3. Tilsagn om tilskud til projekter omfattet af stk. 1, nr. 2, kan gives til ejere eller forpagtere af akvakulturanlæg, samt til organisationer, offentlige myndigheder og offentlige institutioner.
Kapitel 2 Definitioner § 3. Ved besøgsrapport vedrørende økologisk omlægning forstås i denne bekendtgørelse Fødevarestyrelsens skrivelse betegnet "Besøgsrapport vedrørende økologisk omlægning", for det akvakulturanlæg, der søges om tilsagn om tilskud for, og som Fødevarestyrelsen udarbejder til ansøger på baggrund af ansøgers indsendelse af økologianmeldelse til Fødevarestyrelsen og på baggrund af gennemgang af det konkrete anlæg.
 Stk. 2. Ved økologianmeldelse forstås i denne bekendtgørelse Fødevarestyrelsens skema til økologianmeldelse af akvakultur og indsamling af tang i henhold til Rådets forordning nr. 834/2007.
 Stk. 3. Ved omlægningsperiode forstås i denne bekendtgørelse perioden fra påbegyndelsen af nødvendige aktiviteter i henhold til besøgsrapport vedrørende økologisk omlægning til og med tidsrummet frem til den i økologirapporten fastsatte dato for afslutningen af omlægningen.
 Stk. 4. Ved økologirapport forstås i denne bekendtgørelse den økologirapport, som udarbejdes af Fødevarestyrelsen for erhvervsdrivende, der er underlagt Fødevarestyrelsens økologikontrol.
Kapitel 3 Administration Kontrol § 4. NaturErhvervstyrelsen forestår kontrol i forbindelse med administrationen efter denne bekendtgørelse.
 Stk. 2. NaturErhvervstyrelsen forestår den fysiske kontrol og den efterfølgende regnskabskontrol.
 Stk. 3. Efter bemyndigelse kan en anden styrelse under Ministeriet for Fødevarer, Landbrug og Fiskeri end NaturErhvervstyrelsen forestå den fysiske kontrol og den efterfølgende regnskabskontrol.
 Stk. 4. NaturErhvervstyrelsen og kontrolmyndigheden efter stk. 3 kan til brug for kontrollen indhente oplysninger fra andre myndigheder i fornødent omfang i overensstemmelse med fiskeriudviklingslovens § 12.
Ansøgning om tilsagn om tilskud § 5. Ansøgning om tilsagn om tilskud indgives til NaturErhvervstyrelsen på et særligt skema, der fås via styrelsens hjemmeside eller ved henvendelse til styrelsen.
 Stk. 2. Ansøgning om tilsagn om tilskud til dyresundhedsforanstaltninger skal være vedlagt en af EU-kommissionen godkendt plan for bekæmpelsesforanstaltningerne i henhold til Rådets beslutning 2009/470/EF og Rådets direktiv 2006/88/EF af 24. oktober 2006 om dyresundhedsbestemmelser for akvakultur og produkter deraf og om forebyggelse og bekæmpelse af visse sygdomme hos vanddyr.
 Stk. 3. Ansøgning om tilsagn om tilskud til omlægning til økologisk akvakultur skal være vedlagt kopi af ansøgers økologianmeldelse til Fødevarestyrelsen samt kopi af besøgsrapport vedrørende økologisk omlægning til ansøger vedrørende akvakulturanlægget, der søges om tilsagn om tilskud for.
Stk. 4. Ansøgning kan indgives fra den 1. januar og skal være modtaget i NaturErhvervstyrelsen senest den 1. marts samme år.
I 2012 kan ansøgning dog kun indgives fra den 1. marts og skal være modtaget i NaturErhvervstyrelsen senest den 1. maj.
Styrelsen kan fastsætte yderligere ansøgningsperioder, der offentliggøres på styrelsens hjemmeside.
I tilfælde, hvor ansøgningsfristen er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 5. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet.
Kapitel 4 Tilsagnsberettigede projekter § 6. Tilsagn om tilskud kan gives for projekter omfattet af § 2, stk. 1, nr. 1, hvor 1) de samlede budgetterede tilskudsberettigede udgifter udgør mindst 100.000 kr., og 2) ansøger kan påvise teknisk og økonomisk levedygtighed for virksomheden og projektet, efter at projektet er gennemført.
Ved vurderingen af økonomisk levedygtighed indgår følgende:
 a) Om virksomheden i seneste regnskabsår har en positiv egenkapital, eller der er afgivet going concern forbehold.
 b) Om virksomheden i de foregående tre regnskabsår har haft positive regnskabsresultater efter skat.
 c) Oplysninger om virksomhedens produktion og afsætning de sidste tre år.
 d) Forventede og fremtidige afsætningsforhold, markedsudsigter og indtjening.
 Stk. 2. Ved nyetablerede virksomheder vurderes virksomhedens økonomiske levedygtighed, jf. stk. 1, nr. 2, efter retningslinjer fastlagt af NaturErhvervstyrelsen, og som offentliggøres på styrelsens hjemmeside senest ved ansøgningsperiodens begyndelse.
 Stk. 3. Tilsagn om tilskud kan gives for projekter omfattet af § 2, stk. 1, nr. 2, hvor de samlede tilskudsberettigede udgifter udgør mindst 50.000 kr.
Kapitel 5 Prioritering og afgørelse § 7. NaturErhvervstyrelsen afsætter en del af den bevillingsmæssige ramme for ansøgninger om tilsagn om tilskud til dyresundhedsforanstaltninger.
Stk. 2. Hvis den bevillingsmæssige ramme for ansøgninger omfattet af § 2, stk. 1, nr. 1, ikke giver mulighed for at imødekomme alle ansøgninger, der opfylder betingelserne for tilsagn om tilskud, prioriteres ansøgningerne efter et pointsystem, der fastlægges af NaturErhvervstyrelsen, og som offentliggøres på styrelsens hjemmeside senest ved ansøgningsperiodens begyndelse.
Ved NaturErhvervstyrelsens fastlæggelse af pointsystemet lægges vægt på produktionspotentiale i værdi, miljøpåvirkning og nyskabende produktion.
 Stk. 3. Hvis ansøgninger omfattet af § 2, stk. 1, nr. 1, prioriteres lige, og der ikke er bevillinger nok til at imødekomme alle de lige prioriterede ansøgninger, imødekommes de lige prioriterede ansøgninger i den tidsrækkefølge, som de er modtaget i NaturErhvervstyrelsen, således at en tidligere modtaget ansøgning prioriteres forud for en senere modtaget ansøgning.
Stk. 4. Hvis den bevillingsmæssige ramme for ansøgninger omfattet af § 2, stk. 1, nr. 2, ikke giver mulighed for at imødekomme alle ansøgningerne, der opfylder betingelserne for tilsagn om tilskud, prioriteres ansøgningerne efter et pointsystem, som fastlægges af NaturErhvervstyrelsen, og som offentliggøres på styrelsens hjemmeside senest ved ansøgningsperiodens begyndelse.
Ved NaturErhvervstyrelsens fastlæggelse af pointsystemet lægges vægt på produktionspotentiale i værdi og miljøpåvirkning.
 Stk. 5. Hvis ansøgninger omfattet af § 2, stk. 1, nr. 2, prioriteres lige, og der ikke er bevillinger nok til at imødekomme alle de lige prioriterede ansøgninger, imødekommes de lige prioriterede ansøgninger i den tidsrækkefølge, de er modtaget i NaturErhvervstyrelsen, således at en tidligere modtaget ansøgning prioriteres forud for en senere modtaget ansøgning.
§ 8. NaturErhvervstyrelsen kan træffe afgørelse om afslag eller delvis afslag for ansøgninger, hvis NaturErhvervstyrelsen vurderer, 1) at effekten af det ansøgte projekt ikke i tilstrækkeligt omfang bidrager til at opfylde formålet med ordningen, 2) at effekten af det ansøgte projekt ikke er tilstrækkeligt set i forhold til projektets budgetterede udgifter, eller 3) at de anslåede udgifter ikke er rimelige.
 § 9. Efter drøftelse i Overvågningsudvalget for programmet for anvendelse af Den Europæiske Fiskefond i Danmark kan NaturErhvervstyrelsen nedsætte et rådgivende udvalg.
Kapitel 6 Generelle betingelser for tilsagn om tilskud § 10. Tilsagn om tilskud er betinget af, 1) at de nødvendige tilladelser fra offentlige myndigheder er opnået inden anmodning om udbetaling af tilskud indsendes til NaturErhvervstyrelsen, 2) at ansøger afgiver de oplysninger, NaturErhvervstyrelsen anmoder om til brug for sagsbehandlingen, 3) at ansøger i ansøgningen oplyser, om projektet er omfattet af en kontrakt, der er omfattet af EU's udbudsregler eller tilbudslovens regler, 4) at tilsagnshaver, hvis projektet er omfattet af en kontrakt, der er omfattet af EU's udbudsregler eller tilbudslovens regler, holder dokumenter, som dokumenterer, at EU's udbudsregler eller tilbudslovens regler er overholdt, tilgængelige indtil 31. december 2021, 5) at tilsagnshaver indsender udbetalingsanmodning og projektrapport rettidigt, jf. § 18, stk. 2, 6) at udbetalingsanmodning med tilhørende originale regnskabsbilag holdes tilgængeligt indtil 31. december 2021, 7) at tilsagnshaver sikrer, at kontrolmyndigheden har adgang til projektet i forbindelse med kontrol, 8) at tilsagnshaver sikrer, at de projektrelaterede udgifter og indtægter enten bogføres med en særlig kode i støttemodtagerens regnskabssystem eller på særskilte konti i et separat regnskabssystem, der omfatter samtlige transaktioner vedrørende projektet, 9) at tilsagnshaver indsender en rapport om projektets effekter to og fem år efter datoen for udbetaling af tilskud.
Rapporten skal udfærdiges på et særligt skema, som fås via NaturErhvervstyrelsens hjemmeside eller ved henvendelse til styrelsen, og 10) at projektet opretholdes i en periode på mindst tre år fra datoen, hvor projektet senest skal være afsluttet, dog mindst fem år efter tilsagnsdatoen.
 Stk. 2. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet.
 Stk. 3. NaturErhvervstyrelsen kan i tilsagnet fastsætte yderligere betingelser for tilsagn om tilskud.
Særlige betingelser for tilsagn om tilskud til omlægning til økologisk akvakultur § 11. Tilsagn om tilskud til omlægning til økologisk akvakultur er betinget af, 1) at projektet afsluttes inden en dato, som fastsættes af NaturErhvervstyrelsen, og som ikke kan være senere end to år fra datoen for tilsagn om tilskud, og 2) at anlægget, der er omfattet af tilsagn om tilskud, skal være underlagt Fødevarestyrelsens økologikontrol uafbrudt i fem år fra datoen for Fødevarestyrelsens økologirapport for anlægget.
Kapitel 7 Ændring af projektet og indtræden i tilsagn § 12. Ændring af et projekt kan godkendes af NaturErhvervstyrelsen på betingelse af, at ændringen efter styrelsens vurdering er i overensstemmelse med projektets formål.
Anmodning om ændring af et projekt skal godkendes af styrelsen, inden ændringen iværksættes.
 Stk. 2. Tilsagnsbeløbet kan ikke ændres i forbindelse med ændringer i projektet.
Stk. 3. Ansøgning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
§ 13. NaturErhvervstyrelsen kan efter ansøgning tillade at en anden, der ifølge § 2, stk. 2 eller 3, kan være tilsagnshaver, indtræder i tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
 Stk. 2. Ansøgning efter stk. 1 skal indgives på et særligt skema, der fås via NaturErhvervstyrelsens hjemmeside eller ved henvendelse til styrelsen.
Kapitel 8 Tilskudsberettigede udgifter § 14. NaturErhvervstyrelsen kan yde tilskud til følgende udgifter for projekter omfattet af § 2, stk. 1, nr. 1, når udgifterne vedrører aktiviteter, der fremgår af besøgsrapporten vedrørende økologisk omlægning som nødvendige for anlæggets omlægning til økologi:
1) Udgifter som vedrører a) rådgivning med henblik på udarbejdelse af omlægningsplan, herunder sundhedsrådgivning knyttet hertil, og b) netbure, moniterings-, alarm- og overvågningssystemer, udstyr til forbedring af vandkvaliteten, herunder rør og pumper, udstyr til afværgning af skadevoldende vildt.
 2) Merudgifter til foder og indkøb af sættefisk ved driften i omlægningsperioden, hvor merudgiften skyldes omlægningen til økologi samt udgifter til prøvetagning i linemuslingeproduktion.
 Stk. 2. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede, hvis styrelsen vurderer, at udgifterne er nødvendige for omlægningen.
 Stk. 3. NaturErhvervstyrelsen kan for projekter omfattet af § 2, stk. 1, nr. 2, yde tilskud til udgifter, der indgår i den af EU-kommissionen godkendte bekæmpelsesplan, jf. § 5, stk. 2.
 Stk. 4. Udgifterne skal være nødvendige for at gennemføre projektet og skal være direkte relateret til gennemførelsen af projektet.
 § 15. De tilskudsberettigede udgifter kan ikke omfatte:
 1) Udgifter til brugt eller renoveret udstyr.
 2) Udgifter som tilsagnshaver har afholdt, inden NaturErhvervstyrelsen har givet tilladelse til iværksættelse af projektet, jf. § 5, stk. 5, dog hvis en sådan tilladelse ikke er givet, udgifter, som tilsagnshaver har afholdt inden tilsagnshavers modtagelse af tilsagnet.
 3) Udgifter som tilsagnshaver afholder efter udløb af omlægningsperioden.
 4) Udgifter til køb af grunde og bygninger og omkostninger forbundet hermed.
 5) Udgifter til investeringer vedrørende kontor og kantine.
 6) Udgifter vedrørende investeringer, som tilsagnshaver er forpligtet til at gennemføre i medfør af anden lovgivning.
 7) Udgifter hvortil der ydes offentlig støtte eller støtte i medfør af anden lovgivning, bortset fra anden offentlig støtte i form af garanti, kaution eller lignende.
 8) Finansierings-, advokat- og pengeinstitutomkostninger.
 9) Udgifter i form af naturalydelser som omhandlet i art. 55 i Rådets forordning (EF) nr. 1198/2006 om Den Europæiske Fiskerifond (EFF).
 10) Moms, medmindre denne endeligt bæres af tilsagnshaver.
 11) Udgifter til leasing eller leje.
 Stk. 2. For udgifter vedrørende projekter omfattet af § 2, stk. 1, nr. 1, kan de tilskudsberettigede udgifter endvidere ikke omfatte udgifter afholdt senere end to år fra ansøgers modtagelse af iværksættelsestilladelse, jf. § 5, stk. 5, dog hvis en sådan tilladelse ikke er givet, udgifter som ansøger har afholdt senere end to år fra datoen for udstedelse af tilsagnet.
Kapitel 9 Beregning af tilskud § 16. NaturErhvervstyrelsen kan for projekter omfattet af § 2, stk. 1, nr. 1, yde tilskud på op til 50 pct. af de tilskudsberettigede udgifter.
 Stk. 2. NaturErhvervstyrelsen kan for projekter omfattet af § 2, stk. 1, nr. 2, yde tilskud på op til 100 pct. af de tilskudsberettigede udgifter.
Stk. 3. Ydes der anden offentlig national støtte i form af garanti, kaution eller lignende til udgifter, der er tilskudsberettigede efter denne bekendtgørelse, nedsættes tilskud efter denne bekendtgørelse til de nævnte udgifter således at den samlede offentlige støtte ikke overstiger 1) 50 pct. af de tilskudsberettigede udgifter for projekter omfattet af stk. 1, eller 2) 100 pct. af de tilskudsberettigede udgifter for projekter omfattet af stk. 2.
Stk. 4. NaturErhvervstyrelsen kan nedsætte den samlede værdi af de tilskudsberettigede projektudgifter for et projekt, hvis styrelsen vurderer, at EUs udbudsregler og tilbudslovens regler ikke er overholdt.
Nedsættelse af de tilskudsberettigede projektudgifter vil blive fastsat ud fra en vurdering af art og grovhed af overtrædelsen samt ud fra en vurdering af det økonomiske tab for den Europæiske Fiskerifond (EFF), der vurderes at være forbundet hermed.
Kapitel 10 Udbetaling af tilskud § 17. Udbetaling af tilskud sker på grundlag af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal ske på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
Anmodning om udbetaling af tilskud skal indgives på et særligt skema og vedlægges en revisorerklæring fra en statsautoriseret eller registreret revisor.
Skema og formular til revisorerklæring fås via NaturErhvervstyrelsens hjemmeside eller ved henvendelse til styrelsen.
Stk. 2. Anmodning om udbetaling af tilskud skal være modtaget i NaturErhvervstyrelsen senest tre måneder efter datoen, hvor projektet senest skal være afsluttet.
Styrelsen kan i særlige tilfælde dispensere fra denne frist.
Anmodning om udbetaling skal, udover hvad der kræves efter stk. 1, være vedlagt en slutrapport.
Slutrapporten skal udfærdiges på et særligt skema, som fås via styrelsens hjemmeside eller ved henvendelse til styrelsen.
 Stk. 3. Det er en betingelse for udbetaling af tilskud til udgifter omfattet af § 14, stk. 1, nr. 2, at tilsagnshaver forud for udbetalingen dokumenterer, at akvakulturanlægget, der er omfattet af tilsagnet, er i økologisk drift inden den dato, hvor projektet senest skal være afsluttet, jf. § 11, nr. 1.
Stk. 4. Tilskud kan udbetales i indtil to rater.
Den enkelte rate skal udgøre mindst 20 pct. af det totale tilsagnsbeløb.
 Stk. 5. Tilskuddet overføres til tilsagnshavers Nemkonto.
Kapitel 11 Underretningspligt § 18. Tilsagnshaver skal i hele perioden, hvor betingelserne for tilsagn om tilskud skal opfyldes på forlangende afgive erklæring til NaturErhvervstyrelsen om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 19.
Kapitel 12 Bortfald og tilbagebetaling § 19. Tilsagn om tilskud bortfalder, hvis 1) betingelserne for tilsagn om tilskud ikke opfyldes, 2) tilsagnshaver har afgivet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med tilsagnet, 4) tilsagnshaver tilsidesætter sine pligter efter fiskeriudviklingslovens § 11, stk. 2, eller 5) tilsagnshaver ikke opfylder sin underretningspligt efter § 18.
 Stk. 2. Uanset stk. 1, kan NaturErhvervstyrelsen opretholde tilsagnet, selvom bestemmelsen i § 10, stk. 1, nr. 4, ikke er overholdt, hvis styrelsen vurderer, at den manglende overholdelse af denne bestemmelse ikke er væsentlig.
Stk. 3. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v.(Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 13 Force majeure § 20. Følgende begivenheder anerkendes som force majeure:
 1) Tilsagnshavers død.
 2) Ekspropriation, hvis en sådan ikke kunne forudses ved tilsagnsperiodens begyndelse.
 3) En alvorlig naturkatastrofe, der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssig opofrelse kunne have sikret sig her imod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 21. Hvis tilsagnshaver eller dennes dødsbo ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 14 Ikrafttræden § 22. Bekendtgørelsen træder i kraft den 1. marts 2012 Stk. 2. Bekendtgørelse nr. 330 af 5. maj 2008 om tilskud til miljøvenlige akvakulturforanstaltninger og dyresundhedsforanstaltninger ophæves.
Bekendtgørelsen finder dog fortsat anvendelse for tilsagn, der er givet i medfør heraf, og for ansøgninger, der er modtaget i NaturErhvervstyrelsen inden den 1. marts 2012.
