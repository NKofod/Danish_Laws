Nr BSF 43 Forslag til folketingsbeslutning om indførelse af fradrag for reparation,  

 vedligeholdelse m.v. af ejer- og lejerboliger Fremsat af Bollmann (CD) Erhard Jakobsen (CD) Mimi Jakobsen (CD) Bente  

 Juncker (CD) Arne Melchior (CD) den 10. januar 1989 Folketinget opfordrer regeringen til at gennemføre en lovgivning, hvorefter såvel ejere som lejere kan fradrage udgifter til reparation, vedligeholdelse m.v. af egen eller lejet bolig ved opgørelse af den skattepligtige indkomst efter følgende retningslinjer:
A.
Fradrag kan foretages i den skattepligtige indkomst indtil et beløb af  

 15.000 kr. årligt.
B.
Fradraget kan kun foretages på grundlag af dokumenterede udgifter for  

 arbejder udført af momsregistrerede virksomheder.
C.
Ejere af en- og tofamilieshuse, ejerlejligheder og de i ligningslovens  

 § 15 F omhandlede stuehuse, der tjener til helårsbolig for ejeren, bør i  

 stedet for det omhandlede vedligeholdelsesfradrag have lejlighed til at vælge  

 det eksisterende standardfradrag på 2.000 kr.
Bemærkninger til forslaget Forslaget tager sigte på at opmuntre til reparation, vedligeholdelse og  

 gennemførelse af energibesparende foranstaltninger i ejer- og lejerboliger.
 Forslaget vil medføre en forøget beskæftigelse i byggefagene og vil sikre,  

 at organiserede håndværkere og byggevirksomheder tilgodeses på bekostning af  

 det såkaldte måneskinsarbejde.
 Da ejere af ejerlejligheder i dag er omfattet af reglerne for  

 lejeværdibeskatning, foreslås, at det eksisterende standardfradrag også skal  

 kunne benyttes af ejere af ejerlejligheder, dog således, at opnåelse af  

 standardfradraget ikke vil kunne ske samtidig med fradrag for dokumenterede  

 udgifter efter nærværende beslutningsforslag.
 Forslagsstillerne har ikke haft mulighed for at foretage nøjagtige  

 beregninger over forslagets provenumæssige virkninger, men på grundlag af  

 tidligere beregninger over den beskæftigelsesmæssige effekt, foretaget bl.a.  

 af Håndværksrådet, og når henses til de skattemæssige virkninger af en bedre  

 kontrol med »måneskinsarbejde«, er det forslagsstillernes  

 overbevisning, at lovforslaget samfundsmæssigt er økonomisk forsvarligt.
 Forslaget til folketingsbeslutning er en uændret genfremsættelse af et i  

 folketingsåret 1981-82 (2. samling) fremsat forslag, se Folketingstidende  

 1981-82 (2. samling), Forhandlingerne sp. 693 og 2027 samt Tillæg A sp. 1587.
