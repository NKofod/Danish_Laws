Fremsat den 5. december 2002 af  

 ministeren for videnskab,  

 teknologi og udvikling (Helge Sander) Forslag til Lov om et videnskabsetisk komitesystem og  

 behandling af  

 biomedicinske forskningsprojekter1) Kapitel 1 Lovens område   Komitesystemet § 1. Loven har til formål at fastlægge de retlige  

 rammer for den videnskabsetiske bedømmelse af biomedicinske  

 forskningsprojekter.
 Stk. 2. En videnskabsetisk komite er uafhængig og  

 består af medlemmer, der er aktive inden for den sundhedsvidenskabelige  

 forskning, og læge medlemmer, der ikke har tilknytning til  

 sundhedsprofessionerne.
 Stk. 3. Det videnskabsetiske komitesystems opgave er at sikre,  

 at biomedicinske forskningsprojekter gennemføres videnskabsetisk  

 forsvarligt, og at forsøgspersoner, der deltager i et biomedicinsk  

 forskningsprojekt, beskyttes med hensyn til rettigheder, sikkerhed og  

 velfærd, samtidig med at der skabes mulighed for udvikling af ny,  

 værdifuld viden.
§ 2. Amtsrådene nedsætter regionale  

 videnskabsetiske komiteer.
Et amtsråd kan nedsætte en eller flere  

 komiteer inden for sit geografiske område.
En komite kan også  

 nedsættes af flere amtsråd.
 Stk. 2. Ved amtsråd forstås tillige  

 Københavns Borgerrepræsentation, Frederiksberg  

 Kommunalbestyrelse og Bornholms Regionsråd.
 § 3. En regional komite består af mindst 7 medlemmer,  

 hvoraf de 3 er aktive inden for den sundhedsvidenskabelige forskning.
 Stk. 2. Medlemmerne af de regionale komiteer skal have  

 tilknytning til den region, komiteen dækker, og de medlemmer, der skal  

 være aktive inden for den sundhedsvidenskabelige forskning, udpeges  

 efter indstilling fra relevante forskningsfaglige fora.
Stk. 3. Skønner amtsrådet, at hensynet til en  

 regional komites virke, projekternes antal eller andre grunde taler derfor,  

 kan en komite bestå af 9, 11, 13 eller 15 medlemmer.
Ved et medlemstal  

 på 9, 11, 13 eller 15 skal 4 respektive 5, 6 eller 7 være aktive  

 inden for den sundhedsvidenskabelige forskning.
Stk. 4. Den regionale komite vælger selv sin formand og  

 én næstformand blandt de udpegede medlemmer.
Formandskabet  

 består af en, som repræsenterer den sundhedsvidenskabelige  

 forskning, og en, som repræsenterer de læge medlemmer.
 Stk. 5. Den regionale komite udarbejder forslag til  

 vedtægter, der godkendes af den centrale komite.
Stk. 6. Komiteernes medlemmer udpeges for 4 år ad gangen  

 svarende til den amtskommunale valgperiode.
Genudpegning af medlemmerne kan  

 ske en gang.
Der kan udpeges suppleanter for medlemmerne.
 Stk. 7. Den afgående komite fortsætter sit virke,  

 indtil nye medlemmer er udpegede, og den nye komite er konstitueret.
 Stk. 8. Ministeren for videnskab, teknologi og udvikling kan  

 fastsætte nærmere regler om, hvilke fora der er relevante  

 forskningsfaglige fora, jf. § 3, stk. 2.
§ 4. Ministeren for videnskab, teknologi og udvikling  

 nedsætter Den Centrale Videnskabsetiske Komite og udpeger formanden og  

 et medlem.
Komiteen består herudover af to medlemmer udpeget efter  

 indstilling af hver af de regionale komiteer og to medlemmer udpeget efter  

 indstilling af indenrigs- og sundhedsministeren.
Stk. 2. Af de medlemmer, der udpeges efter indstilling af de  

 regionale komiteer, vælges et blandt de medlemmer, der er aktive inden  

 for den sundhedsvidenskabelige forskning.
Det andet vælges blandt  

 komiteens læge medlemmer.
Stk. 3. Formanden skal repræsentere statslige  

 forskningsinteresser og folkeoplysende, almenkulturelle eller sociale  

 interesser, der er af betydning for den centrale komites virke.
De to  

 medlemmer, der udpeges af indenrigs- og sundhedsministeren, og det medlem,  

 der udpeges af ministeren for videnskab, teknologi og udvikling, skal  

 repræsentere folkeoplysende, almenkulturelle eller sociale interesser,  

 der er af betydning for den centrale komites virke.
Formanden og medlemmerne  

 udpeget af indenrigs- og sundhedsministeren og ministeren for videnskab,  

 teknologi og udvikling må ikke have sæde i Folketinget eller i  

 kommunale råd.
 Stk. 4. Komiteen vælger selv sin næstformand  

 blandt de udpegede medlemmer.
 Stk. 5. Komiteen udarbejder forslag til vedtægter, der  

 godkendes af ministeren for videnskab, teknologi og udvikling.
Stk. 6. Komiteens medlemmer udpeges for 4 år ad gangen  

 svarende til den amtskommunale valgperiode.
Genudpegning af medlemmerne kan  

 ske en gang.
Der kan udpeges suppleanter for medlemmerne.
 Stk. 7. Den afgående komite fortsætter sit virke,  

 indtil nye medlemmer er udpegede, og den nye komite er konstitueret.
 § 5. Komiteerne følger løbende udviklingen inden  

 for den biomedicinske og kliniske forskning og virker inden for deres  

 område for udbredelsen af kendskabet til de etiske problemer, der kan  

 være forbundet hermed.
Stk. 2. Den centrale komite skal bl.a. ved fælles  

 møder samarbejde med Det Etiske Råd.
Komiteen og rådet kan  

 sammen udarbejde løbende rapporter om principielle etiske  

 problemstillinger, som har været drøftet i fællesskab.
§ 6. De regionale komiteer og den centrale komite afgiver hver  

 en årsberetning, der indeholder en redegørelse for komiteernes  

 virksomhed og praksis i det forløbne år.
I  

 årsberetningerne beskrives væsentlige videnskabsetiske problemer,  

 komiteerne har drøftet, og der redegøres for begrundelserne for  

 udfaldet af væsentlige sager.
Beretningen skal indeholde en liste over  

 alle anmeldte projekter.
Kapitel 2 Definitioner § 7. I denne lov forstås ved:
1)	Biomedicinske forskningsprojekter: et projekt, der indebærer  

 forsøg på levendefødte menneskelige individer,  

 menneskelige kønsceller, der agtes anvendt til befrugtning,  

 menneskelige befrugtede æg, fosteranlæg og fostre, væv,  

 celler og arvebestanddele fra mennesker, fostre og lignende samt  

 afdøde.
Endvidere omfattes forsøg, der har til formål at  

 afdække eller efterprøve de kliniske, farmakologiske eller andre  

 farmakodynamiske virkninger, at identificere bivirkninger eller at  

 undersøge farmakokinetik (optagelse, fordeling, nedbrydning eller  

 udskillelse) med det formål at få viden om lægemidlers  

 sikkerhed eller virkning.
2)	Multicenterforsøg: et forsøg, der gennemføres  

 efter en og samme forsøgsprotokol, men på forskellige steder med  

 en forsøgsansvarlig som koordinator eller med forskellige  

 forsøgsansvarlige.
Forsøgsstederne kan være beliggende i  

 en enkelt medlemsstat, i flere medlemsstater eller i medlemsstater og  

 tredjelande.
 3)	Sponsor: en fysisk eller juridisk person, der påtager sig  

 ansvaret for igangsætning, ledelse eller finansiering af et  

 biomedicinsk forskningsprojekt.
 4)	Den forsøgsansvarlige: en person, der udøver et  

 erhverv, der er anerkendt til udførelse af forskning, f.eks. via en  

 ansættelse som forsker eller ph.d.-studerende eller på anden vis  

 ved beskæftigelse med konkret forskningsarbejde, og som er ansvarlig  

 for den praktiske gennemførelse af forsøget på et bestemt  

 forsøgssted.
 5)	Forsøgsprotokol: et dokument, som beskriver  

 målsætning, udformning, metodologi, tilrettelæggelse,  

 statistiske overvejelser, videnskabsetiske overvejelser, økonomiske  

 forhold, publikationsmæssige forhold og information af deltagere i  

 forbindelse med et biomedicinsk forskningsprojekt og omfatter  

 forsøgsprotokollen, efterfølgende versioner af protokollen,  

 protokolændringer, lægmandsprotokol, skriftlige informationer til  

 deltagere samt materiale til hvervning af deltagere.
 6)	Forsøgsperson: en person, der deltager i et biomedicinsk  

 forskningsprojekt, uanset om vedkommende er modtager af testpræparater  

 eller deltager i en kontrolgruppe.
 7)	Voksen varigt inhabil: en person som er omfattet af definitionen i  

 værgemålslovens § 5, hvor der ikke er iværksæt  

 værgemål.
 8)	Informeret samtykke: en beslutning, der er skriftlig, dateret og  

 underskrevet eller elektronisk sammen med brug af elektronisk signatur, jf.  

 lov om elektroniske signaturer, om at deltage i et biomedicinsk  

 forskningsprojekt, der efter fyldestgørende information om projektets  

 art, betydning, rækkevidde og risici og modtagelse af passende  

 dokumentation er truffet af egen fri vilje af en person, der er i stand til  

 at give sit samtykke.
 9)	Stedfortrædende samtykke: en beslutning, der er skriftlig,  

 dateret og underskrevet eller elektronisk sammen med brug af elektronisk  

 signatur, jf. lov om elektroniske signaturer, om at deltage i et biomedicinsk  

 forskningsprojekt, der efter fyldestgørende information om projektets  

 art, betydning, rækkevidde og risici og modtagelse af passende  

 dokumentation er indhentet fra nærmeste pårørende og den  

 praktiserende læge alternativt embedslægen eller  

 forældremyndighedens indehaver eller værgen.
 10)	Forskningsbiobank: en struktureret samling af menneskeligt  

 biologisk materiale, der opbevares med henblik på biomedicinsk  

 forskning, der er tilgængelig efter bestemte kriterier, og hvor  

 oplysninger der er bundet i det biologiske materiale kan henføres til  

 enkeltpersoner.
Kapitel 3 Anmeldelse og tilladelse § 8. Den forsøgsansvarlige skal anmelde ethvert  

 biomedicinsk forskningsprojekt, jf. § 7, nr. 1, til den regionale komite  

 for det område, hvori den forsøgsansvarlige har sit virke.  

 Anmeldelsen til den regionale komite skal være skriftlig eller  

 elektronisk sammen med brug af elektronisk signatur, jf. lov om elektroniske  

 signaturer.
Stk. 2. Ved multicenterforsøg skal den  

 forsøgsansvarlige, der koordinerer projektet, eller de forskellige  

 forsøgsansvarlige anmelde projektet til den regionale komite for det  

 område, hvori den forsøgsansvarlige har sit virke.
Komiteens  

 tilladelse meddeles de øvrige komiteer.
Ved grænseoverskridende  

 multicenterforsøg skal der dog altid ske anmeldelse her i landet.
 Stk. 3. Spørgeskemaundersøgelser og  

 registerforskningsprojekter skal kun anmeldes til en regional komite,  

 såfremt projektet tillige omfatter menneskeligt biologisk  

 materiale.
 Stk. 4. Forsøg på cellelinier eller lignende, der  

 stammer fra et forsøg med indsamling af celler eller væv, som  

 har opnået den nødvendige godkendelse, skal ikke anmeldes.
 Stk. 5. Ministeren for videnskab, teknologi og udvikling kan  

 fastsætte nærmere regler om de forhold, der er nævnt i  

 stk. 4.
§ 9. Projekter, der er anmeldelsespligtige efter § 8,  

 må ikke iværksættes, før der er foretaget en  

 videnskabsetisk bedømmelse heraf og givet tilladelse af den regionale  

 komite til iværksættelsen.
Ved kliniske forsøg med  

 lægemidler forudsætter forsøget også tilladelse  

 efter lov om lægemidler.
 Stk. 2. Komiteen skal orientere Lægemiddelstyrelsen om  

 sin afgørelse.
 Stk. 3. Kan der ikke i en regional komite opnås enighed  

 om bedømmelsen af et projekt, indbringes projektet for den centrale  

 komite, der træffer afgørelse i sagen, jf. § 24. I så  

 fald må projektet først iværksættes, når den  

 centrale komite har godkendt projektet.
Stk. 4. Komiteerne skal gøre brug af konsulentbistand i  

 de tilfælde, hvor de ikke selv råder over fornøden faglig  

 ekspertise til at bedømme forelagte projekter.
Ved behandling af en  

 ansøgning om forsøg på mindreårige skal komiteen  

 indhente konsulentbistand fra en ekspert i pædiatri.
Ved behandling af  

 en ansøgning om forsøg på personer omfattet af  

 værgemålslovens § 5 vedrørende personlige forhold og  

 voksne varigt inhabile skal komiteen indhente konsulentbistand fra en  

 ekspert, der har kendskab til den pågældende persongruppe.
Tidsfrister § 10. Komiteen skal inden for en frist på 60 dage efter  

 modtagelsen af en behørigt udformet ansøgning træffe  

 afgørelse om projektets godkendelse, jf. dog stk. 2 og 3.
Stk. 2. Fristen i henhold til stk. 1, forlænges med  

 30 dage, når der er tale om behandling af en ansøgning om  

 godkendelse af forsøg med genterapi, somatisk celleterapi eller  

 lægemidler, der indeholder genmodificerede organismer.
Fristen på  

 90 dage forlænges med yderligere 90 dage i tilfælde af  

 høring af offentlige råd og nævn.
Ved behandling af en  

 ansøgning om godkendelse af xenogen celleterapi gælder ingen  

 tidsmæssige begrænsninger i fristen for meddelelse af  

 tilladelse.
Stk. 3. Inden for den periode, hvor ansøgningen  

 behandles, kan komiteen sende én enkelt anmodning om oplysninger ud  

 over, hvad ansøgeren allerede har forelagt.
Fristen i stk. 1 og  

 2, afbrydes, indtil de supplerende oplysninger er modtaget.
Kapitel 4 Komitesystemets opgaver § 11. Ved behandling af en ansøgning om godkendelse af  

 et biomedicinsk forskningsprojekt kan komiteerne først meddele  

 tilladelse, når de har vurderet de forhold, der er nævnt i dette  

 kapitel og kapitel 5. Komiteerne skal ikke vurdere, om krav i henhold til  

 anden lovgivning er overholdt, jf. dog § 14, stk. 1, nr. 3, 5 og 6  

 og § 15, stk.1, nr.1.
 Stk. 2. Komiteen skal sikre dokumentation for den  

 forsøgsansvarliges identifikation.
§ 12. Komiteen kan kun meddele tilladelse, hvis 1)	de risici, der kan være forbundet med at gennemføre  

 projektet, hverken i sig selv eller i forhold til projektets forudseelige  

 fordele har et uforsvarligt omfang, 2)	den forventede gevinst i terapeutisk henseende og for folkesundheden  

 kan berettige projektet, 3)	projektets videnskabelige standard opfylder kravet om, at projektet  

 skal bidrage til udvikling af ny, værdifuld viden, jf. § 1,  

 stk. 3, og 4)	der er tilstrækkelig grund til at gennemføre projektet  

 og projektets konklusioner er berettigede.
Stk. 2. Ved behandling af en ansøgning om godkendelse  

 af et biomedicinsk forskningsprojekt skal komiteen foretage en afvejning af  

 de forudseelige risici og ulemper i forhold til gevinsten for den enkelte  

 forsøgsperson og for andre nuværende og fremtidige patienter,  

 herunder af smerter, gener, frygt og anden forudseelig risiko minimeres i  

 forhold til forsøgspersonens sygdom og udviklingsstadium.
Denne  

 afvejning skal foretages under hensyntagen til, om forsøgspersonen  

 selv er i stand til at afgive et informeret samtykke, eller om samtykke skal  

 indhentes fra nærmeste pårørende og den praktiserende  

 læge alternativt embedslægen eller forældremyndighedens  

 indehaver eller en værge efter værgemål, der omfatter  

 personlige forhold herunder beføjelse til at meddele samtykke til  

 deltagelse i et biomedicinsk forskningsprojekt, jf.  

 værgemålslovens § 5.
 Stk. 3. Ministeren for videnskab, teknologi og udvikling kan  

 fastsætte nærmere regler om de forhold, der er nævnt i  

 stk. 1 og 2.
§ 13. Ved behandling af en ansøgning om godkendelse af  

 et biomedicinsk forskningsprojekt på forsøgspersoner, som er ude  

 af stand til at give et informeret samtykke, skal komiteen ud over  

 opfyldelsen betingelserne i § 12 påse, at 1)	projektet er afgørende for at efterprøve data  

 indhentet ved forsøg på personer, der er i stand til at give et  

 informeret samtykke, eller ved andre forsøgsmetoder, 2)	projektet direkte vedrører en klinisk tilstand, som den  

 pågældende befinder sig i, og 3)	projektet kan forventes at give patientgruppen en gevinst.
Stk. 2. Et biomedicinsk forskningsprojekt, som ikke omhandler  

 forsøg med lægemidler, kan godkendes, selv om betingelserne i  

 stk. 1 ikke er opfyldt, hvis 1)	projektet ikke med tilsvarende nytte kan gennemføres med  

 inddragelse af myndige, habile forsøgspersoner, og 2)	projektet har udsigt til direkte at gavne  

 forsøgspersonen.
Stk. 3. Et biomedicinsk forskningsprojekt, som ikke omhandler  

 forsøg med lægemidler, kan endvidere godkendes, selv om  

 betingelserne i stk. 1 og 2 ikke er opfyldt, hvis 1)	projektet alene kan gennemføres ved inddragelse af personer  

 omfattet af den pågældende aldersgruppe, sygdom eller  

 tilstand, 2)	projektet direkte har udsigt til at kunne overføre meget  

 store fordele til den patientgruppe, som omfattes af samme aldersgruppe,  

 sygdom eller tilstand som forsøgspersonen, og 3)	projektet indebærer minimale risici og gener for  

 forsøgspersonen.
 Stk. 4. Ministeren for videnskab, teknologi og udvikling kan  

 fastsætte nærmere regler om de forhold, der er nævnt i  

 stk. 1- 3.
§ 14. Komiteen kan i øvrigt kun meddele tilladelse,  

 hvis 1)	det klart fremgår af den skriftlige eller elektroniske  

 information, hvilken økonomisk støtte den  

 forsøgsansvarlige modtager fra private virksomheder, fonde m.v. til  

 gennemførelse af det pågældende forskningsprojekt, og om  

 den forsøgsansvarlige i øvrigt har en økonomisk  

 tilknytning til private virksomheder, fonde m.v., som har interesser i det  

 pågældende forskningsprojekt, 2)	eventuelle vederlag eller anden ydelse for deltagelse i et  

 biomedicinsk forskningsprojekt ikke er egnet til at påvirke  

 samtykkeafgivelsen, 3)	forsøgspersonens ret til fysisk og mental integritet samt  

 retten til privatlivets fred respekteres, og oplysninger vedrørende  

 forsøgspersonen beskyttes efter lov om behandling af  

 personoplysninger, 4)	den forsøgsansvarlige har sikret forsøgspersonen  

 adgang til at få yderligere oplysninger om projektet, 5)	projekter, der medfører udførsel af biologisk  

 materiale og oplysninger til tredjelande, gennemføres i  

 overensstemmelse med reglerne i lov om behandling af personoplysninger,  

 og 6)	der sker offentliggørelse af såvel negative som  

 positive forsøgsresultater.
Offentliggørelsen skal ske i  

 overensstemmelse med lov om behandling af personoplysninger.
 Stk. 2. Ministeren for videnskab, teknologi og udvikling kan  

 fastsætte nærmere regler om de forhold, der er nævnt i  

 stk.1.
§ 15. Ved behandling af en ansøgning om godkendelse af  

 et biomedicinsk forskningsprojekt, som omhandler klinisk forsøg med  

 lægemidler, der er omfattet af lov om lægemidler, skal komiteerne  

 i bedømmelsen udover de i §§ 12 - 14 nævnte forhold  

 påse, 1)	at Lægemiddelstyrelsen er inddraget i godkendelsen af  

 projektet, jf. § 9, stk.1, 2)	at der er en erstatning eller godtgørelsesordning, hvis  

 forsøgspersonen lider skade eller dør som følge af  

 projektet, og at der er tegnet forsikringer eller foreligger en  

 godtgørelsesordning til dækning af den forsøgsansvarlige  

 og sponsors ansvar, 3)	størrelsen af og de nærmere regler for udbetaling af  

 eventuelt honorar eller eventuel kompensation til den  

 forsøgsansvarlige og forsøgspersoner, og indholdet af de  

 relevante klausuler i enhver påtænkt kontrakt mellem sponsoren og  

 forsøgsstedet, og 4)	at den forsøgsansvarlige er kvalificeret til at træffe  

 behandlingsmæssige beslutninger og har en behørig  

 sundhedsvidenskabelig uddannelse som læge, eller hvor det er relevant,  

 tandlæge, og klinisk erfaring.
 Stk. 2. Ministeren for videnskab, teknologi og udvikling kan  

 fastsætte nærmere regler om de forhold, der er nævnt i  

 stk. 1.
Kapitel 5 Informeret samtykke Biomedicinske forskningsprojekter på myndige  

 personer § 16. Komiteen kan kun meddele tilladelse til at indlede og  

 fortsætte et biomedicinsk forskningsprojekt, hvis den myndige  

 forsøgsperson har afgivet informeret samtykke.
 Stk. 2. Komiteen kan kun meddele tilladelse til at indlede og  

 fortsætte et biomedicinsk forskningsprojekt, hvis  

 forsøgspersonerne, der deltager i projektet, skriftligt og mundtligt  

 vil få oplysninger om projektets indhold, forudseelige risici og  

 fordele, og at der vil blive indhentet og givet informeret samtykke.
 Stk. 3. Såfremt et registerforskningsprojekt, der skal  

 anmeldes efter § 8, stk. 3, for den enkelte forsøgsperson  

 ikke indebærer sundhedsmæssige risici eller på anden  

 måde efter omstændighederne i øvrigt kan være til  

 belastning for den pågældende, kan komiteen bestemme, at  

 projektet ikke er omfattet af stk. 1 og 2, og § 17, stk.1 og 2.  

 Komiteen kan endvidere bestemme, at et anmeldelsespligtigt  

 registerforskningsprojekt ikke er omfattet af stk. 1 og 2, og § 17,  

 stk. 1 og 2, hvis indhentning af informeret samtykke er umulig eller  

 uforholdsmæssig vanskelig.
 Stk. 4. Komiteen kan kun meddele tilladelse, hvis det klart  

 fremgår af informationen, at forsøgspersoner på ethvert  

 tidspunkt kan tilbagekalde samtykket efter stk.1.
 Stk. 5. Komiteen kan kun meddele tilladelse, hvis  

 forsøgspersonen afgiver informeret samtykke, når personens  

 væv i forbindelse med et konkret forskningsprojekt udtages med henblik  

 på opbevaring i en forskningsbiobank.
 Stk. 6. Ministeren for videnskab, teknologi og udvikling kan  

 fastsætte nærmere regler om de forhold, der er nævnt i stk.  

 1 - 5.
Biomedicinske forskningsprojekter på  

 mindreårige, personer under personligt værgemål og voksne  

 varigt inhabile § 17. Komiteen kan kun meddele tilladelse til at  

 indlede og fortsætte et biomedicinsk forskningsprojekt på  

 mindreårige, hvis der er indhentet stedfortrædende samtykke fra  

 forældremyndighedens indehaver.
Det stedfortrædende samtykke skal  

 være udtryk for den mindreåriges interesse.
Komiteen kan kun  

 meddele tilladelse, hvis den mindreårige vil modtage information fra en  

 person med kendskab til det område, som projektet vedrører, og  

 som tillige har de pædagogiske forudsætninger for at kunne  

 formidle indholdet til den aldersgruppe, som projektet omfatter.
Stk. 2. Komiteen kan kun meddele tilladelse til at indlede og  

 fortsætte et biomedicinsk forskningsprojekt på personer under  

 værgemål der omfatter personlige forhold, herunder  

 beføjelse til at meddele samtykke til deltagelse i biomedicinske  

 forskningsprojekter, jf. værgemålslovens § 5, hvis der er  

 indhentet stedfortrædende samtykke fra værgen.
Komiteen kan kun  

 meddele tilladelse til at indlede og fortsætte et biomedicinsk  

 forskningsprojekt på voksne varigt inhabile, hvis der er indhentet  

 stedfortrædende samtykke fra den nærmeste pårørende  

 og den praktiserende læge alternativt embedslægen.
Det  

 stedfortrædende samtykke skal være udtryk for  

 forsøgspersonens interesse.
Komiteen kan kun meddele  

 tilladelse, hvis forsøgspersonen vil modtage information, der er  

 afpasset personens forståelsesevne.
Stk. 3. Komiteen kan kun meddele tilladelse, hvis det klart  

 fremgår af informationen, at det stedfortrædende samtykke efter  

 stk. 1 henholdsvis 2, på ethvert tidspunkt kan tilbagekaldes, uden  

 at det er til skade for forsøgspersonen.
Forsøgspersonens  

 tilkendegivelser skal, i det omfang de er aktuelle og relevante,  

 tillægges betydning.
 Stk. 4. Komiteen kan kun meddele tilladelse, hvis  

 forsøgsprotokollen vedrørende projekter på personer  

 omfattet af stk. 1 eller 2, vurderes af en konsulent med ekspertise i  

 pædiatri henholdsvis den pågældende gruppes tilstand.
 Stk. 5. Komiteen kan kun meddele tilladelse, hvis der  

 indhentes stedfortrædende samtykke, når den mindreårige,  

 forsøgspersonen under værgemål eller den voksne varigt  

 inhabiles væv i forbindelse med et konkret forskningsprojekt udtages  

 med henblik på opbevaring i en forskningsbiobank.
 Stk. 6. Ministeren for videnskab, teknologi og udvikling kan  

 fastsætte nærmere regler om de forhold, der er nævnt i  

 stk.1 - 5.
Biomedicinske forskningsprojekter på  

 afdøde § 18. Ved behandling af en ansøgning om godkendelse af  

 et biomedicinsk forskningsprojekt på afdøde, der er omfattet af  

 lov om ligsyn, obduktion, transplantation m.v., gælder reglerne om  

 samtykke i denne lov ikke.
 Stk. 2. Ved behandling af en ansøgning om godkendelse  

 af et biomedicinsk forskningsprojekt på afdøde, der ikke er  

 omfattet af lov om ligsyn, obduktion, transplantation m.v., skal der  

 indhentes stedfortrædende samtykke fra nærmeste  

 pårørende.
Dispensation fra samtykkekravet 15-17-årige § 19. Komiteen kan dispensere fra kravet om samtykke fra  

 forældremyndighedens indehaver, jf. § 17, stk.1, hvor  

 forsøgspersonen er fyldt 15 år og ikke er myndig, hvis den  

 pågældende selv afgiver informeret samtykke.
Dispensationen skal  

 ske under hensyntagen til projektets karakter, risiko og belastning.
 Stk. 2. Hvis den umyndige 15-17-årige selv afgiver  

 informeret samtykke efter stk. 1, skal forældremyndighedens  

 indehaver have samme information og inddrages i den 15-17-åriges  

 stillingtagen.
Forskning i akutte situationer § 20. Hvis karakteren af projektet betyder, at det kun kan  

 gennemføres i akutte situationer, hvor forsøgspersonen ikke er  

 i stand til at afgive et informeret samtykke og det ikke er muligt at  

 indhente et stedfortrædende samtykke, kan projektet gennemføres,  

 hvis det på længere sigt kan forbedre personens helbred.
 Stk. 2. Den forsøgsansvarlige skal snarest muligt  

 efterfølgende søge indhentet informeret samtykke eller  

 stedfortrædende samtykke.
 Stk.3. Stk. 1 og 2 gælder dog ikke ved kliniske  

 forsøg med lægemidler.
Samtykke i andre situationer § 21. For behandling af en ansøgning om godkendelse af  

 et biomedicinsk forskningsprojekt, der er anmeldelsespligtige efter § 8,  

 men som ikke er omfattet af §§ 16 - 20, fastsætter ministeren for  

 videnskab, teknologi og udvikling nærmere regler for indhentning af  

 informeret eller stedfortrædende samtykke, hvis samtykkekravet ikke  

 følger af anden lovgivning.
Kapitel 6 Biomedicinske forskningsprojekters gennemførelse  

 og kontrol § 22. Den regionale komite fører tilsyn med, at  

 det biomedicinske forskningsprojekt udføres i overensstemmelse med den  

 meddelte tilladelse, jf. § 9.
Stk. 2. En komite kan følge et projekts forløb  

 og kræve, at den afsluttende forskningsrapport eller publikation sendes  

 til komiteen.
Komiteen kan afkræve den forsøgsansvarlige eller  

 sponsor en begrundet redegørelse i tilfælde, hvor projektet ikke  

 fuldføres.
Stk. 3. Den forsøgsansvarlige skal omgående  

 underrette den videnskabsetiske komite, hvis der under projektet  

 optræder alvorlige bivirkninger eller alvorlige hændelser.
Ved  

 indberetning af alvorlige hændelser, som er en følge af  

 projektet, såsom dødsfald, skal den forsøgsansvarlige  

 indberette de oplysninger komiteen måtte anmode om.
 Stk. 4. Sponsor eller den forsøgsansvarlige skal  

 én gang årligt i hele forsøgsperioden indsende en liste  

 til komiteen over alle alvorlige bivirkninger og alvorlige hændelser,  

 som er indtruffet i perioden samt give oplysning om forsøgspersonernes  

 sikkerhed.
 Stk. 5. Stk.1 og 3 gælder ikke for kliniske  

 forsøg med lægemidler.
Ændringer i et godkendt biomedicinsk  

 forskningsprojekt § 23. Under gennemførelsen af et godkendt biomedicinsk  

 forskningsprojekt, jf. § 9, kan der kun foretages ændringer efter  

 følgende regler:
 1)	Væsentlige ændringer i forsøgsprotokollen  

 må kun iværksættes efter godkendelse af komitesystemet.  

 Sponsor eller den forsøgsansvarlige træffer efter  

 omstændighederne de nødvendige  

 nødsikkerhedsforanstaltninger for at beskytte  

 forsøgspersonerne.
 2)	Komiteen afgiver en udtalelse inden for en frist på 35 dage  

 fra modtagelsen af den behørigt udformede ændringsanmodning.  

 Ændringen af forsøgsprotokollen kan først  

 iværksættes, når komiteens godkendelse foreligger.  

 Komiteens afgørelse kan indbringes for den centrale komite.
3)	90 dage efter afslutningen af et biomedicinsk forskningsprojekt  

 underretter den forsøgsansvarlige komiteen om, at projektet er  

 afsluttet.
Når et projekt afbrydes tidligere end planlagt, er fristen  

 for underretning 15 dage fra det tidspunkt, hvor beslutningen om at afbryde  

 projektet blev truffet.
Afbrydelsen skal begrundes.
Kapitel 7 Den Centrale Videnskabsetiske Komite § 24. Den centrale komite har til opgave, 1)	at koordinere arbejdet i de regionale komiteer, fastsætte  

 vejledende retningslinier og udtale sig om spørgsmål af  

 principiel karakter, såfremt dette ikke er knyttet til godkendelsen af  

 et konkret forskningsprojekt, 2)	at følge forskningsudviklingen på sundhedsområdet  

 og virke for forståelsen af de etiske problemstillinger, udviklingen  

 kan medføre i forhold til offentligheden, myndigheder m.v., og 3)	at behandle forskningsprojekter, som er forelagt komiteen efter  

 § 9, stk. 3, og virke som klageinstans for de regionale komiteers  

 afgørelser.
§ 25. Den forsøgsansvarlige, der har fået afslag  

 på en ansøgning om godkendelse af et biomedicinsk  

 forskningsprojekt, kan indbringe afgørelsen for den centrale komite  

 senest 30 dage efter afgørelsen fra den regionale komite er modtaget.  

 Et projekt kan ligeledes indbringes for den centrale komite senest 30 dage  

 efter afgørelsen fra den regionale komite af enhver, der er part i  

 sagen i forvaltningslovens forstand.
Den centrale komite skal indenfor  

 fristen i § 10 og § 23, stk.1, nr. 2, træffe  

 afgørelse.
Indbringelsen for den centrale komite skal være  

 skriftlig eller elektronisk sammen med brug af elektronisk signatur, jf. lov  

 om elektroniske signaturer.
Stk. 2. Kan der ikke i den centrale komite opnås enighed  

 om bedømmelsen af et projekt, kan komiteen træffe  

 afgørelse ved almindeligt flertal, såfremt flertallet omfatter  

 et flertal blandt såvel medlemmer, som er aktive inden for den  

 sundhedsvidenskabelige forskning, som de læge medlemmer udpeget til Den  

 Centrale Videnskabsetiske Komite, jf. § 4, stk. 2. Formanden for  

 den centrale komite anses i forbindelse med en afstemning som et medlem, der  

 er aktivt inden for den sundhedsvidenskabelige forskning.
De tre  

 øvrige ministerudpegede medlemmer anses i forbindelse med en  

 afstemning som læge medlemmer.
 Stk. 3. Den centrale komites afgørelse kan ikke  

 indbringes for anden administrativ myndighed.
 § 26. Ministeren for videnskab, teknologi og udvikling  

 kan efter indstilling fra Den Centrale Videnskabsetiske Komite udstede regler  

 om, at behandlingen af projekter inden for specifikke, nye  

 forskningsområder, hvori der ikke indgår kliniske forsøg  

 med lægemidler, kan suspenderes for en nærmere angivet periode,  

 indtil der har fundet en almen etisk eller videnskabsetisk afklaring  

 sted.
Kapitel 8 Finansiering § 27. Udgifterne til de regionale komiteer afholdes af  

 amtskommunerne.
Hovedstadens Sygehusfællesskab afholder en  

 forholdsmæssig del af udgifterne til den regionale komite, der betjener  

 sygehusfællesskabets institutioner.
Til delvis dækning af  

 udgifterne betaler forskningsinstitutioner m.v. samt private firmaer og  

 hospitaler et gebyr pr. projekt til vedkommende amtskommune.
Amtskommunen  

 fastsætter gebyrets størrelse, som ikke må overstige, hvad  

 der svarer til projektets forventede andel af den pågældende  

 komites samlede årlige udgift.
Stk. 2. Den centrale komites udgifter afholdes af ministeren  

 for videnskab, teknologi og udvikling.
Ministeren stiller den fornødne  

 sekretariatsbistand til rådighed.
Stk. 3. Medlemmerne af de regionale komiteer og deres  

 eventuelle suppleanter modtager udgiftsgodtgørelse efter reglerne i  

 den kommunale styrelseslov § 16, stk.10. Amtsrådet kan beslutte,  

 at medlemmerne og deres eventuelle suppleanter herudover ydes diæter og  

 erstatning for dokumenteret tabt arbejdsfortjeneste efter reglerne i  

 § 16 a i den kommunale styrelseslov.
Amtsrådet kan endvidere  

 beslutte, at hvervet som medlem af de regionale komiteer vederlægges  

 med indtil 10.000 kr. årligt, at hvervet som formand for de regionale  

 komiteer vederlægges med indtil 35.000 kr. årligt, og at hvervet  

 som næstformand vederlægges med indtil 30.000 kr. årligt.  

 En vederlagt formand eller næstformand kan ikke samtidig modtage  

 diæter og erstatning for dokumenteret tabt arbejdsfortjeneste.
 Stk. 4. Medlemmerne af den centrale komite og deres eventuelle  

 suppleanter, bortset fra formanden og næstformanden og de tre  

 ministerudpegede medlemmer, ydes diæter, erstatning for dokumenteret  

 tabt arbejdsfortjeneste samt udgiftsgodtgørelse efter reglerne i  

 § 16 a i den kommunale styrelseslov.
Stk. 5. Udgiften til vederlæggelse af medlemmerne af de  

 regionale komiteer og de medlemmer af den centrale komite, der er medlemmer  

 af en regional komite, afholdes af vedkommende amtskommune.
Det samme  

 gælder udgiften til eventuelle suppleanter.
Udgiften til fast vederlag  

 til formanden, næstformanden og de tre ministerudpegede medlemmer i den  

 centrale komite afholdes af ministeren for videnskab, teknologi og  

 udvikling.
 Stk. 6. Ministeren for videnskab, teknologi og udvikling  

 fastsætter regler om de forhold, der er nævnt i stk. 1.
Kapitel 9 Straf § 28. Den, der iværksætter et projekt i strid med  

 §§ 8, 9 og 23, kan straffes med bøde eller fængsel indtil 4  

 måneder.
 Stk. 2. I forskrifter, der udstedes i medfør af loven,  

 kan der fastsættes straf i form af bøde for overtrædelse  

 af bestemmelser i forskriften.
 Stk. 3. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Godtgørelse § 29. Sponsor, eller hvis denne ikke har værneting i  

 Danmark, den forsøgsansvarlige skal betale en godtgørelse  

 på 1.000 kr. til den person, som har deltaget i et projekt  

 iværksat i strid med §§ 8, 9 og 23, eller som ikke har afgivet et  

 informeret samtykke, jf. §§ 16 og 19, eller hvor der ikke er indhentet  

 et stedfortrædende samtykke, jf. § 17, medmindre den  

 forsøgsansvarlige eller sponsor kan dokumentere, at forholdet ikke  

 skyldes fejl fra den forsøgsansvarliges eller sponsors side.
 Stk. 2. Bestemmelsen i stk. 1, berører ikke en persons  

 adgang til erstatning efter dansk rets almindelige regler.
Kapitel 10 Ikrafttræden m.v.
 § 30. Loven træder i kraft den 1. maj 2003.
 Stk. 2. Loven finder anvendelse på behandling af  

 ansøgninger om godkendelse af biomedicinske forskningsprojekter  

 anmeldt efter den 1. maj 2004.
 Stk. 3. Lov om et videnskabsetisk komitesystem og behandling  

 af biomedicinske forskningsprojekter, jf. lovbekendtgørelse nr. 69 af  

 8. januar 1999, ophæves den 1. maj 2004, jf. stk. 2.
 Stk. 4. Regler udstedt i medfør af loven, jf.  

 stk. 3, forbliver i kraft, indtil disse ophæves eller erstattes af  

 nye regler.
 Stk. 5. Medlemmerne af de nuværende komiteer  

 fortsætter deres virke indtil udløbet af deres udpegningsperiode  

 med mulighed for genudpegning, hvis genudpegning kunne ske efter den  

 hidtidige lov.
 Stk. 6. Ministeren for videnskab, teknologi og udvikling  

 fastsætter nærmere regler om overgangsbestemmelserne  

 vedrørende behandling af ansøgninger om godkendelse af  

 biomedicinske forskningsprojekter anmeldt før den 1. maj 2004.
 § 31. Loven gælder ikke for Færøerne og  

 Grønland, men kan ved kongelig anordning sættes i kraft for  

 disse dele af riget med de afvigelser, som de særlige  

 færøske og grønlandske forhold tilsiger.
Bemærkninger til lovforslaget Almindelige bemærkninger Lovforslagets baggrund Da forslag til lov om ændring af lov om et  

 videnskabsetisk komitesystem og behandling af biomedicinske  

 forskningsprojekter (L 5), som omhandlede udpegningsreglerne for  

 komitemedlemmerne, blev fremsat i Folketinget den 5. december 2001 og siden  

 hen vedtaget med lov nr. 1087 af 19. december 2001, blev det samtidig  

 tilkendegivet, at en større ændring af komiteloven ville blive  

 fremsat i folketingssamlingen 2002-2003.
 Baggrunden for forslaget om en større revision af  

 komiteloven er, at der siden komitelovens vedtagelse i 1992 og  

 ændringen af loven i 1996, er høstet en række  

 værdifulde erfaringer med arbejdet i komiteerne, som fra  

 komitesystemets side har givet anledning til ønsker om ændringer  

 af loven.
 Desuden er der på internationalt plan vedtaget nye  

 regelsæt inden for bioetikområdet:
Europarådet vedtog den 19. november 1996  

 konventionen om menneskerettigheder og biomedicin, som Danmark har  

 underskrevet og ratificeret, jf.
Bekendtgørelse af Europarådets  

 konvention af 4. april 1997 om menneskerettigheder og biomedicin.
Rådet for Den Europæiske Union vedtog i  

 januar 2001 et direktiv om god klinisk praksis ved gennemførelse af  

 kliniske forsøg med lægemidler til human brug (herefter  

 GCP-direktivet), jf.
Europaparlamentets og Rådet for Den  

 Europæiske Unions direktiv 2001/20/EF af 4. april 2001, EF-tidende nr.  

 L 121 af 01/01/2001 s. 0034 - 0044. Inkorporering af direktivet i dansk ret  

 skal ske inden 1. maj 2003.
Disse regelsæt skal indarbejdes i komiteloven, for  

 så vidt de er relevante for lovens område og ikke allerede er  

 indføjet heri.
Desuden tages der i lovforslaget højde for  

 reglerne i Europarådets Bioetikkonvention og Helsinkideklarationens2)  anbefalinger i det omfang  

 disse ikke allerede er indarbejdet via GCP-direktivet eller i den  

 eksisterende lovgivning.
 Endelig har arbejdsgruppen om biobanker under Indenrigs-  

 og Sundhedsministeriet afgivet sin redegørelse i maj 2002, jf.  

 betænkning nr. 1414. Redegørelsens konklusioner indeholder en  

 anbefaling om en ændring af komitelovens §§ 6, stk. 3, og 8,  

 stk. 3, som der som led i revisionen også skal tages stilling til.
Komitelovens baggrund Forslag L 59 (jf.
Folketingets Forhandlinger 1991-92, 767,  

 1143, 10538 og 11101) til lov om et videnskabsetisk komitesystem og  

 behandling af biomedicinske forskningsprojekter blev vedtaget den 19. juni  

 1992, jf. lov nr. 503 af 24. juni 1992.
Siden 1979 har der i Danmark eksisteret et videnskabsetisk  

 komitesystem.
Med vedtagelsen af komiteloven i 1992 skete der i vidt omfang  

 en videreførelse af den praksis, som det videnskabsetiske komitesystem  

 havde fastlagt gennem sit ulovhjemlede virke.
Loven blev ændret ved forslag L 179, fremsat den 17.  

 januar 1996 (1. behandling, jf.
Folketingstidende 1995-96, 4048), om  

 ændring af lov om et videnskabsetisk komitesystem og behandling af  

 biomedicinske forskningsprojekter, jf. lov nr. 499 af 12. juni 1996.
I fortsættelse af L 179 nedsatte den daværende  

 regering under sundheds- og forskningsministrene et udvalg, som skulle se  

 på udformningen af de administrative regler vedrørende  

 patientinformation og indhentning af samtykke ved biomedicinske  

 forsøg.
I forlængelse af udvalgets anbefalinger udsendte den  

 daværende forskningsminister 12. oktober 2000 bekendtgørelse nr.  

 935 om information og samtykke ved inddragelse af forsøgspersoner i  

 biomedicinske forskningsprojekter og i tilslutning hertil i november 2000  

 »Vejledning om biomedicinske forsøg«, som findes på www.vtu.dk  

 under Publikationer.
Udvalgsarbejde vedrørende revision af komiteloven Da den planlagte revision af komiteloven indebar en  

 større, teknisk gennemgang af komiteloven, besluttede det  

 daværende IT- og forskningsministerium i efteråret 2001 at  

 nedsætte et udvalg, som skulle gennemgå komitesystemets  

 ønsker til ændringer af loven og samtidig gennemgå den  

 internationale regulering af bioetikområdet med henblik på at  

 afgive anbefalinger om, hvilke ændringer af komiteloven der bør  

 foreslås.
Formålet med udvalgsarbejdet var således at skabe  

 et velfunderet grundlag for lovrevisionen.
 Udvalget blev i kommissoriet anmodet om  

 følgende:
kort at redegøre for den praksis, de regionale og  

 den centrale videnskabsetiske komite har indarbejdet på baggrund af den  

 gældende komitelov, på baggrund af erfaringerne med den gældende  

 lov at klarlægge fordele og ulemper ved den nuværende fordeling  

 af læge og fagkyndige medlemmer i komiteerne, samt eventuelt komme med  

 forslag til ændringer heraf, at klarlægge Den Centrale Videnskabsetiske Komites  

 kompetence i forhold til de regionale komiteer, specielt ved behandling af  

 nye forskningsområder og spørgsmål af principiel karakter,  

 samt eventuelt stille forslag om ændring af loven på dette  

 område, med udgangspunkt i den kommende redegørelse fra  

 Indenrigs- og Sundhedsministeriets arbejdsgruppe om biobanker at  

 undersøge behovet for ændringer i komiteloven og foreslå  

 sådanne ændringer, at undersøge, hvilke krav til ændringer af  

 komiteloven der er nødvendige som følge af EU´s direktiv om god  

 klinisk praksis ved forsøg med lægemidler til human brug, de  

 seneste ændringer af Helsinkideklarationen og Europarådets  

 bioetikkonvention samt hertil hørende protokollater, endelig at overveje justeringer af loven på  

 områderne vedrørende regler om information og samtykke, kontrol  

 af igangværende forskningsprojekter samt gebyrer og  

 honorarer.
Udvalget blev sammensat af statslige og amtslige  

 repræsentanter, repræsentanter fra komitesystemet, Det Etiske  

 Råd, Lægemiddelindustriforeningen og Den Almindelige Danske  

 Lægeforening.
Formand for udvalget blev lektor i sundhedsret, lic. jur.  

 Mette Hartlev, Københavns Universitet.
Udvalget afsluttede sit arbejde med betænkning nr.  

 1413 om de videnskabsetiske komiteer, som i maj 2002 blev afleveret til  

 ministeren for videnskab, teknologi og udvikling.
Betænkningen har  

 været i høring i perioden ultimo maj 2002   primo juli 2002.  

 Betænkningen findes på www.vtu.dk under Publikationer.
Lovforslagets indhold Med henvisning til udvalgets anbefalinger og de  

 høringssvar, der er modtaget som svar på udvalgets  

 betænkning, er lovforslaget udarbejdet med følgende indhold:
Internationale regler Det foreslås, at EU-direktivet om god klinisk  

 praksis (GCP-direktivet), som omfatter forsøg med lægemidler,  

 for så vidt angår sagsbehandlingsfristen på 60 kalenderdage  

 for godkendelse af projekter og beskyttelsesreglerne over for  

 forsøgspersonerne ikke alene skal gælde ved forsøg med  

 lægemidler, men skal gælde for behandlingen af alle typer af  

 videnskabelige forsøg på mennesker.
Det betyder, at direktivets  

 krav til bl.a. sagsbehandlingstid, den videnskabsetiske risikovurdering,  

 information og samtykke i forhold til forsøgspersonerne, herunder  

 mindreårige og personer under personligt værgemål, skal  

 være gældende i alle typer af biomedicinske forsøg  

 på mennesker, før forsøget påbegyndes.
Med dette  

 forslag er det ønsket at stille ensartede krav til  

 sagsbehandlingsfrister og beskyttelsen af forsøgspersoner, uanset hvad  

 forsøget omhandler.
De regler i GCP-direktivet, som vedrører de  

 kvalitative krav til forsøgets dokumentation, gennemførelse og  

 kontrol, foreslås alene at skulle gælde for forsøg med  

 lægemidler, således som direktivet foreskriver.
Dette  

 foreslås på baggrund af, at det i nogle høringssvar over  

 betænkning 1413 er blevet påpeget, at der dels vil være et  

 ressourceproblem ved indførelsen af GCP-direktivet for alle typer af  

 forsøg, dels er det blevet fremhævet, at GCP-direktivet er  

 udviklet med speciel tanke på store internationale  

 lægemiddelforsøg, som er svært overskuelige, og som derfor  

 kræver særlige kvalitetssikringssystemer.
Reglerne om god klinisk  

 praksis vil derfor kunne forekomme overdrevne og formalistiske ved nogle  

 typer af biomedicinske forsøg.
 På baggrund af erfaringerne med GCP-direktivet  

 på området med forsøg med lægemidler kan det  

 så eventuelt senere overvejes at indføre GCP-reglerne for flere  

 eller alle typer af biomedicinske forsøg.
 Komitesystemets sammensætning, kompetencefordeling m.v.
Det foreslås, at den nugældende fordeling  

 mellem de fagkyndige og læge medlemmer i komiteerne opretholdes,  

 således at overvægten af læge medlemmer bevares.  

 Fordelingen mellem fagkyndige og læge medlemmer underbygger  

 komitesystemets omdømme som folkeligt, tillidsskabende organ  

 også uden for landets grænser og dette omdømme er i  

 høj grad forbundet med den høje andel af læge medlemmer i  

 komitesystemet.
De læge medlemmer kan ikke have tilknytning til  

 sundhedsprofessionerne.
Endvidere foreslås det, at ministeren for videnskab,  

 teknologi og udvikling, efter indstilling fra Den Centrale Videnskabsetiske  

 Komite (CVK) kan udstede regler om, at behandling af forsøg inden for  

 specifikke, nye forskningsområder, kan suspenderes i en nærmere  

 angivet periode, indtil der har fundet en almen etisk eller videnskabsetisk  

 afklaring sted.
På lægemiddelområdet har  

 Lægemiddelstyrelsen allerede hjemmel til at stoppe forsøg.
Der  

 er tale om en suspensionsregel, som skal tilgodese behovet for at afklare og  

 drøfte principielle etiske spørgsmål om nye  

 forskningsområder enten i Folketinget, i Etisk Råd eller i CVKs  

 eget regi.
Nye fagligt vanskelige og etisk ømtålelige  

 forskningsområder som for eksempel genteknologi, xenotransplantation og  

 stamcellekloning bør gennemgå en principiel drøftelse,  

 inden de behandles af de regionale komiteer.
Derved hindres også  

 inkonsistens i den videnskabsetiske bedømmelse.
CVK kan således indstille til videnskabsministeren,  

 at bestemte forsøgstyper ikke kan godkendes af de regionale komiteer,  

 indtil de almen etiske problemstillinger eller videnskabsetiske  

 problemstillinger, som forsøget rejser, er afklaret.
Ministeren kan  

 således på baggrund af CVKs indstilling udstede en regel herom.  

 Der er tale om en såkaldt moratorium eller tænkepause i en  

 nærmere angivet periode, indtil drøftelserne har skabt  

 klarhed.
 Det skal i den forbindelse fremhæves, at det er  

 vigtigt, at CVK påtager sig en proaktiv rolle og identificerer de  

 principielle videnskabsetiske problemstillinger, således suspensionen  

 kommer før de almen etiske eller videnskabsetiske problemer  

 opstår i forbindelse med konkrete sager.
 Det foreslås, at de regionale komiteer ikke fremover  

 skal kunne forelægge principielle spørgsmål for den  

 centrale videnskabsetiske komite, jf. den gældende lovs § 7, stk.  

 4. Dette er bl.a. begrundet i, at det ikke vil være muligt at  

 opretholde denne mulighed for de regionale komiteer, såfremt  

 projekterne skal behandles inden for GCP-direktivets sagsbehandlingsfrister.  

 Der vil dog være mulighed for at forelægge principielle  

 spørgsmål, der ikke er knyttet til godkendelsen af et konkret  

 forskningsprojekt.
Komitesystemets opgaver Det foreslås, at bestemmelsen i den gældende  

 komitelovs § 6, stk. 3, ændres således, at den for så  

 vidt angår spørgeskemaundersøgelser og  

 registerforskningsprojekter følger anbefalingen fra  

 biobankarbejdsgruppen, jf.
Redegørelse om biobanker, betænkning  

 nr. 1414 af maj 2002. Spørgeskemaundersøgelser og  

 registerforskningsprojekter, der kun anvender udtræk af biobanker i  

 form af tegnbaserede symboler f.eks. tal, bogstaver m.v. skal således  

 ikke anmeldes til komitesystemet.
Det er alene  

 spørgeskemaundersøgelser og registerforskningsprojekter, hvori  

 der indgår undersøgelse af menneskeligt væv, celler,  

 cellebestanddele m.v., som skal anmeldes til komiteerne.
Begrundelsen for  

 dette forslag er, dels at der er tale om en let administrerbar regel, dels at  

 praksis i komitesystemet har været at indkræve alle  

 spørgeskemaundersøgelser og registerforskningsprojekter med  

 væv til en videnskabsetisk bedømmelse, hvilket kan tages som  

 udtryk for, at det er komiteernes opfattelse, at alle  

 spørgeskemaundersøgelser og registerforskningsprojekter med  

 væv opfylder de i den gældende § 6, stk. 3, angivne  

 belastningskriterier.
Det vil således ikke som i den gældende lov  

 være den forsøgsansvarlige, der ud fra et belastningskriterium,  

 skal vurdere om et projekt skal anmeldes.
 I den gældende § 6, stk. 3, skal  

 spørgeskemaundersøgelser og registerforskningsprojekter nemlig  

 kun anmeldes til en regionale komite, såfremt projektet indeholder et  

 væsentligt element af biomedicinsk forskning eller udgør en del  

 af et projekt, som indeholder et væsentligt element af biomedicinsk  

 forskning, og såfremt projektet for den enkelte forsøgsperson  

 indebærer sundhedsmæssige risici eller på anden måde  

 kan være til belastning for den pågældende person.
Det foreslås, at forsøg på cellelinier  

 eller lignende, der stammer fra et forsøg med indsamling af celler  

 eller væv, som har opnået den nødvendige godkendelse, ikke  

 skal anmeldes.
Dette sker udfra et ønske om at gøre den type  

 forskning operativ for forskningsverdenen, ligesom hensynet til  

 forsøgspersonen er varetaget i og med, der er den nødvendige  

 godkendelse til det oprindelige forsøg.
Endvidere vil det være  

 alt for byrdefuldt for komitesystemet, hvis det skulle godkende alle  

 projekter, hvori der indgår forskning på cellelinier o.lign.
 Det foreslås, at det lovfæstes, at  

 forsøg der medfører eksport af menneskeligt biologisk materiale  

 uden for EU sker med respekt af reglerne i lov om behandling af  

 personoplysninger.
De gældende regler om information til  

 forsøgspersoner opretholdes.
Dette giver større sikkerhed for  

 at alle forsøgspersoner får den nødvendige information i  

 alle projekter.
Endvidere indføres EU-direktivets skærpede  

 beskyttelseskrav af mindreårige og umyndige mv., når disse  

 persongrupper deltager i forsøg.
 Det foreslås, at komiteerne kan dispensere fra  

 kravet om forældresamtykke ved forsøg på 15- 17  

 årige, jf. f.eks. også lov nr. 482 af 1. juli 1998 om patienters  

 retsstilling § 8. Komiteens vurdering skal ske under hensyntagen til  

 forsøgets karakter, belastning, risiko m.v.
 Det forudsættes samtidig i lighed med, hvad der  

 gælder inden for patientretsstillingslovens område, at  

 forældrene samtidig informeres om forsøget.
Det foreslås, at der skabes mulighed for i akutte  

 situationer, såkaldte nødsituationer, at udføre  

 forsøg på personer, der ikke er i stand til at afgive informeret  

 samtykke og hvor stedfortrædende ikke kan indhentes, jf.  

 Helsinkideklarationens artikel 26 og bioetikkonventionens artikel 8.  

 Bestemmelsen foreslås at skulle gælde bevidstløse  

 personer.
Begrundelsen for at åbne for muligheden for at  

 gennemføre forskning i akutte situationer (eksempelvis på  

 bevidstløse uden stedfortrædende samtykke) er, at nyttig  

 forskning og erkendelse til gavn for forsøgsgruppen kun vil kunne  

 opnås ved forsøg på netop denne forsøgsgruppe.  

 Denne mulighed vil få stor betydning for forskning på  

 intensivafdelinger, akutmodtagelser m.v.
Det skal understreges, at der er  

 tale om en absolut undtagelsesregel, som kun kan anvendes, hvor det er  

 tvingende nødvendigt for at opnå ny viden på et  

 område, hvor kun denne persongruppe kan medvirke.
Det foreslås, at multicenterforsøg  

 (forsøg der udføres på flere forsøgssteder og  

 således omfatter flere regionale komiteers område) alene skal  

 anmeldes og godkendes af den komite, som dækker det område, hvor  

 den forsøgsansvarlige har sit virke.
I dag er praksis, at den  

 primære komite, hvor forskeren har sit virke, som led i  

 sagsbehandlingen skal sende projektet til godkendelse hos de øvrige  

 involverede komiteer inden afgørelsen meddeles forskeren.
Set i lyset  

 af de skærpede krav til sagsbehandlingstiden som følge af  

 GCP-direktivet vil denne praksis ikke være mulig at følge inden  

 for den givne tidsramme.
Derudover vil det ud fra en tankegang om  

 administrativ forenkling være hensigtsmæssigt, at kompetencen til  

 at godkende sådanne projekter placeres hos én komite.
Relation til anden lovgivning Lovforslaget skal i øvrigt ses i sammenhæng  

 med indenrigs- og sundhedsministerens kommende forslag om implementering  

 EU-direktivet om god klinisk praksis i lov om lægemidler, jf.
LBK nr.  

 656 af 28. juli 1995 med senere ændringer.
Forslaget forventes fremsat  

 februar I, 2003.
Økonomiske og administrative konsekvenser for stat, amtskommuner  

 og kommuner Udgifterne til de regionale komiteer afholdes af amterne  

 og Københavns/Frederiksberg kommuner.
På baggrund af en  

 opgørelse over lovforslagets administrative meromkostninger er der  

 indgået en aftale mellem Videnskabsministeriet, København og  

 Frederiksberg Kommuner og Amtsrådsforeningen om, at amter/kommunerne  

 kompenseres inden for en samlet økonomisk ramme på 3,4 mio. kr.  

 (helårsvirkning). Merudgifterne afholdes inden for  

 Videnskabsministeriets ramme.
Udgifterne til den centrale videnskabsetiske komite  

 afholdes af staten inden for Videnskabsministeriets ramme.
Som følge  

 af lovforslagets administrative meromkostninger tilføres den centrale  

 komite en merbevilling på kr. 0,8 mio. kr. (helårsvirkning).  

 Merudgifter til honorering af formanden, næstformanden og de tre  

 ministerudpegede medlemmer afholdes inden for en samlet ramme på 0,2  

 mio. kr.(helårsvirkning).
 Merudgifter som følge af dette lovforslag vil ikke  

 blive gebyrfinansieret, jf. regeringens skattestop.
Økonomiske og administrative konsekvenser for erhvervslivet Med lovforslaget indføres EU-direktivets krav til  

 faste sagsbehandlingstider og som sådan en administrativ lettelse for  

 forskere og virksomheder, som anmelder forskningsprojekter til  

 komitesystemet.
Miljømæssige konsekvenser Lovforslaget har ikke miljømæssige  

 konsekvenser.
Forholdet til EU-retten Loven indeholder bestemmelser, der gennemfører dele  

 af Europa-Parlamentets og Rådets direktiv 2001/20/EF af 4. april 2001,  

 EF-tidende nr.
L 121 af 01/01/2001 s. 0034   0044, om indbyrdes  

 tilnærmelse af medlemsstaternes love og administrative bestemmelser om  

 anvendelse af god klinisk praksis ved gennemførelse af kliniske  

 forsøg med lægemidler til human brug.
Høring Fortegnelse over hørte myndigheder m.v. er medtaget  

 som bilag 1.
Samlet vurdering af lovforslagets  

 konsekvenser Positive   

 konsekvenser/mindreudgifter Negative  

 konsekvenser/merudgifter Økonomiske konsekvenser for stat, kommuner og  

 amtskommuner Ingen Som følge af indførelsen af EU-direktivets krav  

 til vurderingen af anmeldte forskningsprojekter forventes en øget  

 udgift for amtskommunerne til sekretariatsbetjeningen af komiteerne.  

 Endvidere forventes en øget udgift for staten til  

 sekretariatsbetjeningen af Den Centrale Videnskabsetiske Komite.
Administrative konsekvenser for stat, kommuner og  

 amtskommuner Ingen Som følge af indførelsen af EU-direktivets krav  

 til vurderingen af anmeldte forskningsprojekter forventes en øget  

 udgift for amtskommunerne og staten til sekretariatsbetjeningen af  

 komiteerne.
Økonomiske konsekvenser  

 for erhvervslivet Ingen Ingen Administrative konsekvenser for erhvervslivet Med lovforslaget indføres EU-direktivets krav til  

 faste sagsbehandlingstider og som sådan en administrativ lettelse for  

 erhvervsvirksomheder, som anmelder forskningsprojekter til  

 komitesystemet.
 Der stilles større krav til omfanget af oplysningerne  

 i anmeldelserne til komitesystemet og som sådan til de  

 erhvervsvirksomheder, som anmelder forskningsprojekter til  

 komitesystemet.
Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Loven indeholder bestemmelser, der gennemfører dele af  

 Europa-Parlamentets og Rådets direktiv 2001/20/EF af 4. april 2001,  

 EF-tidende nr.
L 121 af 01/01/2001 s. 0034   0044, om indbyrdes  

 tilnærmelse af medlemsstaternes love og administrative bestemmelser om  

 anvendelse af god klinisk praksis ved gennemførelse af kliniske  

 forsøg med lægemidler til human brug.
Bemærkninger til de enkelte  

 bestemmelser Kapitel 1 Lovens område   Komitesystemet Til § 1 Forslaget i stk. 1. er en videreførsel  

 af den gældende formålsbestemmelse i § 1, stk. 1, i lov  

 om et videnskabsetisk komitesystem og behandling af biomedicinske  

 forskningsprojekter m.v., således som denne bestemmelse blev affattet i  

 forbindelse med vedtagelsen af lov nr. 503 af 24. juni 1992. Enkelte  

 bestemmelser i lovforslaget omhandler alene kliniske forsøg med  

 lægemidler, jf.
GCP-direktivet, som omhandler kliniske forsøg  

 med lægemidler.
I stk. 2, er indarbejdet GCP-direktivets  

 definition af en etisk komite, jf. direktivets artikel 2 k) i følge  

 hvilken en etisk komite er et uafhængigt organ, der består af  

 personer fra sundhedsprofessionerne og lægmedlemmer.
Således som  

 definitionen af en etisk komite er fastlagt i direktivet, betyder det, at  

 lægmedlemmer ikke kan have tilknytning til sundhedsprofessionerne.
Med  

 det menes, at personer med en professionel sundhedsmæssig baggrund og  

 personer med forskningsinteresser inden for sundhedsprofessionerne ikke kan  

 udpeges som læge medlemmer.
Derved sikres det, at det sundhedsfaglige  

 element ikke kommer til at dominere i komitesystemet.
Stk. 3. Biomedicinske forskningsprojekter kan  

 også foregå på væv, afdøde, fostre, jf.  

 definitionen i § 7, nr. 1, det vil sige forsøg, hvor der ikke  

 medvirker levende mennesker.
Ved sådanne projekter skal komitesystemet  

 påse, at de gennemføres videnskabsetisk forsvarligt, og at der  

 med sådanne projekter skabes mulighed for en ny, værdifuld viden.  

 For levende mennesker handler beskyttelsesinteressen om rettigheder,  

 sikkerhed, integritet, autonomi o.lign.
For de døde, fostre, væv  

 m.v. er beskyttelsesinteressen en anden, idet der ikke direkte er en person  

 at beskytte.
I stk. 3 præciseres det således, at det  

 videnskabsetiske komitesystem også, hvor der ikke er tale om  

 beskyttelsen af en forsøgsperson - altså et levende menneske - i  

 forbindelse med et projekt, skal sikre at forsøg på fostre,  

 afdøde, væv m.v. foregår videnskabsetisk forsvarligt  

 samtidig med at der skabes mulighed for at udvikle ny, værdifuld  

 viden.
I stk. 3 fastsættes ligeledes komitesystemets  

 opgave, som den fremgår af direktivets artikel 2 k). Opgaven er at  

 sikre, at personer, der deltager i et forsøg, beskyttes med hensyn til  

 rettigheder, sikkerhed og velfærd, samt over for offentligheden at  

 tilkendegive denne beskyttelse bl.a. ved at fremsætte udtalelser om  

 forsøgsprotokollen, forsøgslederens egnethed, faciliteter, de  

 metoder og det materiale, der skal anvendes for at informere  

 forsøgspersonerne med henblik på at opnå deres informerede  

 samtykke.
Endelig er den gældende lovs § 1, stk. 2, markering  

 af, at der ved biomedicinske forskningsprojekter skal skabes mulighed for  

 udvikling af ny, værdifuld viden, bibeholdt.
Til § 2 Forslaget er en videreførsel af den gældende  

 bestemmelse i § 2, stk. 1, i lov om et videnskabsetisk komitesystem  

 og behandling af biomedicinske forskningsprojekter m.v., således som  

 denne bestemmelse blev affattet i forbindelse med vedtagelsen af lov nr. nr.  

 503 af 24. juni 1992.
 Stk. 2, er ændret med lov nr. 145 af 25. marts  

 2002 som følge af sammenlægningen af de bornholmske  

 kommuner.
Til § 3 Forslaget er en videreførsel af § 3,  

 således som denne bestemmelse blev affattet i forbindelse med  

 vedtagelsen af lov nr. 499 af 12. juni 1996 med den ændring af  

 § 3, stk. 1 og stk. 3, som følger af lov nr. 1087 af 19. december  

 2001, hvorefter Statens Sundhedsvidenskabelige Forskningsråd blev  

 ændret til relevante forskningsfaglige fora.
 Endvidere blev der med lov nr. 1087 af 19. december 2001  

 indføjet et nyt stk. 2, som i dette forslag er præciseret  

 med henvisning til bemærkningerne til lovforslagets § 1, stk. 2,  

 om at læge medlemmer af komiteerne ikke kan have tilknytning til  

 sundhedsprofessionerne.
I stk. 4, foreslås efter ønske  

 fra komitesystemet ændret således, at der kun kan vælges en  

 næstformand, hvilket også betyder, at formandskabet i de  

 regionale komiteer og den centrale komite sammensættes ens.
Det er  

 samtidig præciseret, at formandskabet skal bestå af et fagkyndigt  

 medlem og et læg medlem.
Bestemmelsen om, at den regionale komite skal udarbejde  

 vedtægter videreføres i stk. 5, blandt andet af  

 hensyn fastsættelse af quorum regler; det vil sige reglerne om det  

 antal medlemmer, der skal være til stede for at en afgørelse  

 gyldigt kan træffes.
For at sikre ensartethed skal den centrale komite  

 godkende de regionale komiteers vedtægter.
 I stk. 6, foreslås efter opfordring fra  

 komitesystemet, at der gives mulighed for at udpege suppleanter for  

 medlemmerne af de regionale komiteer.
Det foreslås, at der i et nyt stk. 7,  

 indføres en overgangsregel, således at de afgående  

 komiteer kan virke, indtil de nye komiteer er konstituerede efter et  

 amtsrådsvalg.
Derved undgås den uhensigtsmæssige situation,  

 hvor komitesystemet i en periode ikke er i stand til at behandle anmeldte  

 forskningsprojekter, fordi de afgående komiteer ikke længere er i  

 funktion.
Endvidere er overgangsreglen nødvendig, for at  

 komitesystemet kan leve op til kravet om, at anmeldte projekter skal  

 behandles inden for en frist af 60 kalenderdage, jf.
GCP-direktivet om  

 sagsbehandlingstider.
Til § 4 Forslaget er en videreførsel af § 4,  

 stk. 1, således som vedtaget med lov 1087 af 19. december  

 2001.
Ved sammensætning af den centrale videnskabsetiske  

 komite følges reglerne i lov om ligestilling af kvinder og mænd  

 § 8, jf.
LBK nr. 553 af 2. juli 2002.
Stk. 3, videreføres således som  

 den blev affattet ved lov nr. 1087 af 19. december 2001, hvorefter formanden  

 for den centrale komite fremover udpeges af ministeren for videnskab,  

 teknologi og udvikling.
Ved statslige forskningsinteresser, forstås  

 forskningsinteresser, der hovedsagelig finansieres med statslige midler.
I stk. 6, gives der mulighed for at udpege  

 suppleanter for medlemmerne.
Bestemmelsen vil kun blive benyttet efter  

 anbefaling fra Amtsrådsforeningen, jf. forslagets  

 finansieringsbestemmelse § 27.
I et nyt stk. 7, indføjes en  

 overgangsregel, således at den afgående centrale komite kan  

 virke, indtil den nye centrale komite er konstitueret efter et  

 amtsrådsvalg.
Derved undgås den uhensigtsmæssige situation,  

 hvor komiteen i en periode ikke er i stand til at behandle anmeldte  

 forskningsprojekter, fordi den afgående komite ikke længere er  

 fungerende.
Endvidere er overgangsreglen nødvendig, for at den  

 centrale komite kan leve op til kravet om, at projekter, som behandles af den  

 centrale komite, behandles inden for en frist af 60 kalenderdage, jf.  

 GCP-direktivet om sagsbehandlingstider.
Til § 5 Stk. 1, er en videreførsel af den  

 gældende lovs § 10, som blev vedtaget i forbindelse med L 59,  

 forslagets § 9, jf. bemærkningerne FT, side 1145. Heraf  

 fremgår, de regionale komiteers almindelige oplysende og debatskabende  

 kompetence.
Bestemmelsen forudsætter, at de regionale komiteer af egen  

 drift kan tage spørgsmål op og meddele sig til offentligheden,  

 når de skønner, at der foreligger etiske problemer af en  

 sådan karakter, at en offentlig meningsudveksling er  

 ønskelig.
Stk. 2, er en videreførsel af den  

 gældende lovs § 5, som denne blev affattet med L 59 i 1992, jf.  

 forslagets § 4. Af bemærkningerne til § 4 fremgik, at  

 samarbejdet mellem den centrale komite og Det Etiske Råd kan ske ved  

 fælles møder samt ved møder mellem formænd og  

 næstformænd for de respektive organer, men i øvrigt er  

 formen ikke tilsigtet fastlagt ved lov.
Herudover kan de to organer i  

 fællesskab løbende udarbejde rapporter om principielle etiske  

 problemstillinger, som har været drøftet i fællesskab, jf.  

 også dette lovforslags § 26.
 Det vil i øvrigt være naturligt, at  

 komitesystemet også løbende drøfter relevante  

 samarbejdsflader m.v. med Lægemiddelstyrelsen i forbindelse med  

 tilrettelæggelsen af godkendelsen af biomedicinske forskningsprojekter,  

 som omhandler forsøg med lægemidler på mennesker.
Til § 6 Denne bestemmelse er en videreførsel af den  

 gældende lovs § 13. Bestemmelsen blev vedtaget med den  

 første komitelov i 1992 og af bemærkningerne til L 59 og  

 forslagets § 12, FT. side 1146, fremgik, at beretningernes  

 væsentligste formål vil være at sikre offentligheden  

 løbende indseende med, hvilke problemer komiteerne behandler, og  

 hvilke synspunkter der har været lagt til grund for vurderingen.
Den gældende lovs § 9, stk. 4,  

 udgår, da bestemmelsen ikke har været anvendt i praksis.  

 § 9, stk. 4, har følgende ordlyd: »Emnet eller emnerne for  

 den årlige redegørelse fastlægges efter nærmere  

 aftale med forskningsministeren.« Med formuleringen i § 6 er det meningen at samle  

 pligterne for de regionale komiteer og den centrale komite til at afgive  

 redegørelser, årsberetninger m.v., jf. den gældende lovs  

 § 9, stk. 3 og 4, og § 13.
Kapitel 2 Definitioner § 7 indeholder definitioner af en række  

 centrale begreber i forhold til GCP-direktivet.
Med definitionerne sikres  

 det, at der sker en korrekt implementering af direktivets bestemmelser.
Til § 7 I lovforslagets definitionsbestemmelse er, de regler, som  

 der henvises til nedenfor, beskrevet.
 1)	biomedicinske forskningsprojekter, jf. den gældende lovs  

 § 6, stk. 1, og kliniske forsøg med lægemidler, jf.  

 GCP-direktivet artikel 1, stk. 4, og artikel 2 a).
2)	multicenterforsøg, jf.
GCP-direktivets artikel 2 b). I  

 definitionen er præciseret, at der kan være forskellige  

 forsøgsansvarlige, som det fremgår af direktivet eller én  

 forsøgsansvarlig med en koordinerende rolle.
3)	sponsor, jf.
GCP-direktivets artikel 2 e).
4)	den forsøgsansvarlige, som i GCP-direktivets artikel 2 e) er  

 benævnt investigator.
En forsøgsansvarlig kan således  

 være ph.d. - studerende, have afsluttet sin ph.d. afhandling eller  

 være ansat som forsker inden for den videnskabelige stillingsstruktur  

 ved universiteterne, i hospitalsvæsenet eller i den private sektor.  

 Hvis et forsøg gennemføres af et hold på et  

 forsøgssted, er den forsøgsansvarlige den, der er leder af  

 holdet og kan benævnes den hovedforsøgsansvarlige.
5)	forsøgsprotokol, jf.
GCP-direktivets artikel 2 h). Til  

 definitionen er tilføjet nogle præciseringer efter ønske  

 fra komitesystemet.
6)	forsøgsperson, jf.
GCP-direktivets artikel 2 i). Der kan  

 være tale om en patient eller en rask person.
 7)	voksen varigt inhabil, en person, som er omfattet af definitionen i  

 værgemålslovens § 5, hvor der ikke er iværksæt  

 værgemål. § 5 omfatter personer, der på grund af  

 sindssygdom, herunder svær demens, eller hæmmet psykisk udvikling  

 eller anden form for svækket helbred er ude af stand til at varetage  

 sine anliggender.
8)	informeret samtykke, jf.
GCP-direktivets artikel 2 j).
 9)	hvis det drejer sig en person, der ikke er i stand til at give sit  

 samtykke, afgives et stedfortrædende samtykke af den  

 pågældendes værge eller forældremyndighedens  

 indehaver, eller nærmeste pårørende sammen med den  

 praktiserende læge alternativt embedslægen, jf. også  

 lovforslagets § 17.
Ved nærmeste pårørende forstås  

 forsøgspersonens samlevende ægtefælle eller samlever,  

 slægtninge i lige linie og søskende.
En konkret vurdering vil  

 afgøre, hvem der blandt disse er den nærmere  

 pårørende.
Efter omstændighederne, og navnlig hvor der  

 ikke findes ægtefælle, samlever eller børn, vil  

 slægtninge, som forsøgspersonen er nært knyttet til eller  

 nært besvogret med, også kunne betragtes som nære  

 pårørende.
Det er væsentligt, at den, der afgiver  

 stedfortrædende samtykke, nyder forsøgspersonens tillid og  

 kender denne godt.
En nær ven kan derfor i nogle tilfælde afgive  

 et stedfortrædende samtykke.
Forsøgsprotokollerne eller  

 samtykkeerklæringen skal indeholde oplysninger om den  

 pårørendes faktiske tilknytning til den inhabile voksne.
Den  

 brede definition af nævnte pårørende skal ses i  

 sammenhæng med, at deres samtykke ikke kan stå alene, jf.  

 nedenfor.
Når der afgives stedfortrædende samtykke i forbindelse med  

 forsøg på voksne varigt inhabile, skal der for at sikre den  

 voksne inhabile en ekstra beskyttelse tillige indhentes samtykke fra den  

 praktiserende læge, alternativt embedslægen.
Det vil sige en  

 person, som i kraft af sin ansættelse eller professionelle funktion i  

 forhold til den voksne inhabile er bekendt med eller kan gøre sig  

 bekendt med dennes forhold.
Et stedfortrædende samtykke kræver i  

 denne situation således to personers medvirken.
Dette forslag skal  

 sikre, at samtykket til den voksne inhabiles deltagelse i forsøg  

 forvaltes på en måde, der ikke vil skade forsøgspersonen,  

 jf. også princippet i lov nr. 482 af 1. juli 1998 om patienters  

 retsstilling, § 9, stk. 4, hvorefter embedslægen kan  

 optræde som kontrol- og omsorgsperson for patienten i  

 ekstraordinære situationer.
Forslaget skal ses i sammenhæng med, at der i nogle situationer  

 kan være behov for en yderligere beskyttelse, da en  

 pårørende ikke i alle situationer har den nødvendige  

 indsigt til at kunne fremme og sikre den inhabiles interesse og  

 velfærd.
Endvidere handler en pårørende ikke efter  

 offentlig beskikkelse og har ikke en legal pligt til at varetage den  

 pågældendes interesser.
Det er væsentligt, at der er tillid  

 til, at det stedfortrædende samtykke er givet af personer, som sikrer  

 og fremmer den inhabiles interesser og velfærd.
Dette fremhæves i  

 Europarådets Rekommandation R (99) 4 on Principles Concerning the Legal  

 Protection of Incapable Adults.
 10)	forskningsbiobank, følger definitionen i Redegørelse  

 om biobanker, Betænkning nr. 1414, suppleret med en præcision af,  

 at der er tale om en biobank til brug for forskning.
Kapitel 3 Anmeldelse og tilladelse Til § 8 Stk. 1. Bedømmelsen i de videnskabsetiske  

 komiteer omfatter som udgangspunkt alle biomedicinske forskningsprojekter,  

 uanset hvilket menneskeligt materiale de udføres på, jf.  

 lovforslagets definition i § 7, nr. 1, og tillige bemærkningerne  

 til L 59, fremsat den 23. oktober 1991, §§ 5 og 6, jf. dog dette  

 forslags § 8, stk. 3 og 4.
Ved biomedicinske forskningsprojekter forstås  

 primært forskning inden for de lægevidenskabelige fag, den  

 kliniske og den socialmedicinsk-epidemiologiske forskning.
Begrebet omfatter,  

 ud over forskningen af de somatiske sygdomme, tillige de psykiatriske og de  

 klinisk-psykologiske sygdomme og tilstandsformer.
Herudover inddrages  

 tilsvarende odontologisk og farmaceutisk forskning under begrebet, jf.  

 bemærkningerne til L 59, fremsat den 23. oktober 1991, §§ 5 og  

 6.
Undervisningsopgaver med videre kan være omfattet af  

 definitionen af biomedicinsk forskning, og komiteerne vurderer konkret,  

 hvorvidt sådanne er anmeldelsespligtige.
Der findes i »Vejledningen om  

 biomedicinske forsøg« fra november 2000, side 13, se  

 www.vtu.dk/Publikationer en beskrivelse af, hvilke forskningsprojekter der er  

 omfattet af den gældende lov.
Der er krav om skriftlighed ved anmeldelsen af et  

 forskningsprojekt til videnskabsetisk bedømmelse.
Med forslaget gives  

 der også mulighed at benytte elektronisk post og anvende elektronisk  

 signatur, når et projekt anmeldes til det videnskabsetiske  

 komitesystem.
Denne ændring sker med henvisning til regeringens  

 lovmoderniseringsarbejde, som tager sigte på at ændre eller  

 ophæve formkrav mv. i lovgivningen, som unødigt hindrer brugen  

 af digital kommunikation.
Regeringens initiativ er en opfølgning  

 på delbetænkning nr. 1400/2000 om e-signatur og formkrav i  

 lovgivningen, som et udvalg under Justitsministeriet har afgivet.
Under  

 hensyn til sagens karakter foreslås det, at der skal være tale om  

 elektroniske signaturer, der sikrer identiteten af personen og at samtykket  

 ikke er forvansket el.lign. undervejs.
 I stk. 2, implementeres GCP-direktivets  

 artikel 7. I dag fastlægges proceduren for behandling af  

 multicenterforsøg, som er forsøg, der omfatter flere  

 forskningssteder fra mere end én regional videnskabsetisk komites  

 område, af Den Centrale Videnskabsetiske Komite, jf. den gældende  

 lovs § 6, stk. 4.
Praksis har således hidtil været, at et  

 multicenterprojekt anmeldes til den komite, hvor forskeren har sit virke.  

 Denne »primære« komite forestår al sagsbehandling og giver den  

 endelige godkendelse.
Primærkomiteen sender som led i sagsbehandlingen  

 projektet til godkendelse (høring) hos de øvrige involverede  

 komiteer inden afgørelsen meddeles forskeren.
Dette forlænger  

 typisk sagsbehandlingstiden med 4 uger.
Det foreslås, at multicenterforsøg fremover -  

 for at nedsætte sagsbehandlingstiden i overensstemmelse med  

 GCP-direktivet  anmeldes til og godkendes af den komite, hvor den  

 forsøgsansvarlige har sit virke.
Det er den forsøgsansvarlige,  

 der koordinerer et forsøg, eller de forskellige  

 forsøgsansvarlige, der skal anmelde forsøget.
Den godkendende  

 komite forpligtes til at orientere de øvrige involverede komiteer,  

 herunder Den Centrale Videnskabsetiske Komite om afgørelsen.
Herved  

 sikres, at komitesystemet får en generel erfaring med  

 godkendelsespraksis i multicentersager.
 Det følger af direktivets artikel 7, sidste pkt.,  

 at når det drejer sig om multicenterforsøg, der  

 gennemføres i flere medlemsstater, afgives der lige så mange  

 enkeltudtalelser, som der er medlemsstater involveret i det  

 pågældende forsøg.
Stk. 3. Det foreslås, at den  

 gældende bestemmelse i § 6, stk. 3, ændres  

 således, at anmeldelsen af spørgeskemaundersøgelser og  

 registerforskningsprojekter følger anbefalingen fra  

 biobankarbejdsgruppen, jf.
Redegørelse om biobanker, betænkning  

 nr. 1414 af maj 2002. Der er tale om en forenkling og tydeliggørelse  

 af bestemmelsen.
Spørgeskemaundersøgelser og  

 registerforskningsprojekter, der kun anvender udtræk af biobanker i  

 form af tegnbaserede symboler: tal, bogstaver m.v., skal således ikke  

 anmeldes til komitesystemet.
Det er alene  

 spørgeskemaundersøgelser og registerforskningsprojekter, hvori  

 der indgår undersøgelse af menneskeligt væv, celler,  

 cellebestanddele m.v., som skal anmeldes til komiteerne.
Begrundelsen for dette forslag er dels, at der er tale om  

 en let administrerbar regel, dels at praksis i komitesystemet hidtil har  

 været at indkræve alle spørgeskemaundersøgelser og  

 registerforskningsprojekter med væv til en videnskabsetisk  

 bedømmelse.
Det kan tages som udtryk for, at det er komiteernes  

 opfattelse, at alle spørgeskemaundersøgelser og  

 registerforskningsprojekter med væv opfylder de i den gældende  

 lovs § 6, stk. 3, angivne belastningskriterier.
Vurderingen af om  

 spørgeskemaundersøgelsen eller registerforskningsprojektet  

 indeholder et væsentligt element af biomedicinsk forskning, og om  

 projektet for den enkelte forsøgsperson indebærer  

 sundhedsmæssige risici eller på anden måde kan være  

 til belastning for den pågældende person foretages i dag af den  

 enkelte anmelder, hvilket ikke findes hensigtsmæssigt.
Med dette  

 forslag præciseres, hvilke projekter der er anmeldelsespligtige.
I stk.4, er foreslået en ny bestemmelse, som  

 tager sigte på, at forsøg på cellelinier eller lignende,  

 som stammer fra et forsøg med indsamling af celler eller væv,  

 der har opnået den fornødne godkendelse, ikke skal anmeldes til  

 komitesystemet.
Med »eller lignende« menes f.eks. cellekulturer.
Hvis det  

 ikke kan dokumenteres, at der foreligger en fornøden godkendelse, skal  

 projektet anmeldes.
Det er den forsøgsansvarlige, der har bevisbyrden  

 for om den fornødne godkendelse foreligger.
Med forslaget vil komitesystemet ikke blive belastet af en  

 stor andel af projekter, der baserer sig på ukontroversiel forskning  

 på basis af cellelinier, der må betragtes som  

 laboratoriekulturer.
Endvidere tager bestemmelsen med formuleringen »den  

 fornødne godkendelse« også højde for, at der kan  

 være tale om forsøg på importerede cellelinier eller  

 laboratoriekulturer erhvervet fra andre lande, som i afsenderlandet har  

 opnået den fornødne godkendelse til brug for forsøg.
 Det fremgår af forslagets § 7, at al indsamling  

 af humant væv med henblik på forskning skal anmeldes og godkendes  

 af komitesystemet, og forsøgspersonen skal afgive informeret samtykke  

 eller stedfortrædende samtykke, jf. forslagets §§ 16 og 17. Det  

 indsamlede humane væv kan give anledning til et meget stort antal  

 forskningsprojekter med udgangspunkt i f.eks. den samme cellelinie.
Forsøg på sådanne cellelinier skal ikke  

 anmeldes til komitesystemet, idet en sådan anmeldelsespligt  

 fører til en unødig belastning af komitesystemet med deraf  

 følgende risiko for manglende fokus på og ressourcer til de  

 reelle videnskabsetiske problemstillinger.
Hensynet til  

 forsøgspersonen er tilgodeset, idet det lægges til grund, at  

 personen har afgivet informeret samtykke til det oprindelige forsøg om  

 indsamling af væv og de deraf afledte forsøg.
Her  

 forudsættes det, at det oprindelige informerede samtykke er givet med  

 den information, at forsøgspersonens væv evt. kan bruges som  

 cellelinier, der under personens navn eller i anonymiseret form kan anvendes  

 til forsøg i flere lande.
 Med andre ord, hvis en cellelinie oprindelig er erhvervet  

 gennem en blod- eller vævsprøve som led i et forsøg, der  

 er anmeldt og godkendt i en videnskabsetisk komite, og hvor  

 forsøgspersonen har afgivet informeret samtykke, skal der ikke  

 foretages anmeldelse af hvert enkelt forsøg, der siden hen  

 udføres med denne cellelinie, da forsøgspersonen i sit  

 oprindelige samtykke har accepteret, at cellelinien må indgå i  

 forsøg.
I stk. 5, bemyndiges ministeren til at  

 fastsætte nærmere regler om de forhold, der er nævnt i stk.  

 4. Det kan eksempelvis dreje sig regler om indhentning af fornyet samtykke i  

 de tilfælde, hvor der kan være tale om, at den afledte forskning  

 på cellelinier ikke var kendt på tidspunktet, da der blev afgivet  

 informeret samtykke til det oprindelige forsøg, jf. også  

 forslagets § 26, hvorefter der er en mulighed for i en periode at  

 suspendere visse forsøg, indtil der har fundet en almen etisk eller  

 videnskabsetisk afklaring sted.
Da den videnskabelige udvikling på det  

 område, der omhandles af § 8, stk. 4, er meget dynamisk, er  

 bemyndigelsesbestemmelsen tænkt rummeligt, således at  

 begrebsforståelsen af »cellelinier eller lignende« løbende kan  

 præciseres ligesom nærmere regler kan fastsættes.
I  

 forbindelse med udstedelse af regler i medfør af stk. 5, vil  

 komitesystemet blive inddraget i høringen.
Bemyndigelsen kan  

 også bruges til at begrænse adgangen til forsøg på  

 cellelinier, der kommer fra lande med en betryggende godkendelsesordning.
Til § 9 For biomedicinske forskningsprojekter gælder, at  

 disse ikke må iværksættes, før der er foretaget en  

 godkendelse af en videnskabsetisk komite.
Ved forsøg med  

 lægemidler skal Lægemiddelstyrelsen også godkende  

 forsøget.
 Iværksættelse i strid med disse regler er  

 sanktioneret med straf i form af bøde eller fængsel i forslagets  

 § 28 og godtgørelse til forsøgspersonerne, jf. forslagets  

 § 29.
Ved kliniske forsøg med lægemidler  

 foreslås det, at komitesystemet og Lægemiddelstyrelsen, som de  

 kompetente myndigheder i forbindelse med et forskningsprojekts godkendelse,  

 etablerer en samarbejdsform, således at der løbende er en dialog  

 mellem de to myndigheder i forbindelse med behandlingen af et konkret  

 forskningsprojekt.
Da det formentlig kan være vanskeligt at nå en  

 forskudt sagsbehandling inden for den givne frist er en mulighed, at  

 anmeldere af forskningsprojekter med lægemiddelforsøg får  

 oplysning om, at ansøgning skal indleveres både til  

 Lægemiddelstyrelsen og komitesystemet, således at de to  

 sagsbehandlingsforløb kan ske parallelt.
 Det følger i øvrigt af EU-direktivet om god  

 klinisk praksis artikel 11, stk.1, d), at Lægemiddelstyrelsen skal  

 oprette en europæisk database, hvortil de kompetente myndigheder skal  

 have adgang, og heri skal de videnskabsetiske komiteer bl.a. indberette den  

 positive udtalelse.
I forsøg med lægemidler, beskriver  

 GCP-direktivet i artikel 9 den procedure, der skal følges i  

 forbindelse med påbegyndelse af et forsøg.
I praksis vil denne  

 procedure udmøntes ved, at der skal foreligge en skriftlig tilladelse  

 fra såvel den videnskabsetiske komite som Lægemiddelstyrelsen,  

 før forsøget påbegyndes.
De to myndigheder bør  

 således etablere en samarbejdsform, der muliggør en koordinering  

 i forbindelse med godkendelse af lægemiddelforsøg.
Er der  

 uenighed mellem en komite og Lægemiddelstyrelsen om en  

 afgørelse, kan forsøget ikke iværksættes.
Komiteen  

 forpligtes til at orientere Lægemiddelstyrelsen om sin  

 afgørelse, jf. stk. 2.
Stk. 3. Hvis der i den regionale komite ikke kan  

 opnås enighed om et projekt henvises det til Den Centrale  

 Videnskabsetiske Komite, jf. også muligheden i dag i den gældende  

 bestemmelse i § 7, stk. 4. Bestemmelsen forudsætter som  

 hidtil, at komiteerne ikke træffer deres afgørelse ved  

 afstemninger, men ad argumentationens vej søger at opnå enighed  

 i bedømmelsen.
I denne situation må forsøget ikke  

 iværksættes, før den centrale komites afgørelse  

 foreligger, hvilket gælder såvel lægemiddelforsøg  

 som øvrige forsøg.
 Det foreslås, at der ikke fremover vil være  

 mulighed for, at den regionale komite forelægger principielle  

 spørgsmål for Den Centrale Videnskabsetiske Komite, jf. den  

 gældende lovs § 7, stk. 4, når det principielle  

 spørgsmål er knyttet til behandlingen af et konkret  

 forskningsprojekt, jf. dog forslagets § 24, nr.1. Dette begrundes med,  

 at denne procedure forlænger sagsbehandlingstiden væsentligt,  

 hvilket betyder, at den regionale komite ikke vil kunne træffe  

 afgørelse inden for den skærpede frist, der stilles til  

 sagsbehandlingen som følge af GCP-direktivet.
Stk. 4. Denne bestemmelse foreslås  

 videreført som formuleret i den gældende lovs § 7,  

 stk. 5, med tilføjelsen som følger af direktivets artikel  

 4 h) og 5 g), som bestemmer, at når forsøgspersonen er  

 mindreårig, under personligt værgemål eller varigt inhabil  

 skal der indhentes særlig ekspertise fra pædiatere og eksperter  

 med viden om den særlige tilstand, personen befinder sig i.
Ved voksne  

 varigt inhabile forstås personer, som er omfattet af den medicinske  

 afgrænsning i værgemålsloven § 5, jf. samme lov  

 § 46. Midlertidigt inhabile kan være omfattet af lovforslagets  

 § 20.
Til § 10 Forslagets § 10 implementerer GCP-direktivets artikel  

 6, stk. 5- 7, om frister for sagsbehandlingstiden.
Ved »dage«  

 forstås kalenderdage.
Med den gældende komitelov eksisterer et to-strenget  

 system for godkendelse af forsøg med lægemidler.
Efter den  

 gældende lovs § 7, stk. 3, afgiver den videnskabsetiske komite,  

 senest 6 uger efter, at komiteen har kunnet foretage bedømmelse,  

 indstilling til Lægemiddelstyrelsen, der giver den endelige tilladelse  

 til iværksættelse af projektet.
Med implementeringen af GCP-direktivets tidsfrister skal  

 de videnskabsetiske komiteer og Lægemiddelstyrelsen, når der er  

 tale om forsøg med lægemidler, inden for 60 kalenderdage regnet  

 fra modtagelsen af en behørigt udformet ansøgning, meddele  

 ansøgeren svar på, om projektet kan godkendes eller ej.
Med  

 behørigt udformet ansøgning menes en ansøgning, der  

 indeholder de oplysninger, som komitesystemet skal modtage for at kunne  

 foretage en videnskabsetisk bedømmelse, jf. kapitel 4.
 Fristen på 60 kalenderdage begynder forfra i  

 tilfælde af, at den regionale komites afgørelse ankes til Den  

 Centrale Komite efter forslagets § 25 og hvor der er uenighed i den  

 regionale komite, jf. forslagets § 9, stk. 3. Ved »modtagelsen«  

 forstås det tidspunkt, hvor ansøgningen er kommet frem til  

 komiteens adresse.
I lovforslaget lægges tillige op til, at fristen  

 skal gælde for alle biomedicinske forskningsprojekter, selvom  

 direktivet alene foreskriver tidsfristen som et krav i forhold til  

 forsøg med lægemidler.
For dette synspunkt taler et ønske  

 om at sikre en hurtig, konsistent og forudsigelig sagsbehandling i alle typer  

 af forsøg.
Herudover et ligebehandlingssynspunkt, hvorefter  

 lægemiddelforsøg og andre biomedicinske forskningsprojekter  

 bør have den samme prioritet i den videnskabsetiske  

 sagsbehandling.
Stk. 2. Fristen på 60 kalenderdage i henhold  

 til stk. 1, kan ikke forlænges, medmindre der er tale om  

 forsøg med genterapi eller somatisk celleterapi eller om  

 lægemidler, der indeholder genmodificerede organismer.
I så  

 tilfælde kan fristen forlænges med højst 30 kalenderdage.  

 Fristen på i alt 90 kalenderdage kan forlænges med yderligere 90  

 kalenderdage i tilfælde af høring af et offentligt råd  

 eller nævn, som eksempelvis Bivirkningsnævnet.
Man kunne  

 også forestille sig, at Etisk Råd kunne blive inddraget i  

 sådan en høring.
Ved xenogen celleterapi gælder der ingen  

 tidsmæssige begrænsninger i fristen for meddelelse af  

 tilladelse.
Stk. 3. Inden for den periode, hvor  

 ansøgningen om godkendelse behandles i den videnskabsetiske komite og  

 Lægemiddelstyrelsen, hvor der er tale om forsøg med  

 lægemidler, kan komiteen én gang anmode om supplerende  

 oplysninger til ansøgningen, uanset om denne er behørigt  

 udformet.
Fristen for komiteen i stk. 1 og 2 afbrydes, indtil de  

 supplerende oplysninger er modtaget.
I den situation vil det også  

 være i ansøgerens interesse hurtigt at fremskaffe de supplerende  

 oplysninger, således at sagsbehandlingen kan fremmes.
Kapitel 4 Komitesystemets opgaver Til § 11 Komitesystemets opgaver er opregnet i den gældende  

 lovs § 8. Bestemmelsen fastsætter de principielle, overordnede  

 elementer, der skal indgå i komitebedømmelsen.
Der er tale om en  

 rammebestemmelse.
Som det fremgår af bemærkningerne til  

 lovforslag 59, fremsat den 23. oktober 1991, § 7, Folketingstidende side  

 1142, begrænser den videnskabsetiske bedømmelse sig ikke til en  

 vurdering af, om relevante krav til information og samtykke er opfyldt, men  

 omfatter tillige forsøgets »rent videnskabelige« indhold og  

 metodik.
 GCP-direktivet opregner i artiklerne 3, 4, 5 og 6 en  

 række supplerende krav til den videnskabsetiske behandling af  

 lægemiddelforsøg.
Det foreslås, at GCP-direktivet, som alene omfatter  

 forsøg med lægemidler, for så vidt angår  

 beskyttelsesreglerne over for forsøgspersonerne skal være  

 gældende for behandlingen af alle typer af videnskabelige forsøg  

 på mennesker.
Det betyder, at direktivets krav til bl.a. den  

 videnskabsetiske risikovurdering, information og samtykke i forhold til  

 forsøgspersonerne, herunder mindreårige og personer under  

 personligt værgemål, foreslås at skulle gælde i alle  

 typer af biomedicinske forskningsprojekter på mennesker.
Med dette  

 forslag er det ønsket at stille ensartede krav til beskyttelsen af  

 forsøgspersoner, uanset hvad forsøget omhandler.
De regler i GCP-direktivet, som vedrører de  

 kvalitative krav til forsøgets dokumentation, gennemførelse og  

 kontrol foreslås alene at skulle gælde for klinisk forsøg  

 med lægemidler, således som direktivet foreskriver.
Dette sker ud  

 fra overvejelser om anvendelsen af ressourcer.
Det er endvidere blevet  

 fremhævet, at GCP-direktivet er udviklet med speciel tanke på  

 store internationale lægemiddelforsøg, som er svært  

 overskuelige, og som derfor kræver særlige  

 kvalitetssikringssystemer.
Reglerne om god klinisk praksis vil derfor kunne  

 forekomme overdrevne og formalistiske ved nogle typer af biomedicinske  

 forskningsprojekter.
 På baggrund af erfaringerne med GCP-direktivet  

 på området med forsøg med lægemidler kan det  

 så eventuelt senere overvejes at indføre GCP-reglerne for andre  

 eller alle typer af biomedicinske forskningsprojekter.
I forslagets §11, stk. 1, introduceres  

 komitesystemets opgaver i forbindelse med godkendelse af forsøg.
Det  

 er ikke hensigten, at komitesystemet i forbindelse med den videnskabsetiske  

 bedømmelse skal efterprøve om anden lovgivning er overholdt i  

 forbindelse med godkendelse af forskningsprojektet, jf. dog § 14 ,  

 stk. 1, nr. 3, 5 og 6 og § 15, stk. 1, nr. 1.
 Stk. 2. er foreslået af hensyn til  

 muligheden for evt. at kunne strafforfølge den  

 forsøgsansvarlige, jf. forslagets § 28. Skulle en sådan  

 situation opstå er det afgørende, at komitesystemet har sikret  

 sig dokumentation for den forsøgsansvarliges identitet.
Til § 12 Forslagets § 12, stk. 1-4, oplister de pligter i  

 forhold til risikovurderingen, som komitesystemet skal tage stilling til,  

 inden et forsøg   uanset om der er tale om forsøg med  

 lægemidler eller andre forsøgstyper   indledes.
 I stk.1, nr. 1, videreføres den gældende lovs  

 § 8, stk.1, nr. 1, hvorefter risikoen skal vurderes i sig selv, det vil  

 sige uden hensyn til eventuelle fordele for en konkret person og i forhold  

 til projektets forudseelige fordele for forsøgspersoner og forskning,  

 jf. bemærkningerne til L 60, fremsat den 23. oktober 1991, § 7,  

 stk.1, nr. 1.
 Med forslagets stk. 1, nr. 2, gennemføres  

 direktivets artikel 3, stk. 2 a) in fine.
Med forslagets stk. 1, nr. 3 og 4, videreføres  

 principperne i den gældende lovs § 8, stk. 1, nr. 6, om at  

 forsøgets videnskabelige niveau skal leve op til målet om at  

 udvikle ny, værdifuld viden, som beskrevet i forslagets § 1, stk.  

 3, ligesom der skal være tilstrækkelig grund til at  

 gennemføre projektet, jf. den gældende lovs § 8,  

 stk. 1, nr. 6, og direktivets artikel 6, stk. 3 b) in fine om, at  

 konklusionerne skal være berettigede.
Det vil sige, at det af  

 anmeldelsen skal fremgå, hvad det er den forsøgsansvarlige  

 forventer at skulle opnå med forsøget, herunder om de  

 konklusioner eller målsætninger, der kan opstilles, er  

 berettigede.
Forslagets § 12, stk. 2, er en opsamling, hvor  

 direktivets artikler 3, stk. 2 a) 1.pkt. og 6, stk. 3, b) indarbejdes om  

 afvejningen af de forudseelige risici og ulemper i forhold til gevinsten for  

 den enkelte forsøgsperson og for andre nuværende og fremtidige  

 patienter.
Endvidere er direktivets artikel 4 g) som vedrører  

 forsøg på de mindreårige og artikel 5 f) om kliniske  

 forsøg på personer under værgemål indarbejdet.
Med i  

 risikovurderingen indgår således også en stillingtagen til,  

 om forsøget er udformet således, at smerter, gener, frygt og  

 enhver anden forudseelig risiko bliver sammenholdt med og minimeret i forhold  

 til forsøgspersonens tilstand og udviklingsniveau.
Den vurdering komitesystemet skal foretage i § 12,  

 stk. 1- 4, udelukker ikke som udgangspunkt forsøg, hvor der  

 anvendes placebo.
Ved placebo forstås en uvirksom behandling.
 Det er i overensstemmelse med Helsinkideklarationens  

 artikel 29, hvorefter en ny metode testes i forhold til de bedste  

 gængse profylaktiske, diagnostiske og terapeutiske metoder.  

 Anbefalingen i artikel 29 må forstås således, at der ikke  

 må udføres forsøg, hvor nogle forsøgspersoner  

 får en dårligere behandling end den bedst gængse  

 profylaktiske, diagnostiske og terapeutiske metode   eksempelvis en  

 forsøgsperson får placebo i stedet for den medicin, som rent  

 faktisk virker.
Dette udelukker imidlertid ikke anvendelsen af placebo,  

 eller at der ikke behandles, såfremt der ikke eksisterer nogen  

 dokumenteret metode.
I situationer, hvor der ikke er en effektiv behandling,  

 vil det således være acceptabelt at anvende placebo i forbindelse  

 med forsøg, således at nogle forsøgspersoner får en  

 uvirksom behandling.
Den forsøgsansvarlige skal i sin ansøgning  

 redegøre for anvendelse af placebo og for valg af kontrolgruppe, jf.  

 forslagets § 12, stk. 1.
 Endelig findes der i stk. 3, en  

 bemyndigelsesbestemmelse for ministeren til at fastsætte nærmere  

 regler om forholdene nævnt i stk. 1 - 4, jf. også muligheden  

 i dag med den gældende lovs § 8, stk. 6.
Til § 13 Ud over betingelserne i § 12 skal komiteen påse  

 de hensyn, der findes i direktivets artikler 4 e) og 5 e). Forsøg  

 på personer omfattet af forslagets § 17 skal således  

 være afgørende for at efterprøve data indhentet ved  

 forsøg på personer, der er i stand til at give et informeret  

 samtykke eller ved andre forsøgsmetoder.
Projektet skal vedrøre  

 den tilstand, den pågældende befinder sig i, og projektet skal  

 give gruppen en direkte gevinst.
Komitesystemet skal således vurdere,  

 om forsøget overhovedet bør iværksættes, hvis dets  

 formål er at efterprøve data fra forsøgspersoner, som kan  

 give informeret samtykke.
Komitesystemet skal påse, at der er en  

 tilfredsstillende sammenhæng mellem den risiko, som forsøget  

 påfører forsøgspersonen, og de fordele, som  

 forsøgspersonen kan opnå ved at deltage i forsøget.
 I stk. 2 og 3, findes kravene, når der  

 er tale om forsøg, som ikke er lægemiddelforsøg og  

 altså ikke omfattet af direktivet.
Her stilles alene krav om, at forsøget kan  

 gennemføres, hvis det ikke med tilsvarende nytte kan  

 gennemføres med inddragelse af forsøgspersoner, som selv kan  

 afgive samtykke.
Forsøget kan dog kun gennemføres, hvis det er  

 til gavn for forsøgspersonen.
 Endvidere kan forsøg, som ikke omhandler  

 lægemidler, i følge stk. 3, gennemføres, hvis  

 det alene kan gennemføres ved inddragelse af den  

 pågældende gruppe, hvad angår alder, sygdom eller tilstand,  

 og gruppen kan få meget store fordele, ligesom risiciene og generne  

 skal være minimale.
 I stk. 4, findes en bemyndigelsesbestemmelse  

 til for ministeren for videnskab, teknologi og udvikling til at  

 fastsætte nærmere regler om de forhold, der er nævnt i  

 stk. 1 - 3.
Til § 14 I forslagets § 14 oplistes de øvrige forhold,  

 som komiteerne skal påse i forbindelse med godkendelse af et  

 forsøg.
§ 14, stk. 1, nr. 1: Ved 1996- revisionen af  

 komiteloven blev der i § 8, stk. 1, nr. 5, indsat en bestemmelse  

 om, at informationsmaterialet til forsøgspersonerne skulle indeholde  

 oplysninger om økonomisk støtte til projektet fra private  

 virksomheder, fonde o.lign., som har interesser i projektet.
Bestemmelsen er  

 gentaget her, således at den forsøgsansvarlige skal  

 vedlægge sin ansøgning oplysninger om eventuel ekstern  

 økonomisk støtte til det konkrete projekt.
I betænkning 1413, bind 1, side 33, anbefaler  

 udvalget, at komiteen via de økonomiske oplysninger bør have  

 mulighed for at vurdere, i hvilket omfang den økonomiske støtte  

 anvendes til aflønning af forskeren, hjælpepersonale, betaling  

 for laboratorieundersøgelser eller andre undersøgelser.  

 Endvidere bør komiteen vurdere om den enkelte forsker har  

 sådanne personlige interesser i projektet (for eksempel  

 afprøvning af egne produkter), at det skaber tvivl om, hvorvidt det  

 kan påvirke resultatet af forskningsprojektet.
Med  

 bemyndigelsesbestemmelsen i stk. 2 har ministeren mulighed for at  

 fastsætte sådanne nærmere regler ved  

 bekendtgørelse.
I stk. 1, nr. 2, foreslås det, jf. direktivets  

 artikler 4 d) og 5 d), at der ikke må være tale om nogen  

 tilskyndelse eller økonomisk begunstigelse, bortset fra  

 godtgørelse.
Det betyder, at den regionale komite skal vurdere  

 størrelsen af eventuelle vederlag eller anden ydelse for deltagelse i  

 forsøg samt påse, at dette ikke er egnet til at påvirke  

 samtykkeafgivelsen.
En tilsvarende bestemmelse findes også i den  

 gældende lov § 8, stk. 5.
I nr. 3, indføres direktivets artikel 3,  

 stk. 2, c), som fastslår forsøgspersonens  

 integritetsbeskyttelse, og henviser til, at ethvert forsøg kun  

 må gennemføres med respekt af persondatalovens regler.
Det er  

 ikke med bestemmelserne i § 14, stk. 1, nr. 3, 5 og 6, meningen at  

 ændre Datatilsynets rolle, som den ansvarlige myndighed  

 vedrørende persondatalovens regler.
I nr. 4, indarbejdes direktivets artikel 3, stk. 4,  

 hvorefter forsøgspersonen skal have adgang til et kontaktpunkt,  

 hvorfra der kan fås yderligere oplysninger om forsøget.
Det skal  

 således sikres, at den forsøgsansvarlige er tilgængelig  

 for forsøgspersonen.
Det kunne f.eks. være i form af et  

 telefonnummer, kontaktadresse el.lign.
I stk. 1, nr. 5, foreslås det, at udvalgets  

 anbefaling om, at Den Centrale Videnskabsetiske Komites retningslinier om  

 overførsel af oplysninger til tredjelande, herunder retningslinierne  

 vedrørende information til donor af materialet, lovfæstes.
I den  

 forbindelse skal reglerne i persondatalovens § 27 iagttages.
Af  

 persondatalovens § 50, stk. 2, følger tillige, at der forinden  

 iværksættelsen af en overførsel af oplysninger omfattet af  

 § 50, stk. 1, herunder også følsomme oplysninger, skal  

 indhentes tilladelse hertil fra Datatilsynet.
Tilladelse skal dog ikke  

 indhentes, hvis overførsel sker med den registreredes samtykke.
 Endvidere skal persondatalovens §§ 28 og 29 iagttages  

 for så vidt angår information til donor af materialet.
I § 14, stk. 1, nr. 6, indføres efter  

 udvalgets anbefaling Helsinkideklarationens artikel 27, hvorefter der  

 bør ske offentliggørelse af såvel positive som negative  

 forsøgsresultater.
Der skal i den anledning ikke stilles nogen krav  

 til formen for offentliggørelse.
 I den anledning har Datatilsynet gjort opmærksom  

 på, at der alene i helt anonymiseret form kan ske  

 offentliggørelse af oplysninger behandlet i forbindelse med  

 videnskabelige eller statistiske undersøgelser.
 Endvidere henvises til persondatalovens § 10 om  

 behandling af oplysninger med henblik på at udføre statistiske  

 eller videnskabelige undersøgelser.
Stk. 2. En bemyndigelsesbestemmelse til for  

 ministeren til ved bekendtgørelse at fastsætte de nærmere  

 krav til de forhold, som komitesystemet skal påse.
Eksemplerne kunne  

 være omfanget og detaljeringsgraden af de økonomiske oplysninger  

 i nr. 1, og den nærmere dokumentation efter nr. 2.
Til § 15 Bestemmelsen omhandler alene forsøg med  

 lægemidler.
I § 15, stk.1, nr. 1, pålægges  

 komitesystemet en pligt til at påse, at Lægemiddelstyrelsen  

 inddrages i godkendelsen, når der er tale om  

 lægemiddelforsøg, således som det fremgår af  

 lovforslagets § 9, stk. 1, og følger af direktivets artikel 9,  

 nr. 1. I praksis vil det ideelle være, at ansøgning blev  

 indleveret samtidigt til Lægemiddelstyrelsen og komiteen, således  

 at de to sagsbehandlingsforløb på maksimalt 60 kalenderdage  

 kunne ske parallelt.
Dette bør Lægemiddelstyrelsen og komiteerne  

 gensidigt tilsikre.
Herved vil tidsforbruget til godkendelsesprocedurerne  

 kunne afkortes mest muligt.
 Nr. 2, indarbejder GCP-direktivets artikel 3, stk. 2,  

 f) hvorefter et forsøg med lægemidler kun må  

 påbegyndes, hvis der foreligger en forsikrings- eller  

 erstatningsordning til dækning af den forsøgsansvarliges eller  

 sponsors ansvar.
Af nr. 3, fremgår, at komitesystemet tillige med  

 henvisning til direktivets 6 j) skal vurdere størrelsen af og de  

 nærmere regler for udbetaling af eventuelt honorar eller eventuel  

 kompensation til den forsøgsansvarlige og forsøgspersoner.  

 Endvidere skal de relevante klausuler i en eventuel kontrakt mellem sponsor  

 og forsøgssted vurderes.
Denne opgave vil som udgangspunkt skulle  

 varetages af sekretariatet for komitesystemet.
Med nr. 4, indarbejdes direktivets artikel 3, stk. 3,  

 hvorefter den ansvarlige for forsøget og den, der træffer de  

 behandlingsmæssige beslutninger vedrørende  

 forsøgspersonerne, skal være behørigt kvalificeret  

 læge eller eventuelt tandlæge.
Ligeledes indføres kravet  

 om, at den forsøgsansvarlige skal have klinisk erfaring jf.  

 direktivets artikel 1 f), og herved forstås erfaring med behandlingen  

 af patienter.
 I § 15, stk. 2, findes en bemyndigelse for  

 ministeren til ved bekendtgørelse at fastsætte de mere  

 specifikke regler om udmøntningen af stk. 1 og 2. Her tænkes  

 på de mere specifikke regler, som uddyber ovennævnte bestemmelser  

 om erstatningsordningers indhold og forholdet mellem den  

 forsøgsansvarlige og dennes opdragsgiver, jf. nr. 3.
Kapitel 5 Informeret samtykke Til § 16 Forslagets § 16 fastsætter den myndige  

 forsøgspersons rettigheder i forbindelse med deltagelse i  

 biomedicinske forskningsprojekter. § 16, stk. 1, skitserer den  

 grundlæggende forudsætning for at deltage i et forsøg,  

 nemlig at forsøgspersonen skal have afgivet samtykke på baggrund  

 af skriftlig og mundtlig information.
Stk. 2. Komiteen skal påse, at der er  

 tale om et informeret samtykke.
Det skal afgives over for den  

 forsøgsansvarlige eller en af denne bemyndiget person med tilknytning  

 til projektet.
Den skriftlige og mundtlige information skal indeholde  

 oplysninger om forsøgets indhold, risici og fordele, jf. også  

 den gældende lovs § 8, stk. 1, nr. 2. Bekendtgørelse nr.  

 935, §§ 7 og 8 indeholder de retlige minimumskrav til den skriftlige  

 information.
Der skal være en klar sammenhæng mellem  

 informationen og samtykket.
Dette betyder, at et samtykke til  

 forsøgsdeltagelse som udgangspunkt afgives snarest efter afgivelsen af  

 information, dog under hensyntagen til fornøden betænkningstid.  

 Forsøgspersonen skal være klar over, hvad der gives samtykke  

 til.
En forudsætning for at deltage i forsøget er, at  

 forsøgspersonen er i stand til at forstå informationen.
Stk. 3. Det foreslås, at den hidtidige  

 bestemmelse i komitelovens § 8, stk. 3, ændres.
Nyformuleringen  

 opregner to tilfælde, hvor komiteen kan fravige kravet om  

 forsøgspersonens informerede samtykke til deltagelse i  

 registerforskningsprojektet:
 1)	Hvis deltagelse i et registerforskningsprojekt ikke for den enkelte  

 forsøgsperson indebærer sundhedsmæssige risici eller  

 på anden måde efter omstændighederne i øvrigt kan  

 være til belastning for den pågældende, kan komiteen  

 bestemme, at projektet undtages fra kravet om informeret samtykke.
 2)	Hvis det er umuligt eller uforholdsmæssigt vanskeligt at  

 indhente informeret samtykke, kan komiteen beslutte, at projektet undtages  

 fra kravet om informeret samtykke.
 Ad 1. Bestemmelsen er ny, men kriteriet »ikke for den  

 enkelte forsøgsperson indebærer sundhedsmæssige risici  

 eller på anden måde efter omstændighederne i øvrigt  

 kan være til belastning for den pågældende« bibeholdes.  

 Belastningskriteriet findes i den gældende lovs § 6, stk. 3.
Ad 2. Bestemmelsen svarer indholdsmæssigt til den  

 gældende bestemmelse i § 8, stk. 3, idet dog kriteriet: »hvis  

 indhentning af informeret samtykke er umulig eller uforholdsmæssig  

 vanskelig« nu er præciseret i selve lovteksten.
I den gældende  

 formulering af § 8, stk. 3, anføres kun »særlige  

 tilfælde«, men i lovbemærkningerne til bestemmelsen er anvendt  

 formuleringer til uddybning heraf, svarende til ovennævnte  

 kriterium.
Situationen, hvor indhentning af informeret samtykke kan  

 forekomme unødvendigt, er den, hvor vævsprøver tidligere  

 er udtaget fra patienter eller forsøgspersoner, og opbevares i en  

 biobank.
Ved et nyt registerforskningsprojekt med anvendelse af disse  

 foreliggende vævsprøver, vil der ikke ske noget (nyt) medicinsk  

 indgreb på de omhandlende personer, og der vil typisk heller ikke ske  

 nogen anden belastning af forsøgspersonerne.
I disse tilfælde  

 må komiteerne varetage individbekyttelseshensynet, jf. betænkning  

 1414, side 165, afgivet af arbejdsgruppen om biobanker.
Bestemmelsen er gjort snævrere end anbefalingen fra  

 biobankarbejdsgruppen, idet komiteen også skal påse  

 »omstændighederne i øvrigt«.
Den situation, komiteen eksempelvis  

 bør være opmærksom på, er, at det kan være  

 videnskabsetisk uforsvarligt af individuelle grunde at tillade, at  

 vævet fra en forsøgsperson indgår i et forskningsprojekt.  

 Forsøgspersoner omfattet af § 17 er også omfattet af  

 bestemmelsen.
 Stk. 4. Forsøgspersonen skal til enhver  

 tid kunne trække et samtykke til deltagelse tilbage og udtræde af  

 forsøget, uden at dette påvirker retten til nuværende  

 eller fremtidig behandling eller andre rettigheder, som  

 forsøgspersonen måtte have, jf. også bestemmelsen i  

 bekendtgørelse nr. 935, § 7, stk. 1, nr. 8.
Stk. 5, følger af en anbefaling fra  

 Betænkning 1413, Bind 1, side 23, hvorefter komitesystemet i den  

 videnskabsetiske bedømmelse skal påse, at forsøgspersonen  

 afgiver informeret samtykke, hvis personens væv udtages med det  

 formål, at det skal opbevares i en forskningsbiobank.
Samtykket i denne  

 situation går alene på, at vævet kan opbevares i en  

 forskningsbiobank.
Der er dermed ikke givet samtykke til, at vævet kan  

 benyttes til forskning.
Datatilsynet har i den anledning gjort opmærksom  

 på den registreredes indsigelsesret, som fremgår af  

 persondatalovens § 35. Det fremgår af bemærkningerne til  

 persondatalovens § 35, at det forudsættes, at indsigelsen ikke  

 skal tages til følge i tilfælde, hvor behandlingen af  

 oplysninger om den registrerede sker med henblik på videnskabelige  

 eller statistiske undersøgelser.
Bestemmelsen udelukker imidlertid  

 ikke, at en indsigelse tages til følge også i disse  

 tilfælde.
Efter Datatilsynets opfattelse vil en patients indsigelse mod  

 videregående brug af biologisk materiale ofte bero på  

 vægtige legitime grunde, der vedrører den pågældende  

 selv.
En sådan indsigelse vil derfor efter omstændighederne kunne  

 udgøre en berettiget indsigelse efter persondatalovens regler, som vil  

 føre til at behandlingen ikke længere må finde sted.  

 Persondatalovens § 35 kræver imidlertid, at der i almindelighed  

 foretages en konkret vurdering i den enkelte situation.
 Stk. 6, bemyndiger ministeren til at  

 fastsætte nærmere regler om informeret samtykke og undtagelsen i  

 stk. 3, m.v.
Til § 17 Forsøg på personer under personligt  

 værgemål, voksne inhabile og børn er reguleret i den  

 gældende lov § 8 og bekendtgørelse nr. 935, §§ 13-16  

 om den særlige forsøgssituation.
Der stilles i GCP-direktivet  

 artikel 4 og 5 nogle skærpede krav til forsøg på personer  

 under personligt værgemål og børn.
 GCP- direktivets værgebegreb henviser i  

 præamblen nr. 5 til den nationale lovgivning, som for Danmarks  

 vedkommende er værgemålsloven, lov nr. 388 af 14. juni 1995 med  

 senere ændringer, kapitel 1 og 2.
 Stk. 1, bestemmer, at et forsøg  

 på en mindreårig alene kan ske, hvor forældremyndighedens  

 indehaver har afgivet stedfortrædende samtykke, jf. også den  

 gældende lovs § 8, stk. 1, nr. 3. Af direktivets artikel 4 a)  

 fremgår, at samtykket skal udtrykke den mindreåriges formodede  

 vilje, som i lovteksten er beskrevet som den mindreåriges  

 »interesse«.
Endvidere skal det sikres, at også den  

 mindreårige har modtaget information, og denne information skal gives  

 af en person, som har pædagogiske forudsætninger for at formidle.  

 Det behøver således ikke at være en person med en  

 pædagogisk uddannelse.
Informationen skal være afpasset efter den  

 mindreåriges forståelsesevne om forsøget, dets risici og  

 fordele, jf. direktivets artikel 4 b). Der skal i forbindelse med  

 samtykkeafgivelsen tages hensyn til et udtrykkeligt ønske fra en  

 mindreårig, som er i stand til at danne sig en mening og til at vurdere  

 informationen og som giver udtryk for ikke at ville deltage i eller  

 ønsker at udgå af forsøget, jf. artikel 4 c). I  

 følge praksis efter erstatningsansvarsloven vil børn under 4  

 år ikke kunne danne sig en mening og forstå betydningen af  

 informationen.
I stk. 3,  er forsøgspersonens mulighed for  

 at protestere indarbejdet.
Stk. 2, vedrører personer under  

 værgemål efter § 5, stk. 1, i  

 værgemålsloven, som vedrører personer, som på grund  

 af sindssygdom, herunder svær demens, eller hæmmet psykisk  

 udvikling eller anden form for alvorligt svækket helbred er ude af  

 stand til at varetage sine anliggender.
Det af bestemmelsen omfattede  

 værgemål angår alene personlige forhold, jf.  

 værgemålsloven § 5, stk. 3, sidste punkt.
Forsøg  

 på personer omfattet heraf kan først iværksættes,  

 når værgen har afgivet stedfortrædende samtykke.
Endvidere omfattes voksne varigt inhabile, som ikke er  

 under personligt værgemål, af bestemmelsen.
De nærmeste  

 pårørende skal i den situation afgive samtykke.
I forslagets  

 § 7 er det defineret, hvad der forstås herved, ligesom  

 begrundelsen for, at den praktiserende læge eller embedslægen,  

 skal inddrages i samtykkeafgivelsen, er anført.
Voksne varigt inhabile  

 kan omfatte personer, som for eksempel på grund af svær demens  

 eller udviklingshæmning ikke er i stand til at afgive samtykke, jf.  

 værgemålsloven § 5 hvoraf den medicinske definition  

 fremgår og § 46 i forbindelse med aftaleindgåelse.  

 Midlertidigt inhabile kan være omfattet af lovforslagets § 20.
 Personer, som er underlagt tvang, kan ikke medvirke som  

 forsøgspersoner, jf. § 23, i lovbekendtgørelse nr. 849 af  

 2. december 1998 om frihedsberøvelse og anden tvang i psykiatrien.
 Bestemmelsen er i øvrigt parallel til forslagets  

 stk. 1, jf. direktivets artikel 5 a) og b), hvorefter samtykket skal udtrykke  

 forsøgspersonen formodede vilje, som i teksten er udlagt som  

 »interesse«, jf. stk. 1. Endvidere skal personen modtage information om  

 forsøgets risici og fordele, som er afpasset efter personens  

 forståelsesevne.
 I forbindelse med samtykkeafgivelsen skal et udtrykkeligt  

 ønske fra forsøgspersonen, som er i stand til at danne sig en  

 mening og til at vurdere informationen, og som giver udtryk for ikke at ville  

 deltage i eller ønsker at udgå af forsøget,  

 følges, jf. artikel 5 c) og jf. forslagets stk. 3, hvor  

 muligheden for forsøgspersonen til at protestere er indarbejdet.
 Stk. 3, giver i lighed med forslagets  

 § 16, stk. 3, mulighed for at et samtykke altid skal kunne  

 trækkes tilbage uden at det er til skade for forsøgspersonen,  

 jf. også muligheden i den gældende lovs § 8, stk. 1, nr. 4,  

 og direktivets artikler 4 a) og 5 a). Endvidere skal forsøgspersonen i  

 den særlige forsøgssituation have adgang til at blive  

 hørt, jf. direktivets artikler 4 c) og 5 c).
Stk. 4, gennemfører direktivets  

 bestemmelse i artikler 4 h) og 5 g), hvorefter forsøgsprotokollen skal  

 være godkendt af en etisk komite med ekspertise i pædiatri,  

 når forsøgspersonen er mindreårig og ved voksne inhabile  

 samt personer under personligt værgemål af en ekspert, der har  

 kendskab til den tilstand som personen befinder sig i.
Denne bestemmelse er i  

 tråd med forslagets § 9, stk. 4, hvor det foreslås, at  

 eksperterne konsulteres, når der er tale om forsøg på  

 disse persongrupper.
 Vedrørende stk. 5, henvises til  

 bemærkningerne til forslagets § 16, stk. 5. I stk. 6, har  

 ministeren bemyndigelse til at fastsætte nærmere regler  

 vedrørende stedfortrædende samtykke, og personer omfattet af  

 § 17.
Til § 18 I forslagets § 18 præciseres forholdet mellem  

 komiteloven og ligsynsloven, jf. lov nr. 402 af 13. juni 1990 som  

 ændret ved lov nr. 259 af 12. april 2000 og lov nr. 432 af 29. maj  

 2001.
 Det betyder, at det ikke er muligt at foretage de i  

 ligsynslovens § 12 nævnte indgreb (lægevidenskabelig  

 obduktion og de indgreb, der kan foretages i forbindelse hermed, herunder  

 forskning) på grundlag af et stedfortrædende samtykke, hvis  

 afdøde tidligere har udtalt sig imod indgrebet, jf. § 12,  

 stk. 2. Der kan dog   i tilfælde hvor der ikke foreligger  

 oplysning om afdødes holdning til obduktion   foretages indgreb i  

 medfør af § 12, stk. 3, enten hvis afdødes  

 nærmeste ikke ønsker at tage stilling til indgrebet, eller hvis  

 den pågældende ikke har pårørende eller disse  

 opholdssted ikke kendes, jf. § 12, stk. 3.
Efter ligsynslovens § 16, stk. 1, er det en  

 betingelse for at kunne foretage indgreb i videnskabeligt eller  

 undervisningsmæssigt øjemed, at den afdøde efter sit  

 fyldte 18. år skriftligt har truffet bestemmelse herom.
Der er ikke  

 efter bestemmelsen mulighed for at fravige kravet i § 16, stk. 1,  

 om, at afdøde efter sit fyldte 18. år selv skal have givet  

 skriftligt samtykke til indgreb i videnskabeligt eller  

 undervisningsmæssigt øjemed.
Efter ligsynslovens regler er der  

 således ikke mulighed for at foretage de i § 16, stk. 1,  

 nævnte indgreb (indgreb på afdøde i videnskabeligt  

 øjemed, der ikke kan foretages i forbindelse med obduktion) på  

 grundlag af stedfortrædende samtykke fra nærmeste  

 pårørende.
Stk. 2. Mindre indgreb på afdøde som  

 nævnt i ligsynslovens § 17, stk. 2, er ikke omfattet af  

 ligsynslovens bestemmelser.
Der er tale om udtagelse af blod, fjernelse af  

 mindre hudpartier samt andre mindre indgreb, der ganske kan ligestilles  

 hermed.
Bestemmelsen omfatter i følge bemærkningerne til  

 lovforslaget om ligsyn m.v. eksempelvis ikke fjernelse af hornhinder, der  

 således skal behandles efter ligsynslovens regler.
 Det foreslås, at mindre indgreb i forbindelse med et  

 biomedicinsk forskningsprojekt som nævnt i ligsynslovens § 17,  

 stk. 2, alene skal kunne foretages efter indhentelse af et  

 stedfortrædende samtykke fra nærmeste pårørende.
Til § 19 Baggrunden for dette forslag er bl.a. en henvendelse fra  

 komitesystemet, hvor det blev foreslået at indføje en hjemmel i  

 komiteloven til at dispensere fra den gældende lovs krav om, at  

 forældre skal give samtykke, når umyndige 15-17-årige  

 deltager i forsøg af ikke indgribende karakter.
Dette skal også  

 ses i sammenhæng med reglerne for behandling af 15- 17- årige i  

 patientretsstillingsloven, jf. lov nr. 482 af 1. juli 1998, § 8,  

 hvorefter en patient, der er fyldt 15 år, selv kan give informeret  

 samtykke til behandling.
Forældremyndighedens indehaver skal tillige  

 have information og inddrages i den mindreåriges stillingtagen.
Ved  

 udformningen af patientretsstillingslovens § 8 er der bl.a. lagt  

 vægt på at finde en passende balance mellem den unges  

 selvbestemmelsesret og forældrenes omsorgspligt.
Det foreslås, at der i komiteloven indføres  

 en regel om, at de umyndige 15- 17- årige kan afgive informeret  

 samtykke.
Unge under 18 år, der ikke har indgået ægteskab,  

 er mindreårige og dermed umyndige.
Unge under 18 år, der har  

 indgået ægteskab, er dog mindreårige og dermed umyndige,  

 hvis statsamtet ved tilladelsen til ægteskabet har fastsat vilkår  

 herom, jf. § 1, stk. 1, i værgemålsloven.
Det er afgørende, at komitesystemet vurderer, at  

 forsøget i sin karakter udfra et risiko- og belastningskriterium  

 betyder, at den 15-17-årige ikke lider overlast.
Det er således  

 en konkret vurdering, som skal foretages af komitesystemet, om en diagnostisk  

 intervention (eks. podning) kan tilbydes den 15-17-årige uden  

 forældrenes samtykke.
I følge stk. 2, skal  

 forældremyndighedens indehaver havde den samme information og inddrages  

 i den unges stillingtagen, hvor den unge selv giver samtykke.
Derved sikres,  

 at forældrene er orienterede om og kan støtte den unge i de  

 overvejelser og problemstillinger, som måtte opstå for den  

 unge.
Til § 20 Artikel 21 i Europarådets udkast til  

 tillægsprotokol om biomedicinsk forskning åbner mulighed for, at  

 der kan udføres forsøg på personer i akutte situationer  

 uden at der indhentes samtykke, jf. også Helsinkideklarationens artikel  

 26. Det foreslås, at der tilvejebringes en sådan hjemmel i  

 komiteloven.
Stk. 2. GCP-direktivet omtaler ikke muligheden  

 for forsøg med lægemidler i akutte situationer, hvilket  

 fortolkes således, at der vil være krav om samtykke i disse  

 situationer.
Derfor gælder bestemmelsen kun ved forsøg, der ikke  

 omhandler lægemidler.
Forskning på denne gruppe må kun foretages,  

 hvis den fysiske/mentale tilstand, som gør det umuligt at opnå  

 informeret samtykke og et stedfortrædende samtykke, er en  

 nødvendig karakteristik ved forskningsprojektet og at forsøget  

 på længere sigt kan forbedre personens helbred.
Det skal  

 fremgå af forsøgsprotokollen, at samtykke vil blive indhentet  

 så snart det er muligt.
Bestemmelsen retter sig til gruppen af  

 midlertidigt inhabile, som eks. omfatter bevidstløse.
Stk. 2, stiller krav om, at den  

 forsøgsansvarlige - så snart det er muligt   forsøger at  

 indhente et efterfølgende eller stedfortrædende samtykke fra  

 nærmeste pårørende.
Det efterfølgende eller  

 stedfortrædende samtykke skal sikre, at informationen om projektet  

 bliver givet til forsøgspersonen eller den nærmeste  

 pårørende.
Til § 21 Der er tale om en opsamlingsbestemmelse, hvorefter  

 ministeren bemyndiges til at fastsætte de nærmere regler om  

 samtykke, når der ikke medvirker forsøgspersoner (levende  

 mennesker) i det biomedicinske forskningsprojekt, jf. lovforslaget § 1,  

 stk. 3. Ministerens bemyndigelse gælder alene i det omfang, at  

 samtykkekravene ikke fremgår af anden lovgivning, jf. eks. ligsynsloven  

 og forslagets § 18, og lov om kunstig befrugtning i forbindelse med  

 lægelig behandling, diagnostik og forskning m.v. jf. lov nr. 460 af 10.  

 juni 1997.
Kapitel 6 Biomedicinske forskningsprojekters gennemførelse  

 og kontrol Til § 22 Den kontrolhjemmel, der findes i den gældende  

 komitelov § 9, stk. 2, giver de regionale komiteer mulighed for at  

 udøve en opsøgende, stikprøvevis kontrol med  

 forløbet af et godkendt forskningsprojekt.
Bestemmelsen er  

 videreført i dette lovforslag med den sproglige præcisering, at  

 komiteen »fører tilsyn med« i stedet for »påser«.
 Denne bestemmelse kan udmøntes ved, at den  

 regionale komite udpeger et egentlig kontrolkorps, som kan varetage opgaven.  

 Hvis et projekt først iværksættes efter den centrale  

 komites godkendelse, vil det være den regionale komite for det  

 område, hvor den forsøgsansvarlige har sit virke, som varetager  

 kontrollen.
I følge bemærkningerne til  

 kontrolbestemmelsen, forslagets § 8, i L 59, FT side 1144, var der ikke  

 med bestemmelsen om komitesystemets opfølgende virksomhed tilsigtet en  

 udtømmende opregning af de krav, der kan stilles.
Med bestemmelsen  

 skulle komiteerne have mulighed for f.eks. at anmode én eller flere  

 forskere om, på et passende stadium, at redegøre for de udvalgte  

 projekters forløb og videnskabelige standard, og at publikationen  

 eller rapporten altid tilgår komiteen, når den er udarbejdet, og  

 at der også her udøves en form for stikprøvekontrol ved,  

 med mellemrum, at sammenholde protokol og rapport.
Udvalget har anbefalet, at der etableres en hjemmel i  

 komiteloven, således at repræsentanter fra komitesystemet har ret  

 til uden forudgående retskendelse at få adgang til virksomheder,  

 sygehuse, relevante journaler, papirer m.v. parallelt til lov om  

 lægemidler § 24, stk. 11. I forslaget lægges der ikke  

 op til at følge udvalgets anbefaling på dette punkt.
Dette skal  

 ses på baggrund af regeringens beslutning om at nedsætte en  

 Retssikkerhedskommission, som bl.a. skal se på administrative  

 myndigheders adgang til at foretage tvangsindgreb uden for retsplejen.
Stk. 1, 1. pkt. videreføres den gældende  

 lovs § 9, stk. 1, jf. den sproglige justering, hvorefter den  

 regionale komite fører tilsyn med, at forsøget udføres i  

 overensstemmelse med den meddelte tilladelse.
Retten til at udøve  

 kontrol er altså hos det regionale niveau.
Ved forsøg med  

 lægemidler varetager Lægemiddelstyrelsen kontrollen.
 Stk. 2. Bestemmelsen er en videreførsel  

 af den gældende lovs § 9, stk. 2, jf. bemærkningerne  

 til L 59, fremsat den 23. oktober 1991, forslagets § 8, FT side  

 1144.
Stk. 3, er en implementering af  

 GCP-direktivets artikler 16, stk. 3, (indberetning af dødsfald)  

 17 a) og b) om indberetning af alvorlige bivirkninger.
Den  

 forsøgsansvarlige skal sikre, at alle vigtige oplysninger om formodede  

 alvorlige bivirkninger eller hændelser, som er dødelige eller  

 livstruende, registreres og indberettes hurtigst muligt til komiteen.  

 Indberetning skal ske senest syv dage efter, at sponsor eller den  

 forsøgsansvarlige har fået kendskab til et sådant  

 tilfælde, og at relevante oplysninger vedrørende det videre  

 forløb derefter gives inden for en ny frist på otte dage.
 Stk. 4. Med dette forslag implementeres  

 GCP-direktivets artikel 17, stk. 2. Der er tale om en indberetningspligt for  

 den forsøgsansvarlige til at oplyse komitesystemet om alle formodede  

 alvorlige bivirkninger og alvorlige hændelser, som er opstået  

 under forsøgets forløb og forsøgspersonernes  

 sikkerhed.
I stk. 5. præciseres, at komitesystemet ikke  

 varetager kontrollen og modtager indberetning af bivirkninger, når der  

 er tale om forsøg med lægemidler.
Disse opgaver varetager  

 Lægemiddelstyrelsen.
Til § 23 I følge den gældende lovs § 7,  

 stk. 2, må projekter, der er tilladt efter § 7, stk. 1, ikke  

 iværksættes og gennemføres med væsentlige  

 ændringer uden komiteens tilladelse.
En overtrædelse heraf er  

 strafsanktioneret.
I GCP-direktivets artikel 10 opstilles reglerne for,  

 på hvilke vilkår der kan foretages ændringer i et  

 forsøg. Ændringer betragtes som væsentlige, når de  

 kan få indvirkning på forsøgspersonernes sikkerhed eller  

 kan medføre ændringer af fortolkningen af den videnskabelige  

 dokumentation, som afviklingen af forsøget bygger på, eller hvis  

 de er betydningsfulde ud fra et hvilket som helst andet synspunkt.
I disse  

 tilfælde meddeler den forsøgsansvarlige grundene til og  

 indholdet af disse ændringer til den relevante videnskabsetiske  

 komite.
Nr. 2, angiver fristen på 35 kalenderdage fra  

 modtagelsen af ændringsanmodningen, inden for hvilken komiteen skal  

 afgive en udtalelse.
Iværksættelse af ændringen  

 forudsætter en tilladelse fra komiteen.
Afgørelsen kan  

 indbringes for den centrale komite, jf. § 24. Hvis komiteen giver  

 tilladelse, og hvis Lægemiddelstyrelsen i sager om  

 lægemiddelforsøg ikke har afgivet en begrundet indsigelse mod de  

 pågældende væsentlige ændringer, viderefører  

 sponsor eller den forsøgsansvarlige forsøget i overensstemmelse  

 med den ændrede forsøgsprotokol.
I modsat fald kan sponsor eller  

 den forsøgsansvarlige enten tage hensyn til indsigelsen og tilpasse  

 den planlagte ændring af forsøgsprotokollen i overensstemmelse  

 hermed, trække sin ændringsanmodning tilbage eller stoppe  

 forsøget.
 Sponsor eller den forsøgsansvarlige træffer  

 med forbehold af punkt 1 efter omstændighederne de nødvendige  

 nødsikkerhedsforanstaltninger for at beskytte forsøgspersonerne  

 mod en overhængende fare, især når der viser sig nye  

 elementer i forbindelse med afviklingen af forsøget eller udviklingen  

 af et nyt testpræparat, som vil kunne udgøre en risiko for  

 forsøgsdeltagernes sikkerhed.
Af nr. 3, følger et begrundelseskrav når et  

 ændret forsøg afbrydes, jf. også den gældende lovs  

 § 9, stk. 2, sidste pkt.
Herudover opstiller GCP-direktivets artikel 10  

 c) yderligere det krav, at der er en frist på 15 kalenderdage regnet  

 fra beslutningen om at afbryde forsøget til at afgive begrundelsen.  

 Ligeledes er det i følge direktivet et krav, at sponsor eller den  

 forsøgsansvarlige underretter komiteen senest 90 kalenderdage efter  

 det ændrede forsøgs afslutning.
Kapitel 7 Den Centrale Videnskabsetiske Komite Til § 24 Med den gældende lov er de regionale komiteer som  

 udgangspunkt selvstændige i alle henseender i relation til Den Centrale  

 Videnskabsetiske Komite (CVK), idet de dog skal følge den centrale  

 komites praksis.
CVK´s kompetence er i dag at koordinere arbejdet,  

 følge forskningsudviklingen og behandle klagesager som anden instans.  

 Der henvises til bemærkningerne til L 59, fremsat den 23. oktober 1991,  

 forslagets § 10, FT side 1145. Forslagets § 24, stk. 1, nr. 1 - 3,  

 er med nogle sproglige konsekvensrettelser og præciseringer en  

 videreførsel af CVK´s kompetence.
Det er i forslaget præciseret,  

 at den centrale komite skal følge forskningsudviklingen inden for  

 sundhedsområdet, fremfor forskningsudviklingen generelt, som det  

 fremgår af gældende lov § 11, stk.1, nr. 2.
Den centrale komite kan udtale sig om principielle  

 spørgsmål, som ikke knytter sig til godkendelsen af et konkret  

 forskningsprojekt.
Dette kan dog kun ske under følgende to  

 forudsætninger: a) at forelæggelsen ikke berører den  

 sagsbehandlingsfrist, der følger af § 10, jf. dog § 10, stk.  

 3, og b) at drøftelsen af principielle spørgsmål har en  

 sådan karakter, at den centrale komite ikke kommer i konflikt med  

 forvaltningslovens § 3, stk. 1, nr. 4, om andeninstansinhabilitet.
 Der er behov for, at den centrale komite bliver gjort  

 bekendt med de spørgsmål af mere principiel karakter, som  

 opstå på det regionale niveau, for at kunne varetage en proaktiv  

 rolle, jf. § 26.
Til § 25 Stk. 1, er en videreførsel af den  

 gældende lovs § 12. Den forsøgsansvarlige, hvis projekt  

 ikke har kunnet opnå en regional komites godkendelse, kan således  

 forelægge projektet for den centrale komite med henblik på at  

 opnå dennes afgørelse.
I forhold til den gældende lovs § 12 er der nu  

 indføjet en 30 dages klagefrist regnet fra den regionale komites  

 afgørelse.
Med »dage« forstås kalenderdage.
Dette er begrundet i  

 et ønske fra komitesystemet, således at den  

 forsøgsansvarlige, eller den som er part i forvaltningslovens  

 betydning, umiddelbart efter afgørelsen fra det regionale niveau  

 tvinges til at tage stilling til om afgørelsen skal indbringes for den  

 centrale komite.
Det betyder, at retten til at indbringe sagen for den  

 centrale komite mistes, hvis den ikke bliver gjort gældende inden for  

 fristen.
De sager, der forelægges den centrale komite, skal  

 behandles inden for den i GCP-direktivets frist på 60 kalenderdage.  

 Selvom 60-dages fristen overskrides, har komiteen fortsat pligt til at  

 behandle klagen.
Den centrale komite har også legalitetskontrollen i  

 komitesystemet, hvilket betyder, at den skal behandle retlige  

 spørgsmål vedrørende sagsbehandlingen.
Stk. 2. Med ændringen af lov om et  

 videnskabsetisk i 1996, jf.
L 179, fremsat den 17. januar 1996, i forslagets  

 nr. 8, blev der vedtaget afstemningsregler for den centrale komites  

 afgørelser.
På det regionale niveau forudsættes det  

 derimod, at afgørelser om godkendelser af et projekt træffes ved  

 fuld enighed, og hvis enighed ikke kan opnås forelægges sagen for  

 CVK, jf. den gældende lovs § 7, stk. 4, og forslagets § 9,  

 stk. 3.
Med det omtalte ændringsforslag til L 179 blev det  

 foreslået at stramme afstemningsreglerne i CVK, således at der  

 kun kan træffes afgørelser ved almindeligt flertal,  

 såfremt der i både lægmandsgruppen og i den videnskabelige  

 gruppe er flertal.
Afstemningsregler forventes kun anvendt i ganske  

 særlige tilfælde, da der også i den centrale komite skal  

 tilstræbes enighed i forbindelse med stillingtagen til indbragte  

 projekters godkendelse.
Det synes således velbegrundet at stille  

 skærpede krav til sammensætningen af flertallet i de  

 særlige tilfælde, hvor afgørelser træffes efter  

 afstemning.
 Flertallet skal bestå af et flertal blandt  

 såvel medlemmer, som er aktive inden for den sundhedsvidenskabelige  

 forskning, som andre udpegede medlemmer til Den Centrale Videnskabsetiske  

 Komite.
I forbindelse med sit høringssvar til  

 betænkning 1413 har den centrale komite påpeget, at der efter  

 ændringen af komiteloven, jf. lov nr. 1087 af 19. december 2001, er  

 opstået tvivl om, hvorvidt formanden i bl.a. afstemninger, skal anses  

 for fagkyndig eller læg person, jf. § 4, stk. 3, hvorefter  

 CVKs formand udpeges af ministeren   og ikke som tidligere vælges af  

 CVK.
Hvis formanden kan anses for »en neutral person« har det endvidere  

 været nævnt, at det kunne være hensigtsmæssigt at  

 vælge to næstformænd, - én læg og én  

 fagkyndig.
I forslaget lægges op til, at formanden for CVK i  

 afstemningssituationen betragtes som fagkyndigt medlem, idet denne bl.a. er  

 udpeget som repræsentant for statslige forskningsinteresser, jf.  

 forslagets § 4, stk. 3. Ved statslige forskningsinteresser,  

 forstås forskningsinteresser, der hovedsagelig finansieres med  

 statslige midler.
De øvrige ministerudpegede medlemmer betragtes i  

 forbindelse med afstemninger som læge medlemmer.
 Stk. 3. En videreførsel af den  

 gældende lovs § 11, stk. 3, endelighedsbestemmelse for  

 så vidt angår bedømmelsen.
Til § 26 Det har i forbindelse med udvalgsarbejdet været  

 diskuteret at tillægge den centrale komite kompetence til at udstede  

 bindende retningslinier; et behov udvalget vurderer kan vise sig  

 større, når forslaget om ikke at give adgang for de regionale  

 komiteer til at forelægge principielle spørgsmål for den  

 centrale komite følges.
Der lægges imidlertid ikke i forslaget op til en  

 sådan adgang for den centrale komite.
Dette sker for at  

 imødekomme de regionale komiteers synspunkt om, at det vil fratage  

 komiteerne deres selvstændighed i deres vurderinger.
Synspunktet er  

 fremført i forbindelse med de regionale komiteers høringssvar  

 til betænkning 1413.
Der er imidlertid fortsat det problem, at det kan  

 være vanskeligt for de regionale komiteer at træffe  

 afgørelse vedrørende projekter, som omhandler nye og fagligt  

 vanskelige samt etisk ømtålelige forskningsområder, for  

 eksempel genteknologi, xenotransplantation og stamcellekloning.
Projekter  

 inden for sådanne områder kunne tænkes at være  

 fagligt og etisk yderst krævende at behandle for den enkelte regionale  

 komite, og samtidig ville der være en risiko for inkonsistens i  

 afgørelser på disse områder mellem de regionale  

 komiteer.
Det foreslås på den baggrund, at ministeren  

 for videnskab, teknologi og udvikling eller den, som ministeren bemyndiger  

 hertil, efter indstilling fra Den Centrale Videnskabsetiske Komite (CVK) kan  

 udstede en bekendtgørelse om, at behandling af forsøg inden for  

 specifikke, nye forskningsområder, kan suspenderes i en nærmere  

 angivet periode, indtil der har fundet en almen etisk eller videnskabsetisk  

 afklaring sted.
Dette gælder dog ikke forsøg med  

 lægemidler, hvor Lægemiddelstyrelsen har en selvstændig  

 kompetence til at stoppe forsøg.
Der er tale om en suspensionsregel, som skal tilgodese  

 behovet for at afklare og drøfte principielle etiske  

 spørgsmål om nye forskningsområder enten i Folketinget, i  

 Etisk Råd eller i CVKs eget regi.
Nye fagligt vanskelige og etisk  

 ømtålelige forskningsområder som for eksempel  

 genteknologi, xenotransplantation og stamcellekloning bør  

 gennemgå en principiel drøftelse, inden de behandles af de  

 regionale komiteer.
Derved hindres også inkonsistens i den  

 videnskabsetiske bedømmelse.
Ministeren udsteder således på baggrund af  

 CVKs rådgivning en regel herom.
Reglen ophæves, når  

 ministeren vurderer, at der er sket en afklaring af det principielle etiske  

 spørgsmål.
Herefter træffer ministeren beslutning om,  

 hvorvidt og hvorledes afklaringen bør formidles.
Dette kan eks. ske  

 ved lov eller ved at den centrale komite udsender en vejledning.
 Dette forslag fordrer samtidig, at den centrale komite  

 påtager sig en proaktiv rolle og løbende søger  

 afdækket, hvilke nye forskningsområder vedrørende  

 biomedicinske forskningsprojekter der er undervejs.
Kapitel 8 Finansiering Til § 27 Forslaget lægger ikke op til en ændring af  

 fordelingen af finansieringen mellem staten og amtskommunerne.
Det er  

 således fortsat amtskommunerne, der finansierer driften af de regionale  

 komiteer, mens staten afholder udgifterne til den centrale komite, jf.  

 stk. 2. Bestemmelsen er således med enkelte præciseringer en  

 videreførsel af den gældende lovs § 16, således som  

 den blev foreslået med L 59 i 1992 og tilføjelsen af stk. 4  

 og 5 i 1996 med L 179.
Finansieringen af driften af de regionale komiteer vil  

 fortsat være delvis gebyrfinansieret.
Den delvise gebyrfinansiering  

 blev foreslået med L 59 i 1992 til dækning af de merudgifter, som  

 amtskommunerne fik som følge af lovforslaget, hvormed de hidtidige  

 regionale komiteer blev lovfæstede og dermed en del af den offentlige  

 forvaltning.
Gebyrerne kan således kun opkræves for de udgifter,  

 der ikke forudsættes finansieret på anden måde efter aftale  

 mellem staten og amtskommunerne m.v.
Som anført under de almindelige  

 bemærkninger vil amtskommunerne m.v. således blive kompenseret af  

 staten for meromkostningerne som følge af dette lovforslag, og der kan  

 derfor ikke opkræves forhøjede gebyrer som følge  

 heraf.
Tilsvarende gælder som hidtil, at gebyret ikke  

 må have karakter af en skat, hvorfor det aldrig må overstige,  

 hvad der svarer til det enkelte projekts forventede andel af den  

 pågældende komites samlede årlige udgift.
De nærmere  

 regler for gebyrerne er i dag fastsat med bekendtgørelse nr. 795  

 af 24. september 1992 om gebyr for behandling af biomedicinske  

 forskningsprojekter i de regionale videnskabsetiske komiteer.
Gebyret opkræves fra brugerne af systemet, og det  

 kan både være statsfinansierede institutioner som universiteterne  

 eller private virksomheder som f.eks. lægemiddelindustrien.
For  

 så vidt angår de offentlige hospitaler er der dog indgået  

 en interoffentlig aftale om, at disse ikke betaler gebyr, idet de i forvejen  

 er amtskommunalt finansierede.
I betænkning 1413 anbefales, at komitemedlemmerne  

 får et rimeligt honorar, der afspejler vigtigheden af arbejdet i de  

 videnskabsetiske komiteer og forskellene i arbejdsbelastningen i de enkelte  

 komiteer.
Udvalget mener tillige, at der bør gælde ens regler  

 for honorering i de regionale komiteer og i den centrale komite.  

 Drøftelsen af niveauet for honoreringen afklares i  

 Amtsrådsforeningens regi for så vidt angår det regionale  

 niveau og i statsligt regi for så vidt angår det centrale  

 niveau.
I stk. 3, er der nu på baggrund af  

 Amtsrådsforeningens oplæg hjemmel til, at amtsrådet kan  

 beslutte at give medlemmer af de regionale komiteer et vederlag på op  

 til 10.000 kr., at formandsposten kan vederlægges med op til 35.000 kr.  

 og at næstformanden for en regional komite kan modtage op til 30.000  

 kr. i vederlag.
Udgifterne til honorering indgår i den samlede  

 økonomi for driften af de regionale komiteer, jf. stk. 1. Det er  

 hensigten med den nye formulering, at medlemmerne kan honoreres både  

 med et fast basisvederlag samt en godtgørelse alt efter hvor mange  

 møder de deltager i.
Dette gælder dog ikke for formanden og  

 næstformanden for komitéerne.
 Stk. 4. Er en videreførsel af den  

 gældende lovs § 16, stk. 4, hvorefter der ydes medlemmerne af den  

 centrale komite, bortset fra formanden og næstformanden og de tre  

 ministerudpegede medlemmer, diæter, erstatning for dokumenteret tabt  

 arbejdsfortjeneste samt udgiftsgodtgørelse efter reglerne i § 16  

 a i den kommunale styrelseslov.
Stk. 5, er en videreførsel af den  

 gældende lovs § 16, stk. 5, hvorefter udgiften til  

 vederlæggelse af medlemmerne af de regionale komiteer og de medlemmer  

 af den centrale komite, der er medlemmer af en regional komite, afholdes af  

 vedkommende amtskommune.
Såfremt flere amtskommuner i fællesskab  

 nedsætter en regional komite, forudsættes det, at udgiften til  

 vederlæggelse af de enkelte medlemmer afholdes af de amtskommuner, som  

 de pågældende repræsenterer.
Udgiften til  

 vederlæggelse af den centrale komites øvrige medlemmer samt  

 vederlag til formand og næstformand afholdes af Ministeriet for  

 Videnskab, Teknologi og Udvikling.
 Stk. 6. Ministeren for videnskab, teknologi og  

 udvikling bemyndiges til at udstede en bekendtgørelse om gebyrer for  

 behandling af biomedicinske forskningsprojekter, jf. stk. 1 og den  

 gældende lovs § 16, stk. 6.
Kapitel 9 Straf Til § 28 Bestemmelsen af en  

 videreførsel af den gældende lovs § 17 med de  

 ændringer der følger af, at hæftestraf ikke længere  

 findes og en ændret formulering af hjemlen til strafansvar for  

 juridiske personer, jf. stk. 3. Det strafbare er  

 iværksættelsen af forsøg uden den nødvendige  

 tilladelse, se således også bemærkningerne til bestemmelsen  

 i L 59, forslagets § 16 fra FT, side 1120 ff.: »reglen skal ses i  

 sammenhæng med den praksis, der har udviklet sig for at få  

 forskningsrådsstøtte, ligesom støtte fra private fonde i  

 vid udstrækning også betinges af komitegodkendelse, samt at  

 publikation, i anerkendte videnskabelige tidsskrifter i realiteten ikke  

 står åben for projekter, der ikke er godkendt af en komite.« Komitelovens sanktionsregler skal ses i sammenhæng  

 med andre regler om sundhedspersonalets ansvar og sanktionering af  

 tilsidesættelse af faglige forpligtelser.
Om lægen udfører  

 forsøget i overensstemmelse med god forskningspraksis og i  

 overensstemmelse med lægefaglige og etiske normer skal vurderes efter  

 lægelovens regler, jf. lægelovens § 6, stk. 1, og i  

 Udvalgene vedrørende Videnskabelig Uredelighed.
Er der tale om en  

 grovere eller gentagen forsømmelse eller skødesløshed  

 kan lægelovens § 18 eventuelt komme i anvendelse.
Endelig giver  

 straffeloven et værn for menneskets integritet med sit forbud mod  

 krænkelser af liv og legeme, jf. kapitel 25.
 I betænkning 1413 anbefales, at det overvejes at  

 tillægge komitesystemet selvstændige sanktionsmuligheder over for  

 forskere, som igangsætter et forsøg uden godkendelse fra en  

 komite, f.eks. ved påtale til den projektansvarlige, orientering af  

 forskerens arbejdsgiver, offentliggørelse af navne på den  

 centrale komites hjemmeside m.v.
I forslaget lægges der ikke op til, at  

 komitesystemet får selvstændige sanktionsmuligheder, idet en  

 sådan kompetence ville pålægge komitesystemet at opfylde en  

 række retssikkerhedsgarantier, som vil være  

 ressourcekrævende.
Det er endvidere betænkeligt at tillægge  

 et administrativt organ som komitesystemet judicielle beføjelser.
Til § 29 Det foreslås, at der skal tillægges  

 forsøgspersoner en godtgørelse på 1.000 kr., hvis de har  

 deltaget i et ikke godkendt forsøg, eller hvis de har deltaget i et  

 forsøg, uden at der forelå det nødvendige samtykke i  

 overensstemmelse med godkendelsen af forsøget.
Forslaget er nyt og er  

 anbefalet af udvalget som en af flere muligheder for at skærpe  

 konsekvenserne af overtrædelser af komiteloven.
Godtgørelsen vil  

 tjene som kompensation for krænkelsen i de situationer, hvor  

 forsøgspersonen ikke kan påvise et økonomisk tab, og  

 vedkommende som følge heraf ikke kan kræve erstatning.
Det følger af erstatningsansvarslovens § 26, at:  

 "Den, der er ansvarlig for en retsstridig krænkelse af en andens  

 frihed, fred, ære eller person, skal betale den forurettede  

 godtgørelse for tort." Det er antaget i teorien, at hvis forskeren  

 ikke inden forsøgets iværksættelse har indhentet  

 forsøgspersonens samtykke, kan forsøgspersonen ikke (alene)  

 på den baggrund rette et erstatningskrav mod forskeren, da denne  

 forsømmelse ikke i sig selv udgør en personskade i  

 erstatningsretlig forstand.
At forsøgspersonens samtykke ikke er  

 indhentet, udgør imidlertid en retsstridig krænkelse af den  

 personlige frihed, og en sådan krænkelse er i sig selv  

 ansvarspådragende.
Forsøgspersonen kan for denne krænkelse  

 være berettiget til godtgørelse efter almindelige  

 erstatningsretlige regler, jf. også Ulla Hybel i  

 "Forsøgspersoner - om den retlige beskyttelse af mennesker, der  

 deltager i biomedicinsk forskning i Danmark, Kbh. 1998, side 254. Domstolene  

 har endnu ikke har taget stilling til, om erstatningsansvarslovens § 26  

 finder anvendelse på de her beskrevne situtationer.
Internationalt set regnes det for en meget alvorlig  

 krænkelse af det enkelte menneskes rettigheder, hvis det indgår i  

 forsøg uden den fornødne accept heraf, Det følger bl.a.  

 af FN's konvention om civile og politiske rettigheder (International Covenant  

 on Civil and Political Rights, af 23. marts 1976 (ICCPR), artikel 7, hvor der  

 findes et forbud mod at lade forsøgspersoner indgå i  

 forsøg uden det nødvendige samtykke.
Forbudet er absolut, jf.  

 ICCPR artikel 4 stk. 2. Danmark har pligt til at sikre den ret ved at  

 indføre effektive retsmidler til at håndhæve dette forbud.  

 Der findes allerede retsmidler til at håndhæve denne ret.
Loven  

 indeholder således forbud imod at gennemføre forsøg uden  

 samtykke og i følge den gældende lovs § 17 og forslagets § 28,  

 er det strafbelagt at gennemføre forsøg uden godkendelse fra  

 komitesystemet.
Der vil endvidere kunne kræves erstatning efter dansk  

 rets almindelige regler, ligesom der efter omstændighederne vil kunne  

 kræves tortgodtgørelse efter erstatningsansvarslovens § 26.
 For at styrke forsøgspersonens retsstilling  

 foreslås det imidlertid hensigtsmæssigt at indføre en  

 hjemmel om ret til godtgørelse, hvis forsøgspersonen har  

 deltaget i et ikke godkendt forsøg, eller hvis personen har deltaget i  

 et forsøg, uden at der forelå det nødvendige samtykke i  

 overensstemmelse med godkendelsen af forsøget.
 Godtgørelsesordningen kommer således til at  

 omfatte den situation, hvor en forsøgsperson deltager i et ikke  

 godkendt forsøg, idet personen i så fald ikke har fået den  

 beskyttelse, der ligger i komitesystemets behandling af det enkelte projekt,  

 og at samtykket normalt vil være givet ud fra en forudsætning om,  

 at projektet er lovligt og dermed godkendt af komitesystemet.
Endvidere foreslås det, at  

 godtgørelsesbeløbet fikseres til 1.000 kr. pr. person, hvor der  

 ikke kan kræves et højere beløb på andet grundlag,  

 f.eks. ved egentlig personskade.
Fikseringen af beløbet skal ses i  

 sammenhæng med, at man også ved godtgørelsen for svie og  

 smerte efter erstatningsansvarsloven har fikseret godtgørelsen (130  

 kr. pr. dag), ligesom at personskadeerstatningerne efter  

 erstatningsansvarsloven er søgt fikseret efter nogle faste  

 målestokke.
I forhold til de godtgørelser, der i øvrigt  

 tilkendes efter erstatningsansvarslovens § 26 er beløbet forholdsvis  

 lavt sat, men dette skal ses i sammenhæng med, at de grovere  

 overtrædelser vil indebære mulighed for kompensation på  

 andet grundlag, f.eks. erstatning for personskade.
Kravet om godtgørelse rejses af  

 forsøgspersonen over for sponsor eller den forsøgsansvarlige.  

 Eventuelle tvister kan indbringes for de almindelige domstole.
Komitesystemet  

 skal således ikke involveres i en sag om et evt. krav om  

 godtgørelse til en forsøgsperson.
Godtgørelsen skal ikke  

 betales, hvis sponsor eller den forsøgsansvarlige kan dokumentere, at  

 der var tale om en fejl, som denne ikke er ansvarlig for efter dansk rets  

 almindelige regler herom, jf. den tilsvarende afgrænsning af  

 erstatningsansvarsloven § 26. Sponsor og den forsøgsansvarlige skal  

 kunne dokumentere, at der ikke er tale om egne fejl eller fejl fra deres  

 ansattes side eller andre, de har instruktionsbeføjelse overfor, som  

 de hæfter for i medfør af Danske Lovs 3-19-2 ansvaret.
De skal  

 således ikke løfte bevisbyrden for hinanden.
 Stk. 2, stk. 1 er ikke til hinder for, at  

 forsøgspersonen kan søge et eventuelt erstatningskrav  

 bedømt ved de almindelige domstole, herunder eventuelle krav efter  

 erstatningsansvarslovens § 26.
Kapitel 10 Ikrafttræden m.v.
Til § 30 GCP-direktivets regler skal være indført i  

 dansk ret senest den 1. maj 2003. Loven skal derfor være trådt i  

 kraft senest denne dato.
Stk. 2. I følge direktivet skal  

 reglerne først anvendes i dansk ret efter den 1. maj 2004. Derfor  

 foreslås, at loven først får virkning fra denne dato.
Det  

 giver bl.a. komitesystemet mulighed for at indrette sig med henblik på  

 at opfylde de krav til behandling af forskningsprojekter, der følger  

 af loven.
 Stk. 3. Pr. den 1. maj 2004 ophæves den  

 gældende lov om et videnskabsetisk komitesystem og behandling af  

 forskningsprojekter og erstattes af denne lov, jf. lovbekendtgørelse  

 nr. 69 af 8. januar 1999, som ændret ved lov nr. 337 af 17. maj 2000 og  

 lov nr. 1087 af 19. december 2001.
Stk. 4. Regler udstedt i medfør af den  

 gældende lov forbliver i kraft indtil de ophæves eller erstattes  

 af nye regler.
Der er tale om bekendtgørelse nr. 795 af 24. september  

 1992 om gebyr for behandling af biomedicinske forskningsprojekter i de  

 regionale videnskabsetiske komiteer og bekendtgørelse nr. 935 af 12.  

 oktober 2000 om information og samtykke ved inddragelse af  

 forsøgspersoner i biomedicinske forskningsprojekter.
Stk. 5. Der er tale om en overgangsregel,  

 hvorefter de siddende komiteer fortsætter indtil deres  

 udpegningsperiode udløber.
Lovforslaget ændrer således  

 ikke ved de udpegede komiteers funktionsperiode.
 Stk. 6. Denne overgangsregel bestemmer, at  

 ministeren for videnskab, teknologi og udvikling fastsætter de  

 nærmere overgangsregler bl.a. for behandlingen af ansøgninger og  

 ændringer hertil vedrørende projekter anmeldt før den 1.  

 maj 2004, hvor der ikke er truffet afgørelse inden den 1. maj  

 2004.
Til § 31 Loven gælder ikke for Færøerne og  

 Grønland, men kan ved kongelig anordning sættes i kraft for  

 disse dele af riget med de afvigelser, som de særlige  

 færøske og grønlandske forhold tilsiger.
Bilag 1 Høringsliste vedrørende udkast til forslag  

 til lov om et videnskabsetiske komitésystem og behandling af  

 biomedicinske forskningsprojekter Offentlige myndigheder og institutioner Beskæftigelsesministeriet Bornholms Amt Finansministeriet Forskningsstyrelsen Frederiksberg Kommune Frederiksborg Amt Fyns Amt Fødevaredirektoratet Indenrigs- og Sundhedsministeriet Justitsministeriet Københavns Amt Københavns Kommune Lægemiddelstyrelsen Miljøministeriet Ministeriet for Fødevarer, Landbrug og Fiskeri Nordjyllands Amt Patientforsikringen Patientklagenævnet Patientskadeankenævnet Ribe Amt Rigsombudsmanden i Grønland Rigsombudsmanden på Færøerne Ringkøbing Amt Roskilde Amt Socialministeriet Statsministeriet (Færøerne og Grønland) Storstrøms Amt Sundhedsstyrelsen Sønderjyllands Amt Udenrigsministeriet Vejle Amt Vestsjællands Amt Viborg Amt Økonomi- og Erhvervsministeriet Århus Amt Universitetsinstitutioner Danmarks Farmaceutiske Højskole Danmarks Tekniske Universitet Den Kgl.
Veterinær- og Landbohøjskole Københavns Universitet Rektorkollegiet Roskilde Universitetscenter Syddansk Universitet Aalborg Universitet Aarhus Universitet Sektorforskningsinstitutioner mm.
Amternes og Kommunernes Forskningscenter Analyseinstituttet for Forskning Arbejdsmiljøinstituttet Center for Bioetik, Århus Center for Etik og Ret, København Danmarks Veterinærinstitut Dansk Polarcenter Det Danske Center for Menneskerettigheder Institut for Sundhedsvæsen Forskningscenter Risø John F.
Kennedy Instituttet Kommissionen for Videnskabelige Undersøgelser i Grønland Sektorforskningens Direktørkollegium Socialforskningsinstituttet Statens Institut for Folkesundhed Statens Seruminstitut Statens Skadedyrslaboratorium Patientforeninger m. m.
Alzheimer Foreningen Astma Allergi Forbundet Center for Små Handicapgrupper Danmarks Bløderforening Dansk Handicapforbund De Samvirkende Invalideorganisationer Diabetesforeningen Gigtforeningen Hjerteforeningen Ulla Hybel   Århus Universitet KRIM   Kriminalpolitisk Forening Kræftens Bekæmpelse Kræftforeningen Tidslerne Landsforeningen af Turner kontaktgrupper i Danmark Landsforeningen til Bekæmpelse af Cystisk Fibrose Landsforeningen for Ufrivilligt Barnløse Landsforeningen LEV Landsforeningen SIND Lone Scocozza Nyreforeningen Parkinsonforeningen Patientforsikringsforeningen Scleroseforeningen Råd, fonde, organisationer mm.
Akademiet for de tekniske videnskaber Akademikernes Centralorganisation Amtsrådsforeningen Børnerådet Center for Ligebehandling af Handicappede Danmarks Forskningsråd Danmarks Grundforskningsfond Dansk Farmaceutforening Dansk Medicinsk Selskab Dansk Psykologforening Dansk Sygeplejeråd Dansk Tandlægeforening Den Almindelige Danske Jordemoderforening Den Almindelige Danske Lægeforening Den Centrale Videnskabsetiske Komité Den Videnskabsetiske Komité for Bornholms, Frederiksborg, Roskilde,  

 Storstrøms og Vestsjællands Amter Den Videnskabsetiske Komité for Københavns Amt Den Videnskabsetiske Komité for Københavns og Frederiksberg  

 Kommuner Den Videnskabsetiske Komité for Ringkøbing, Ribe og  

 Sønderjyllands Amter Den Videnskabsetiske Komité for Vejle og Fyns Amter Den Videnskabsetiske Komité for Viborg og Nordjyllands Amter Den Videnskabsetiske Komité for Århus Amt Den Videnskabsetiske Komité for Færøerne Den Videnskabsetiske Komité for Grønland Det Centrale Handicapråd Det Etiske Råd Forskningsforum Hovedstadens Sygehusfællesskab Komitéen for Sundhedsoplysning KL   Kommunernes Landsforening.
LIF - Lægemiddelindustriforeningen Ligestillingsafdelingen Lundbeckfonden Novo Nordisk Fonden Statens Sundhedsvidenskabelige Forskningsråd Sygekassernes Helsefond Tandlægernes Nye Landsforening Teknologirådet Udvalgene vedrørende Videnskabelig Uredelighed 1)   Loven indeholder  

 bestemmelser, der gennemfører dele af Europa-Parlamentets og  

 Rådets direktiv 2001/20/EF af 4. april 2001, EF-tidende nr.
L 121 af  

 01/01/2001 s. 0034   0044, om indbyrdes tilnærmelse af medlemsstaternes  

 love og administrative bestemmelser om anvendelse af god klinisk praksis ved  

 gennemførelse af kliniske forsøg med lægemidler til human  

 brug.
2)   World Medical  

 Association (Verdenslægeforeningen) vedtog i oktober 2000  

 ændringer til Helsinkideklarationen, som er den internationale  

 lægeverdens retningslinier for biomedicinske forskningsprojekter, jf.  

 www.arvo.org/helsinki.htm.
Helsinkideklarationen er ikke retligt  

 bindende.
