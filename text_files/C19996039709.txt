Retningslinier  

 for udlejning af  

 Helårsboligerne på Christiansø og Frederiksø Udlejning af helårsboligerne har til formål at  

 sikre en hensigtsmæssig udnyttelse af ejendommene under hensyntagen til  

 øens særlige karakter, øboernes trivsel og boligernes  

 muligheder.
Christiansø bruges i det følgende som samlet  

 betegnelse for såvel Christiansø som Frederiksø.
Retningslinierne omfatter alene almindelige lejemål  

 til helårsbeboelse og således ikke fri- tjeneste- og lejeboliger  

 knyttet til ansættelsesforhold.
For fritidsboliger er der udarbejdet  

 særskilte retningslinier.
 Christiansøs Administration forvalter  

 lejemålene på Christiansø. Aftaler om leje af de enkelte  

 boliger skal dog godkendes af Forsvarsministeriets Fæstnings- og  

 Natursekretariat.
 Medmindre lejemålene skal anvendes af  

 Administrationen, for eksempel som tjeneste- eller lejeboliger til ansatte  

 eller af andre offentlige myndigheder, genudlejes de ved ledighed.
 Ledige lejemål udlejes af Christiansøs  

 Administration efter nedenstående retningslinjer:
 1. Udleje sker i henhold til følgende  

 prioriteringsgrupper:
 Gruppe 1: Ansøgere, der er lejere af  

 almindelige lejemål til helårsbeboelse på  

 Christiansø samt disses ægtefæller/samlevere.
 Gruppe 2: Ansøgere, der i forbindelse med  

 alders- eller helbredsbetinget pensionering eller ægtefælles  

 død forlader tjeneste- eller lejebolig på  

 Christiansø.
 Gruppe 3: Ansøgere hvis erhverv er knyttet  

 til Christiansø eller Christiansøs forvaltning.
 Gruppe 4: Øvrige ansøgere.
2. Der oprettes ventelister for gruppe 3 og 4.  

 Begæringer om optagelse på ventelisterne skal indgives skriftligt  

 til Administrationen.
Optagelse på ventelisten for gruppe 3  

 forudsætter, at der i begæringen gives oplysning om erhverv.  

 Begæringer skrives op på den pågældende venteliste i  

 den rækkefølge, de modtages.
Modtages flere begæringer  

 samtidigt, foretages placering på ventelisten efter  

 lodtrækning.
 Kun personer, der er fyldt 18 år, kan skrives  

 på ventelisten for gruppe 4.
3. Tildeling af boliger til ansøgere fra  

 gruppe 1 og 2 sker ikke efter venteliste.
Ledige lejemål opslåes  

 på øen med henblik på at få ansøgninger fra  

 personer i gruppe 1 og gruppe 2.
 I ansøgningen skal der gives oplysning om forhold  

 af betydning for de under pkt. 4 anførte behovs- og  

 anciennitetsforhold.
 Såfremt lejemålet ikke udelukkende skal tjene  

 som bolig, men også skal tjene andre formål, herunder  

 erhvervsmæssig virksomhed, skal dette anføres i  

 ansøgningen.
 Blandt de indkomne ansøgninger prioriteres efter  

 behov og anciennitet, jf. nedenfor pkt. 4.
4.  Ved flere ansøgere inden for henholdsvis  

 gruppe 1 og gruppe 2 tildeles boligen på grundlag af en  

 behovsvurdering, hvori bl.a. skal indgå husstandens størrelse og  

 sammensætning, evt. handicap hos husstandens medlemmer samt disses evt.  

 behov for udøvelse af erhverv fra boligen.
Også  

 ansøgerens aktuelle boligforhold skal indgå ved  

 behovsvurderingen.
 Såfremt flere ansøgere inden for en  

 prioriteringsgruppe har lige behov for den ledige bolig, går  

 ansøgeren med den længste bopælsstatus på  

 Christiansø forud ved tildelingen.
5. Er der ingen ansøgninger fra gruppe 1 og  

 2 rettes direkte henvendelse til personer på ventelisterne for de  

 lavere prioriteringsgrupper.
I den forbindelse påses det, at de  

 personer på ventelisten for gruppe 3, der rettes henvendelse til,  

 fortsat opfylder kravet om at have erhverv tilknyttet Christiansø  

 eller Christiansøs Administration.
Pågældende skal efter  

 anmodning fra Christiansøs Administration tilvejebringe dokumentation  

 herfor.
Ved afslag på boligtilbud skal det skriftligt  

 tilkendegives, om man fortsat ønsker at stå på  

 ventelisten.
Fremkommer der ikke en sådan tilkendegivelse, eller  

 afslås 3 tilbud om bolig, slettes man af ventelisten.
 6.  Øens administrator, læge,  

 købmand og disses ægtefæller/samlevere indgår ikke i  

 prioriteringsgrupperne og kan ikke tildeles almindelige lejemål.
 7. Forsvarsministeriets Fæstnings- og  

 Natursekretariat kan i helt særlige tilfælde dispensere fra  

 ovenstående retningslinier.
De i pkt. 3 - 5 anførte regler kan endvidere  

 fraviges af Christiansøs Administration efter samråd med  

 Ø-rådet og godkendelse fra Fæstnings- og  

 Natursekretariatet, hvor organisationer, erhvervsdrivende eller andre  

 ønsker et lejemål til erhvervsmæssige,  

 kunstudøvende eller almennyttige formål.
Der vil i forbindelse  

 hermed blive lagt vægt på, om aktiviteten inddrager eller gavner  

 øens beboere, turismen og erhvervsmulighederne.
 8.  De af Christiansøs Forvaltning og  

 Forsvarsministeriet i 1984 udstedte retningslinier for udlejning af  

 helårsboliger på Christiansø ophæves.
