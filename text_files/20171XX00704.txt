Skriftlig fremsættelse (21. marts 2018) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om et testcenter for store vindmøller ved Østerild (Udvidelse af vindmølletestcentrene ved Høvsøre og Østerild) (Lovforslag nr.
L 198) Formålet med lovforslaget er at imødekomme behovet for at udvide testfaciliteterne for store prototypevindmøller i Danmark.
Danmark skal også i fremtiden være konkurrencedygtig som avanceret produktionsland, herunder på vindområdet.
Det er en vigtig forudsætning for erhvervets fortsatte udvikling, at industrien og forskningsinstitutionerne har gode muligheder for at teste nye vindmøller i Danmark, ligesom det har stor betydning for fastholdelse af investeringer og arbejdspladser i Danmark, at der fortsat er gode muligheder for at teste nye møller i nærheden af virksomhedernes udviklingsafdelinger.
Gode testfaciliteter er samtidig et vigtigt redskab til at understøtte nedbringelse af omkostningerne ved vindenergi.
Megavind, som er et strategisk partnerskab for vindenergi, har i sin forskningsstrategi fra januar 2016 peget på, at der er behov for etablering af yderligere pladser til test af prototypevindmøller i Danmark, og at der er brug for at kunne teste højere møller, end det i dag er muligt.
Lovforslaget, der bygger på en politisk aftale, fastlægger de planlægningsmæssige rammer mm. for udvidelsen af de to eksisterende nationale testcentre for store vindmøller.
Det foreslås, at den eksisterende lov om et testcenter for store vindmøller ved Østerild ændres, så den omfatter de to nationale testcentre for prototypevindmøller.
Lovforslaget åbner således mulighed for, at hver af de to testcentre kan udvides med to nye testpladser til prototypevindmøller, til i alt 16 testpladser.
Desuden åbnes mulighed for, at der på flere pladser kan opstilles prototypevindmøller på op til 330 meters totalhøjde i Østerild og op til 200 meters totalhøjde i Høvsøre.
Ifølge lovforslaget er erhvervsministeren ansvarlig for, at der gennemføres nødvendige afværge- og kompenserende foranstaltninger samt om rydning af skov og etablering af erstatningsskov som følge af udvidelserne af de to testcentre.
Desuden giver lovforslaget erhvervsministeren bemyndigelse til at ekspropriere fast ejendom, produktionsvindmøller og jord eller rettigheder herover.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforlaget til det Høje Tings velvillige behandling.
