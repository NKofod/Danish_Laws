Fremsat den 20. marts 2013 af Liselott Blixt (DF), Karina Adsbøl (DF), Jens Henrik Thulesen Dahl (DF), Kristian Thulesen Dahl (DF), Mette Hjermind Dencker (DF), Søren Espersen (DF)  og Peter Skaarup (DF) Forslag til folketingsbeslutning om opsporing og forebyggelse af prostatakræft Folketinget pålægger regeringen at sikre en bedre opsporing og forebyggelse af prostatakræft ved at tilbyde alle mænd en undersøgelse hos deres praktiserende læge i det kalenderår, hvor de fylder 50 år.
Bemærkninger til forslaget Forslagsstillerne ønsker at sikre, at opsporing og forebyggelse af prostatakræft forbedres.
Det skal ske, ved at alle mænd i det kalenderår, hvor de fylder 50 år, tilbydes en helbredsundersøgelse hos deres praktiserende læge, hvor der måles værdier og ses efter symptomer på prostatakræft.
Formålet er at reducere antallet af mænd, der dør som følge af prostatakræft.
Den ønskede undersøgelse svarer i sit tilbud til den gynækologiske undersøgelse, som kvinder får foretaget hos deres praktiserende læge for at opdage eventuelle forstadier til livmoderhalskræft  den såkaldte smear-test.
Ved at gå til kontrol og få behandlet eventuelle forstadier kan man forhindre, at disse udvikler sig til egentlig kræft.
Kræft i prostata udvikler sig som regel langsomt og i de fleste tilfælde uden væsentlige symptomer.
Der findes et diagnoseværktøj, en PSA-test (PSA stå for: prostata specifikt antigen), som foretages gennem en blodprøve.
PSA-testen sammenholdes med andre indikationer på prostatakræft: gener fra prostata, forstørret prostata, om patienten skal op og lade vandet mange gange om natten m.v., og mændene bliver på den måde screenet uden at blive overbehandlet eller hospitaliseret.
Nogle praktiserende læger foreslår allerede i dag alle deres mandlige patienter over 50 år en PSA-blodprøve for at undersøge, om der kan være prostatakræft på vej En sidegevinst kunne endvidere være, at flere undersøgelser af mænd også vil give lægerne et bedre og mere sikkert grundlag at diagnosticere sygdommen på, og at der vil komme yderligere forskning, der kan gøre den eksisterende PSA-test bedre.
Samtidig vil det give en ensartet behandling på tværs af regioner og sociale skel.
Det er vigtigt at have politisk fokus på sygdommen.
Økonomi I Danmark udgør en årgang af 50-årige mænd ca. 40.000. Fra screeningsprogrammer kan man anslå, at der vil være en deltagelsesprocent mellem 60 og 70.
Med udgangspunkt i, at forslaget organiseres i regi af almen praksis, kan følgende antages: 70 pct. af 40.000 mænd tager imod tilbuddet om undersøgelsen, dvs. 28.000 mænd.
Prisen på en undersøgelse er 485,64 kr., hvilket vil give en udgift på ca. 13,6 mio. kr.
Der henvises til SUU alm. del  svar på spm. 35.
Skriftlig fremsættelse Liselott Blixt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om opsporing og forebyggelse af prostatakræft.
(Beslutningsforslag nr.
B 81) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
