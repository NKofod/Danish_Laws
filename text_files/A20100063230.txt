Lov om ændring af lov om leje og lov om midlertidig regulering af boligforholdene (Stråmandsudlejning og Grundejernes Investeringsfond m.v.) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om leje, jf. lovbekendtgørelse nr. 989 af 21. oktober 2009, som ændret ved § 15 i lov nr. 606 af 24. juni 2005 og § 148 i lov nr. 1336 af 19. december 2008, foretages følgende ændringer:
 1. I § 1, stk. 1, indsættes efter »husrum«: », uanset om lejeren er en person eller en virksomhed m.v. (juridisk person)«.
 2. I § 34, stk. 1, indsættes efter 2. pkt.:
»I fremlejeforhold kan lejeren ved lejeaftalens indgåelse såvel som i lejeperioden i stedet for depositum vælge at stille sikkerhed i form af bankgaranti eller indestående på særskilt deponeringskonto.« 3. I § 34, stk. 1, indsættes som 7. pkt.:
»Hvis lejeren har valgt i stedet for depositum at stille sikkerhed i form af bankgaranti eller indestående på deponeringskonto, finder reglerne for pligtig pengeydelse tilsvarende anvendelse, jf. § 93, stk. 1, litra a.« 4. I § 34, stk. 3, indsættes som 3. pkt.:
»1. pkt. finder tilsvarende anvendelse, hvis lejeren har valgt i stedet for depositum at stille sikkerhed i form af bankgaranti eller indestående på deponeringskonto.« 5. I § 34, stk. 4, indsættes som 2. pkt.:
»Har lejeren valgt i stedet for depositum at stille sikkerhed i form af bankgaranti eller indestående på deponeringskonto, finder reglerne for pligtig pengeydelse tilsvarende anvendelse, jf. § 93, stk. 1, litra a.« 6. § 106, nr. 2, 1. pkt., affattes således:
»Tvister om depositum, forudbetalt leje og sikkerhedsstillelse efter § 34.« § 2 I lov om midlertidig regulering af boligforholdene, jf. lovbekendtgørelse nr. 988 af 21. oktober 2009, som ændret ved § 149 i lov nr. 1336 af 19. december 2008, foretages følgende ændringer:
 1. I § 15, stk. 3, ændres »§ 29, stk. 3« til: »§ 29, stk. 9«.
 2. § 59, stk. 1, 2. pkt., affattes således:
»Lånet må ikke overstige 90 pct. af den udgift, der er nævnt i § 58, stk. 2.« 3. § 59, stk. 5, ophæves.
 4. I § 60, stk. 1, indsættes som 2. pkt.:
»Investeringsfonden kan tinglyse meddelelse herom på ejendommen og lade den aflyse, når arbejderne er udført og fonden har fået dækning for sine udlæg.« 5. § 60, stk. 3, 1. pkt., affattes således:
»Forrentning af beløb, som fonden har lagt ud, fastsættes af fonden med en rente, der svarer til den effektive rente for et 30-årigt kontantlån uden afdrag i et godkendt realkreditinstitut.« 6. § 61 a affattes således:
»§ 61 a.
Grundejernes Investeringsfond kan afkræve offentlige myndigheder alle nødvendige oplysninger til brug for administration af bestemmelserne i denne lovs § 18 b, jf. kapitel III A, og § 60 samt bestemmelserne i § 63 a, jf. kapitel X A, og §§ 113 a og 113 b i lov om leje.« § 3 Stk. 1. Loven træder i kraft den 1. juli 2010, jf. dog stk. 2.
 Stk. 2. § 1, stk. 1, og § 34, stk. 1, 3 og 4, i lov om leje som ændret ved denne lovs § 1, nr. 1-5, træder i kraft dagen efter bekendtgørelsen i Lovtidende og finder alene anvendelse på lejeaftaler, som indgås efter ikrafttræden af § 1, stk. 1, og § 34, stk. 1, 3 og 4, i lov om leje som ændret ved denne lovs § 1, nr. 1-5.
Givet på Amalienborg, den 11. juni 2010 Under Vor Kongelige Hånd og Segl MARGRETHE R.
