Betænkning afgivet af Miljø- og Fødevareudvalget den 26. maj 2021 Betænkning over Forslag til folketingsbeslutning om grøn valgmulighed i alle offentlige køkkener [af Susanne Zimmer (UFG), Uffe Elbæk (UFG) og Sikandar Siddique (UFG)]:
1. Indstillinger Et flertal i udvalget (S, V, DF, KF, NB og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (SF og Susanne Zimmer (UFG)) indstiller beslutningsforslaget til vedtagelse uændret.
 Et andet mindretal i udvalget (RV) vil hverken stemme for eller imod beslutningsforslaget ved 2. (sidste) behandling.
 Et tredje mindretal i udvalget (EL) vil ved 2. (sidste) behandling redegøre for sin stilling til beslutningsforslaget.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Radikale Venstre Radikale Venstres medlemmer af udvalget mener, at der altid bør udbydes mindst et plantebaseret alternativ i samtlige offentlige køkkener.
Partiet mener også, at offentlige køkkener ved at arbejde med egne klimamål vil komme frem til dette, uden at Folketinget etablerer måltidet som en lovmæssig rettighed.
Gennem efteruddannelse af køkkenpersonale, kostråd, indkøbsmål i det offentlige og CO2-reduktionsmål er Radikale Venstre sikre på, at det danske samfund er på vej ind i en grøn omlægning af alle offentlige køkkener.
Og partiet tror, at det også vil ske, uden at Folketinget pålægger kommunerne endnu en specifik opgave, og uden at Folketinget reducerer det kommunale selvstyre yderligere.
Radikale Venstre stemmer hverken for eller imod, fordi partiet er meget enige i intentionen bag forslaget.
Enhedslisten Enhedslistens medlemmer af udvalget støtter intentionerne i beslutningsforslaget, men støtter ikke på nuværende tidspunkt »skal-bestemmelsen« i beslutningsforslaget.
Enhedslisten mener, at ret til mulighed for at vælge et mættende og nærende plantebaseret måltid bør indføres i udvalgte offentlige køkkener, hvor borgere har ophold i længere tid, f.eks. på bosteder, plejehjem eller ved længerevarende hospitalsophold, hvilket ministeren ikke har villet imødekomme.
Enhedslisten og andre partier bag finansloven for 2021 har sikret ekstra midler til at fremme plantebaseret kost og mere økologi i offentlige køkkener.
Enhedslisten ser gerne, at staten og alle kommuner og regioner arbejder videre med omlægning til mere økologi, mere plantebaseret kost og klimahensyn generelt i de offentlige indkøb til bespisning i det offentlige.
Susanne Zimmer (UFG) Susanne Zimmer (UFG) bemærker, at der er flere og flere borgere, som lever vegetarisk eller vegansk.
Derfor ønsker Susanne Zimmer (UFG), at regeringen fremsætter et lovforslag, som sikrer, at alle offentlige køkkener tilbyder mulighed for et grønt nærende og mættende måltid til borgerne.
Det er især nødvendigt på sygehuse, plejecentre og bosteder, hvor borgere bor og ikke har mulighed for at få anden mad end den, der bliver serveret det pågældende sted.
I alle offentlige køkkener bør alle borgere have mulighed for at leve vegansk eller vegetarisk, uanset om det er et ønske af hensyn til deres sundhed, miljø, klima eller af andre årsager.
3. Udvalgsarbejdet Beslutningsforslaget blev fremsat den 21. oktober 2020 og var til 1. behandling den 9. december 2021. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for sin holdning til beslutningsforslaget.
Spørgsmål Udvalget har under udvalgsarbejdet stillet 4 spørgsmål til ministeren for fødvarer, landbrug og fiskeri til skriftlig besvarelse, som ministeren har besvaret.
Anders Kronborg (S) Karin Gaardsted (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Kathrine Olldag (RV) Carl Valentin (SF) Rasmus Nordqvist (SF) Signe Munk (SF) Søren Egge Rasmussen (EL) Rasmus Vestergaard Madsen (EL) Susanne Zimmer (UFG) Erling Bonnesen (V) Hans Christian Schmidt (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Mona Juul (KF) Per Larsen (KF) Peter Seier Christensen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
