Ankestyrelsens principafgørelse P-14-88 om tilbagebetaling - oplysningspligt - ægtefællehæftelse - folkepension - pensionstillæg Resume:
 Det påhvilede en pensionist at tilbagebetale et beløb, som han og hans ægtefælle havde modtaget med urette, fordi pensionisten ikkehavde givet kommunen oplysning om arbejdsindtægt og formueforskydnin ger.
Ankestyrelsen fandt ikke grundlag for at rette tilbagebetalingskravet mod hustruen, der ikke havde medvirket ved afgivelsen af urigtige økonomiske oplysninger og heller ikke kunne antages at have modtaget det for meget udbetalte beløb mod bedre vidende. *) Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 29 og § 42 Note:
 *)     Se endvidere SM P 11-86.
 Sagsfremstilling:
 Sagen angik ægtefællerne M og H.
 Ved ansøgningen om folkepension oplyste M om en forventet arbejdsindtægt på 1.900 kr. pr år.
I 1985 tjente M ca. 10.000 kr., ligesom der skete en væsentlig forskydning i formue, således at formuetillægget efter lov om socialindkomst var steget.
Endvidere var renteudgifterne faldet.
M oplyste ikke rettidigt socialforvaltningen herom.
 Som følge heraf modtog ægtefællerne i perioden 1. januar 1985 - 1. april 1987 hver 6.435 kr. for meget i pensionstillæg, ialt 12.870 kr.
 Det sociale udvalg krævede i medfør af § 42 i lov om social pension, at M skulle tilbagebetale det samlede beløb.
 M gjorde under sagens behandling gældende, at han havde givet besked om indtægtsændringen til skattevæsenet og mente, at kommunen var i besiddelse af det nødvendige edb-udstyr til at kunne indhente de aktuelle økonomiske oplysninger.
 M anførte endvidere, at han havde tjent 10.081 kr. og fandt, at det var en lidt for stor straf at skulle tilbagebetale 12.870 kr.
 Ankenævnet tiltrådte det sociale udvalgs afgørelse.
 Afgørelsen blev anket af M.
 Lovgrundlag: Lov om social pension § 29, § 41 og § 42.
 Afgørelse:
 Beregningen af størrelsen af de for meget udbetalte pensionstillæg er ikke anfægtet, hvorfor Ankestyrelsen har lagt de i sagen anførte beløb til grund ved fastsættelsen af tilbagebetalingskravet.
 For samgifte folkepensionister opgøres indtægtsgrundlaget for pensionstillæg for hver pensionist på grundlag af pensionistens og ægtefællens samlede indtægt.
 Hvis en samgift pensionist derfor tilsidesætter sin oplysningspligt og får for meget udbetalt i pensionstillæg, vil ægtefællen også fejlagtigt få udbetalt for meget pensionstillæg med samme beløb.
 Ankestyrelsen finder det godtgjort, at der - som følge af at M har undladt at give det sociale udvalg oplysninger om ændringer i sine indtægts- og formueforhold - er udbetalt for stort et beløb som pensionstillæg til ham selv og til hans hustru.
Efter det i sagen oplyste har M's ægtefælle ikke medvirket ved afgivelsen af urigtige økonomiske oplysninger og kan heller ikke antages at have modtaget det deraf følgende for store pensionstillæg mod bedre vidende.
Ankestyrelsen finder derfor, at der ikke er grundlag for at rejse krav mod H om tilbagebetaling af det med urette modtagne beløb.
 Ankestyrelsen finder herefter, at det påhviler M at tilbagebetale det samlede beløb, som han og hans ægtefælle har modtaget med urette, ialt 12.870 kr.
 Ankestyrelsen tiltræder således ankenævnets afgørelse.
