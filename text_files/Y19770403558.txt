 Direktoratet oplyser, at man ved udstykning i almindelighed  

 forudsætter, at retten til færdsel ad en udlagt privat vej til en ejendom er  

 ret til færdsel med almindelige trafikmidler til og fra ejendommen.
I skrivelse af 2-3-1977 besvarede man et spørgsmål fra Dem vedrørende  

 adgangsforholdene til parcellen matr.nr. 6s Nyby By, der er udstykket fra  

 matr.nr. 6p smst. ved skrivelse af 24-3-1976 herfra.
Man oplyste bl.a., at  

 ministeriet på baggrund af erklæringer fra Nyby kommunalbestyrelse, fra  

 ejeren af matr.nr. 6s og fra landinspektøren, anså det for godtgjort, at  

 matr.nr. 6s har fornøden vejadgang over matr.nr. 6g.
De har derefter i  

 skrivelse af 25-3-1977 anmodet om, at vejspørgsmålet må blive taget op til  

 fornyet overvejelse og afgørelse.
De har anført, at der i perioden 1924-1975  

 kun har været tale om en begrænset vejadgang til matr.nr. 6p, idet ejeren af  

 denne parcel efter stiltiende overenskomst med ejerne af matr.nr. 6g har gået  

 langs nordskellet af matr.nr. 6g for at komme til sin ejendom, og at der ved  

 passagen gennem matr.nr.6g undertiden er benyttet trillebør, medens  

 almindelig færdsel med vogn ikke forekom.
De har endvidere anført, at den af  

 ejeren af matr.nr. 6p afgivne erklæring af 29-10-1975 om, at der haves vejret  

 til offentlig vej ad den på matrikelkortet viste private vej over matr.nr.  

 6g, er urigtig, og at bestemmelserne i § 38, stk. 2, i bekendtgørelse nr.  

 424/1949 derfor ikke er opfyldt.
 I den anledning skal man meddele følgende:
Ved udstykning forudsætter matrikeldirektoratet i almindelighed, at retten  

 til færdsel ad en udlagt privat vej til en ejendom er ensbetydende med ret  

 til færdsel med almindelige trafikmidler til og fra ejendommen.
Der henvises  

 herved til bestemmelserne i § 4, stk. 2, i udstykningsloven  

 (lovbekendtgørelse nr. 6 af 7-1-1977), hvorefter færdselsretten til en ved  

 udstykning fremkommen lod ikke må være tidsbegrænset eller betinget.  

 Direktoratet undersøger imidlertid ikke ved udstykningssagers behandling, om  

 ejendommens færdselsret er indskrænket på nogen måde eller flyttet i forhold  

 til matrikelkortets udvisende, ligesom man heller ikke undersøger om det er  

 praktisk muligt at færdes på vejen med almindelige trafikmidler.
Med hensyn til spørgsmålet om, hvorvidt bestemmelserne i § 38, stk. 2, i  

 bekendtgørelse nr.424/1949 må anses for at være opfyldt skal man meddele, at  

 det i udstykningssagen er oplyst, at landinspektøren forgæves har forsøgt at  

 indhente erklæring fra ejerne af matr.nr. 6g.
Landinspektøren har derfor  

 vedlagt sagen erklæring til berigtigelse af vejens beliggenhed på  

 matrikelkortet, jf. § 65, stk. 6, i bekendtgørelsen, samt erklæring fra  

 ejeren af den udstykkede ejendom om, at der efter hans bedste overbevisning  

 haves vejret til offentlig vej ad den på matrikelkortet viste vej over  

 matr.nr. 6g, jf. § 38, stk. 2, i bekendtgørelsen.
Begge erklæringer er i  

 overensstemmelse med reglerne i bekendtgørelsen tiltrådt af Nyby  

 kommunalbestyrelse.
 Erklæringen fra ejeren af matr.nr. 6p nævner, at vejretten er »ad den  

 på matrikelkortet viste private vej over matr.nr. 6g«.
 Selvom vejen har en anden beliggenhed i marken, har direktoratet anset det  

 for godtgjort, at matr.nr. 6s har en vejret over matr.nr. 6g.
 Oplysningerne i Deres skrivelse af 25-3-1977 bekræfter, at ejeren af  

 matr.nr. 6p rent faktisk har benyttet vejen langs nordskellet af matr.nr. 6g.
 Direktoratet kan ikke ændre ved den udstykningstilladelse, der er givet  

 den 24-3-1976, og uenigheden mellem ejerne af matr.nr. 6g og 6s om vejrettens  

 omfang må hvis De ønsker at forfølge dette spørgsmål søges afgjort ved  

 domstolene.
 Spørgsmålet om, hvorvidt der er vundet hævd på vejens beliggenhed langs  

 nordskellet af matr.nr. 6g i stedet for den beliggenhed langs sydskellet, der  

 er forudsat ved udstykning af ejendommen matr.nr. 6g i 1921, må efter  

 matrikeldirektoratets opfattelse ligeledes høre under domstolene.
