Ændringsforslag stillet den 16. december 2013 uden for betænkningen Ændringsforslag til 2. behandling af Forslag til lov om ændring af lov om aktiv socialpolitik, lov om en aktiv beskæftigelsesindsats, lov om varsling m.v. i forbindelse med afskedigelser af større omfang og forskellige andre love (Præciseringer af kontanthjælpsreformen, undtagelse fra aktindsigt i varslingssager m.v.) [af beskæftigelsesministeren (Mette Frederiksen)]:
Til § 1 Af beskæftigelsesministeren:
 5) Efter nr. 7 indsættes som nyt nummer:
 »02. I § 106 indsættes som 4. pkt.:
»Staten refunderer 50 pct. af en kommunes udgifter til særlig støtte til deltagerbetaling efter § 34 b.«« [Hjemmel til, at staten yder 50 pct. refusion for en kommunes udgifter til deltagerbetaling] Bemærkninger Til nr. 5 Ændringen er en konsekvensændring af indførelsen af § 34 b i lov om aktiv socialpolitik, som blev indført med lov nr. 894 af 4. juli 2013  udmøntning af kontanthjælpsreformen.
Efter § 34 b kan kommunerne fra den 1. januar 2014 yde støtte til betaling af udgifter til deltagerbetaling i forbindelse med start på nødvendig almen voksenuddannelse og almengymnasiale uddannelser som enkeltfag til en person, der modtager uddannelseshjælp, hvis kommunen på baggrund af personens økonomiske forhold vurderer, at personen har behov for støtte.
Det er en forudsætning, at deltagelse i uddannelsen skal påbegyndes på baggrund af et uddannelsespålæg.
 Med lov nr. 894 af 4. juli 2013 blev der ved en fejl ikke indført hjemmel til at yde kommunerne refusion for deres udgifter til denne særlige støtte til deltagerbetaling.
Det foreslås derfor, at staten yder 50 pct. refusion for en kommunes udgifter til særlig støtte til deltagerbetaling i lighed med den refusion, som staten yder efter de gældende regler af en kommunes udgifter til hjælp i særlige tilfælde efter lovens kapitel 10 og efterlevelseshjælp efter lovens kapitel 10 a.
Refusionsprocenten svarer endvidere til den refusionsprocent, som staten kan yde for en kommunes udgifter til særlig støtte til enlige forsørgeres studiestart efter § 34 a i lov om aktiv socialpolitik.
 Forslaget vurderes ikke at medføre økonomiske konsekvenser.
