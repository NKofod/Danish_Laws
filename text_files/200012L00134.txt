Fremsat den 13. december 2000 af  

 sundhedsministeren (Sonja Mikkelsen) Forslag til Lov om forbud mod tobaksreklame m.v.1) Kapitel 1 Lovens anvendelsesområde og definitioner § 1. Loven finder anvendelse på tobaksvarer, hvorved  

 forstås:
 1)	Varer, der er bestemt til at ryges, indsnuses, suttes eller tygges,  

 hvis de, helt eller delvist, er fremstillet af tobak.
 2)	Varer, der fortrinsvis benyttes i forbindelse med  

 tobaksrygning.
 § 2. Ved reklame forstås i denne lov enhver handling i  

 erhvervsøjemed, der har til formål at fremme afsætningen  

 af tobaksvarer.
 Stk. 2. Ved reklame forstås tillige:
 1)	Brug af et navn, mærke, symbol eller andre kendetegn, der  

 hovedsagelig er kendt fra tobaksvarer, i reklame for andre varer og  

 tjenesteydelser.
 2)	Markedsføring af tobaksvarer ved hjælp af et  

 varemærke, der er kendt som, eller i brug som, mærke for andre  

 varer og tjenesteydelser.
 3)	Brug af layout, udformning eller bestemte  

 farvesammensætninger, der forbindes med bestemte tobaksvarer.
 4)	Brug af genkendelige tobaksvarer i reklame for andre varer og  

 tjenesteydelser.
 Stk. 3. Ved sponsorering forstås i denne lov ethvert  

 økonomisk bidrag til en aktivitet, et arrangement m.v. med sigte  

 på at fremme afsætningen af en tobaksvare.
 Stk. 4. Ved tobaksudsalgssted forstås ethvert sted, hvor  

 tobaksvarer udbydes til salg.
Kapitel 2 Forbud mod reklame m.v.
 § 3. Alle former for reklame for tobaksvarer er forbudt.
 Stk. 2. Forbuddet gælder dog ikke:
 1)	Meddelelser, der udelukkende henvender sig til fagfolk inden for  

 branchen.
 2)	Udstilling af tobaksvarer på tobaksudsalgssteder.
 3)	Prisskilte for tobaksvarer på tobaksudsalgssteder.
 4)	Skilte i tilknytning til tobaksudsalgssteder med teksten  

 »Tobak«.
5)	Reklame rettet til køberen på salgssteder, hvor man er  

 specialiseret i salg af piber, pibetobak og cigarer.
Dette gælder  

 også butiksfacader.
 6)	Brug af et navn, der før den 13. december 2000 har  

 været anvendt både for tobaksvarer og andre varer eller  

 tjenesteydelser, til reklame for disse andre produkter, såfremt navnet  

 fremtræder i en form, hvorved det tydeligt adskiller sig fra navnets  

 udseende på tobaksvaren.
 7)	Brug af et navn, der er kendt fra tobaksvarer, i reklame for andre  

 varer og tjenesteydelser, hvis den anden vare eller tjenesteydelse kun  

 markedsføres i et begrænset geografisk område.
 § 4. Sponsorering til fordel for tobaksvarer er forbudt.
 § 5. Enhver form for uddeling, der har til formål at  

 fremme afsætningen af tobaksvarer, er forbudt.
Kapitel 3 Tilsynsbestemmelser § 6. Forbrugerombudsmanden fører tilsyn med lovens  

 overholdelse.
Kapitel 4 Straffebestemmelser § 7. Overtrædelse af §§ 3, 4 og 5 straffes med  

 bøde.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Kapitel 5 Ikrafttrædelsesbestemmelser § 8. Loven træder i kraft den 1. juli 2001.
 Stk. 2. For sponsoraftaler indgået før den 13.  

 december 2000 træder bestemmelsen i § 4 dog først i kraft  

 den 1. juli 2003.
 § 9. Loven gælder ikke for Færøerne og  

 Grønland, men kan ved kgl. anordning sættes i kraft for  

 Færøerne med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at begrænse de  

 sundhedsskader, som brug af tobak medfører.
En begrænsning af de sundhedsskader, som brug af  

 tobak medfører, er et af målene i regeringens  

 folkesundhedsprogram 1999   2008. I folkesundhedsprogrammet er målet  

 bl.a. konkretiseret til, at regeringen vil reducere antallet af rygere  

 markant.
Dette skal ske dels gennem rygestop, og dels gennem en  

 begrænsning af antal nye rygere.
2. Gældende retsstilling Her i landet er der allerede indført forbud mod at  

 reklamere for tobaksprodukter eller for varer, der fortrinsvis benyttes i  

 forbindelse med tobaksrygning, i radio og TV, jf. lovbekendtgørelse  

 nr. 208 af 6. april 1999 om radio- og fjernsynsvirksomhed og  

 Kulturministeriets bekendtgørelse nr. 489 af 11. juni 1997 om reklame  

 og sponsorering i radio og fjernsyn.
 Der er tale om et forbud mod den form for reklame, der er  

 omfattet af lovforslagets § 2, stk. 1, medens den form for reklame,  

 der er omfattet af lovforslagets § 2, stk. 2, såkaldt   

»indirekte reklame«, ikke er omfattet af  

 bestemmelserne i radio- og fjernsynsloven, jf. nærmere  

 bemærkningerne til lovforslagets § 3.
 Tobaksreklame er i dag i øvrigt reguleret gennem en  

 frivillig aftale af 6. november 1991 mellem Tobaksindustrien og  

 Sundhedsministeriet om markedsføring af tobaksvarer, jf. bilaget til  

 lovforslaget.
 Ifølge aftalens § 1 omfatter den alle  

 tobaksvarer, der er fremstillet eller importeret af Tobaksindustriens  

 medlemsvirksomheder til salg i Danmark.
Aftalen fastsætter nærmere regler om, hvor det er tilladt at reklamere ved hjælp af skilte, plakater  

 m.v., hvor det er tilladt at reklamere i blade, tidsskrifter o. lign., annoncestørrelser, begrænsning i uddeling af gratis vareprøver, hvilke persongrupper o. lign., det ikke er tilladt at anvende i  

 reklamer og forbud imod omgåelse af reglerne.
 Ifølge aftalens § 12, stk. 1, forpligter  

 Tobaksindustrien sine medlemmer til at overholde aftalen.
Bliver Tobaksindustrien bekendt med, at en af industriens  

 medlemsvirksomheders grossister eller forhandlere markedsfører  

 tobaksvarer i strid med aftalens bestemmelser, skal Tobaksindustrien  

 ifølge aftalens § 12, stk. 2, straks ved forhandling med  

 grossisten eller forhandleren søge markedsføringen bragt i  

 overensstemmelse med aftalen.
Sker dette ikke, er alle medlemsvirksomheder,  

 efter forudgående konkret indhentet tilladelse fra  

 Konkurrencerådet, forpligtet til at standse levering af tobaksvarer til  

 grossisten eller forhandleren.
3. Lovforslagets indhold og anvendelsesområde Lovforslaget indebærer følgende:
a.
Der indføres et fuldstændigt forbud mod reklame for  

 tobaksvarer, dog med de få undtagelser, der er nævnt nedenfor  

 under punkterne 3, 4 og 5.
b.
Endvidere indføres der forbud mod sponsorering for  

 tobaksvarer og mod uddeling, der har til formål at fremme  

 omsætningen af tobaksvarer.
c.
Udstilling af tobaksvarer på tobaksudsalgssteder, prisskilte  

 for disse tobaksvarer, neutrale skilte i tilknytning til tobaksudsalg,  

 reklame rettet til køberen i specialbutikker for piber, pibetobak og  

 cigarer samt meddelelser til fagfolk inden for tobaksbranchen vil fortsat  

 være tilladt.
d.
Det vil ligeledes fortsat være tilladt at reklamere for  

 produkter, der er markedsført under samme navn som et tobaksprodukt,  

 hvis disse produkter er markedsført før lovens  

 fremsættelse i Folketinget, og forudsat at navnet fremtræder i en  

 form, hvorved det tydeligt adskiller sig fra navnets udseende på  

 tobaksvaren.
e.
Det vil også fortsat være tilladt at bruge et navn, der  

 er kendt fra tobaksvarer, i reklame for andre varer og tjenesteydelser, der  

 ikke vil kunne sættes i forbindelse med tobaksvarer, hvis disse kun  

 markedsføres i et begrænset geografisk område.
f.
Lovforslagets bestemmelser om forbud mod reklame finder ikke  

 anvendelse på reklamer i publikationer, der er trykt og udgivet i andre  

 lande, med mindre hovedformålet er at reklamere for tobaksvarer i  

 Danmark.
Der henvises herved til medieansvarsloven (lovbekendtgørelse  

 nr. 85 af 9. december 1998), der kun finder anvendelse på indenlandske  

 periodiske skrifter.
4. Tilsyn Det foreslås, at tilsynet med loven placeres hos  

 Forbrugerombudsmanden, der gennem sin administration af  

 markedsføringsloven, er den centrale tilsynsmyndighed for  

 markedsføring og reklame.
5. Sundhedsmæssige hensyn I regeringens folkesundhedsprogram er der sat mål  

 på de alvorligste   forebyggelige   risikofaktorer.
Det drejer sig om  

 følgende:
 Tobak.
 Alkohol.
 Kost og motion.
 Svær overvægt.
 Trafikulykker.
Tobaksrygning er den forebyggelige enkeltfaktor,  

 der har størst indflydelse på folkesundheden (og  

 middellevetiden) i Danmark.
Rygere lever i gennemsnit 7-8 år kortere  

 end aldrig-rygere.
25 procent af alle kræfttilfælde kan  

 tilskrives rygning. 90 procent af alle lungekræfttilfælde, 30  

 procent af alle tilfælde af blodprop i hjertet og i hjernen samt 75  

 procent af alle tilfælde af kronisk bronkitis er forårsaget af  

 rygning.
Rygning er således en af de vigtigste årsagsfaktorer til  

 hjerte-kar-sygdomme, kræft samt lunge- og luftvejssygdomme og den  

 væsentligste årsag til tidlig død.
Samtidig er tobaksrygning den livsstilsfaktor, som har den  

 klareste sociale ulighed i forekomst.
Ved stor-cigaretrygning, dvs. et  

 forbrug på mindst 15 cigaretter om dagen, er forskellen endnu  

 tydeligere.
Positive ændringer af såvel udviklingen i  

 middellevetiden som den sociale ulighed i sundhed forudsætter  

 således i høj grad, at der iværksættes effektive og  

 omfattende initiativer for at nedbringe andelen af rygere i befolkningen.
 Med hensyn til en nærmere beskrivelse af planerne  

 for indsatsen på tobaksområdet henvises til regeringens  

 Folkesundhedsprogram, idet det i denne forbindelse må slås fast,  

 at nærværende lovforslag kun bør ses som et enkelt element  

 i en samlet indsats på området.
6. Tobaksrelaterede dødsfald Blandt de 18.215 dødsfald i Danmark før de  

 75 år, udgør de tobaksrelaterede dødsfald en meget stor  

 del.
I 1995 kunne godt 13.000 dødsfald relateres til  

 tobaksbrug, lidt flere blandt mænd end blandt kvinder.
Disse  

 dødsfald svarer til 178.000 tabte leveår, fordelt med cirka en  

 tredjedel i hver af aldersgrupperne 35-59, 60-69 og 70+ år.
For hvert  

 tobaksrelateret dødsfald før de 60 år mistes mere end 25  

 leveår sammenlignet med en aldrig-ryger, og det gælder både  

 mænd og kvinder.
Rygerelaterede dødsfald og tabte leveår 1995,  

 fordelt på alder og køn Antal dødsfald på grund af rygning Antal tabte leveår på grund af rygning Leveår tabt pr. ryger, død af rygning Aldersgruppe Mænd Kvinder Mænd Kvinder Mænd Kvinder 35-59 1061 720 28000 22000 26 30 60-69 1872 1374 31000 27000 17 19 70+ 4724 3494 39000 32000 8 9 Total 7657 5588 98000 81000 13 14 Kilde: Knud Juhl, Ugeskrift for Læger, nov.  

 1998 Som det fremgår, er der tale om  

 betydelige tab af leveår   selv for rygere, der dør af deres  

 rygning i en forholdsvis sen alder.
For de yngre rygere er tabet  

 voldsomt.
 7. Reklameforbud i andre europæiske lande.
 Ifølge det oplyste er der allerede forbud mod  

 tobaksreklame i følgende europæiske lande: Belgien, Finland,  

 Frankrig, Irland, Italien, Portugal, Sverige samt Island og Norge.
8. Lovforslagets administrative og økonomiske konsekvenser Lovforslaget vil medføre øgede statslige  

 udgifter til Forbrugerombudsmandens tilsyn med lovens overholdelse svarende  

 til et årsværk, dvs. ca. 600.000 kr., heraf 400.000 kr. i  

 lønsum.
Udgifterne hertil vil blive afholdt inden for  

 Sundhedsministeriets rammer.
 Lovforslaget indeholder ikke administrative konsekvenser  

 for borgerne.
 Lovforslaget indeholder ikke administrative eller  

 økonomiske konsekvenser for kommuner og amtskommuner.
9. Lovforslagets erhvervsmæssige konsekvenser Ved gennemførelsen af loven sker der en  

 væsentlig begrænsning af tobaksproducenters,  

 tobaksimportørers, reklamemediers og tobaksudsalgssteders muligheder  

 for at reklamere for tobaksvarer i forhold til de muligheder, der er i dag i  

 henhold til aftalen mellem Sundhedsministeriet og Tobaksindustrien, jf.  

 nærmere ovenfor under afsnit 2. Gældende retsstilling og bilaget  

 til lovforslaget.
 Tobaksindustrien har ikke ønsket at oplyse noget om  

 de økonomiske konsekvenser for branchen af lovforslaget.
 Ifølge Gallup var det samlede reklameforbrug for  

 tobaksvarer inden for media-grupperne: Dagblade, søndagsaviser,  

 ugeblade, magasiner og fagblade i perioden 1. juli 1998 til 30. juni 1999 i  

 alt ca. 34 mio. kr. fordelt på følgende måde: Dagblade  

 14,856 mio. kr., søndagsaviser 3,610 mio. kr., ugeblade 8,571 mio.  

 kr., magasiner 6,418 mio. kr., fagblade 442.000 kr. og husomdelte reklamer  

 18.000 kr.
 (Kilde: Gallup Adfacts).
 Lovforslaget skønnes ikke at have  

 administrative konsekvenser for erhvervslivet.
10. Lovforslagets miljømæssige konsekvenser Lovforslaget indebærer ingen  

 miljømæssige konsekvenser.
11. Forholdet til EU-retten Det var oprindelig tanken, at lovforslaget skulle  

 inplementere Europa-Parlamentets og Rådets direktiv 98/43/EF af 6. juli  

 1998 om indbyrdes tilnærmelse af medlemsstaternes love og  

 administrative bestemmelser om reklame for tobaksvarer og sponsorering til  

 fordel for disse.
Imidlertid blev direktivet annulleret ved EF-domstolens dom  

 af 5. oktober 2000 (C-376/98).
 Begrundelsen herfor var, at fællesskabslovgiver ikke  

 havde kompetence til at vedtage direktivet i henhold til traktatens artikel  

 100 A (nu artikel 95), artikel 57, stk. 2 (nu artikel 47, stk. 2) og artikel  

 66 (nu artikel 55).
 Lovforslagets §§ 3-5 indeholder såkaldte  

 »tekniske forskrifter«, jf. artikel 1, nr. 10, i Europa-Parlamentets og  

 Rådets direktiv af 22. juni 1998 om en informationsprocedure med hensyn  

 til tekniske standarder og forskrifter, 98/34/EF.
 Lovforslagets §§ 3-5 skal derfor notificeres for  

 Europa-Kommissionen i overensstemmelse med Europa-Parlamentets og  

 Rådets direktiv 98/34/EF (informationsproceduredirektivet), som  

 ændret ved direktiv 98/48/EF.
12. Udtalelser over lovforslaget Et tidligere lovforslag, der byggede på  

 implementeringen af ovennævnte direktiv 98/43/EF, har i udkast  

 været forelagt for:
 Astma-Allergi Forbundet, Danmarks Lungeforening, Dansk  

 Annoncørforening, Dansk Industri, Dansk Magasinpresses  

 Udgiverforening, Danske Dagblades Forening, Danske Reklamebureauers  

 Brancheforening, De Samvirkende Købmænd, Den Almindelige Danske  

 Lægeforening, Det Danske Handelskammer, Erhvervsministeriet,  

 Forbrugerrådet, Hjerteforeningen, Justitsministeriet, Kræftens  

 Bekæmpelse, Kulturministeriet, Leverandørforeningen for Tobaks-  

 og Konfekturevarer, Ministeriet for Fødevarer, Landbrug og Fiskeri,  

 Nærings- og Nydelsesmiddelarbejder Forbundet, Sundhedsstyrelsen,  

 Tobaksindustrien, Tobaksskaderådet og Udenrigsministeriet.
 Herudover er modtaget udtalelser over lovforslaget fra:  

 Bundesverband Deutscher Zeitungsverleger, EU-Konsulenterne, Flensborg Avis  

 samt Radio- og TV-Reklamenævnet.
Vurdering af konsekvenserne af  

 lovforslaget Positive konsekvenser / mindreudgifter Negative konsekvenser / merudgifter Økonomiske konsekvenser for stat, kommuner og  

 amtskommuner Ingen konsekvenser Statslige udgifter til Forbrugerombudsmandens tilsyn med  

 lovens overholdelse, ca. 600.000 kr.
 Ingen konsekvenser for kommuner og amtskommuner.
Administrative konsekvenser for stat, kommuner og  

 amtskommuner Ingen konsekvenser Forbrugerombudsmandens tilsyn med lovens overholdelse, ca. et  

 årsværk, jf. bemærkningerne til lovforslagets § 6.
Ingen konsekvenser for kommuner og amtskommuner Økonomiske konsekvenser for erhvervslivet Tobaksindustrien: Sparede udgifter til reklamering og  

 sponsorering Der vil blive en nedgang i tobaksreklamering i den skrevne  

 presse og i reklamebranchen, der svarer til ca. 34 mio. kr.  

 årligt.
Administrative konsekvenser for erhvervslivet Ingen konsekvenser Ingen konsekvenser Miljømæssige konsekvenser Ingen konsekvenser Ingen konsekvenser Administrative konsekvenser for borgerne Ingen konsekvenser Ingen konsekvenser Forholdet til EU-retten Lovforslagets §§ 3-5 indeholder såkaldte »tekniske  

 forskrifter«, jf. artikel 1, nr. 10, i Europa-Parlamentets og Rådets  

 direktiv af 22. juni 1998 om en informationsprocedure med hensyn til tekniske  

 standarder og forskrifter, 98/34/EF.
Lovforslagets §§ 3-5 skal derfor  

 notificeres for Europa-Kommissionen i overensstemmelse med  

 informationsproceduredirektivet.
Bemærkninger til de enkelte  

 lovbestemmelser Til § 1 Ifølge pkt. 1 er alle former for tobaksvarer  

 omfattet af loven, uanset på hvilken måde de indtages.  

 Definitionen på tobaksvarer svarer til definitionen i  

 Sundhedsministeriets bekendtgørelse nr. 1213 af 23. december 1992 om  

 mærkning af tobaksvarer, om tjæreindhold i cigaretter og om  

 forbud mod salg af visse snustobaksvarer.
I pkt. 2 er medtaget varer, der fortrinsvis benyttes i  

 forbindelse med tobaksrygning.
Dette svarer til formuleringen i § 13 i  

 bekendtgørelse om reklame og sponsorering i radio og fjernsyn, jf.  

 bekendtgørelse nr. 489 af 11. juni 1997.
 Med »varer, der fortrinsvis benyttes i forbindelse med  

 tobaksrygning« tænkes f.eks. på piber, piberensere, cigaretpapir,  

 cigarethylstre og cigaretrullere.
Til § 2 Ifølge stk. 1 er enhver tilkendegivelse, der  

 som led i udøvelse af virksomhed, har til formål at fremme  

 omsætningen af tobaksvarer, omfattet af definitionen på  

 reklame.
Det er uden betydning, om tilkendegivelsen er mundtlig,  

 skriftlig, formidlet via presse, film (herunder produktplacement), Internet  

 m.v.
Opremsningen er ikke udtømmende.
Også andre og fremtidige  

 former for massekommunikation med markedet vil være omfattet af  

 bestemmelsen.
Det afgørende vil være, om hensigten er at fremme  

 afsætningen af tobaksvarer.
 I stk. 2 angives yderligere fire situationer, der i  

 denne lov også er omfattet af begrebet reklame.
 Det drejer sig for det første om den situation,  

 hvor et tobaksnavn eller  mærke benyttes i reklame for andre  

 varer og tjenesteydelser.
Denne form for indirekte markedsføring af  

 tobaksprodukter har specielt været benyttet ved markedsføring og  

 reklamering for såkaldte »livsstilsprodukter«, såsom  

 beklædning, sko, tasker, sports- og idrætstøj, smykker,  

 ure og biler.
Det klassiske eksempel er Camel og Marlboro, hvor samme  

 produktnavn og logo har været anvendt for et cigaretvaremærke og  

 en lang række »livsstilsprodukter«.
For det andet er medtaget den situation, hvor nye  

tobaksvarer ville blive markedsført ved hjælp af et navn  

 eller mærke, som allerede anvendes for en anden vare.
Her tænkes  

 også på kendte varemærker for livsstilsprodukter, som  

 f.eks. tøj, ure, biler o.lign.
 For det tredje er medtaget brug af bestemte farver, layout  

 eller udformning, som forbindes med bestemte tobaksvarer.
 Endelig omfatter stk. 2 også brug af  

 genkendelige tobaksvarer i reklame for andre varer eller tjenesteydelser.
 Egentlig produktplacement vil, hvor der foreligger en  

 aftale om, at tobaksproduktet vises i reklamen   som ovenfor nævnt  

 være omfattet af begrebet reklame i lovens betydning.
 Ifølge stk. 3 er alle økonomiske bidrag  

 til aktiviteter, arrangementer m.v., der har til formål at fremme  

 afsætningen af tobaksvarer, omfattet af definitionen på  

 sponsorering.
 Med bidrag tænkes på penge, prisfordele,  

 gaver, støtte osv. til aktiviteter, begivenheder, arrangementer  

 o.lign., uanset om de kommer fra tobaksbranchen eller fra andre, som ydes  

 under forudsætning af, at sponsoren får sit navn, logo m.v. vist  

 eller nævnt i forbindelse med den pågældende aktivitet.
 Ifølge stk. 4 er et tobaksudsalgssted i lovens  

 betydning alle steder, hvorfra der sælges tobaksvarer.
Til § 3 Ifølge denne bestemmelse er reklame for tobaksvarer  

 forbudt.
Der henvises nærmere til definitionen i bemærkningerne  

 til lovforslagets § 2, stk. 1 og 2.
 Det er ikke afgørende, om der er betalt for  

 reklamen.
Det er ligeledes uden betydning, på hvilken  

 måde reklamen formidles.
Det kan f.eks. være gennem  

 postvæsenet som adresseret eller adresseløs forsendelse,  

 uddeling i postkasser, på messer eller udstillinger, inde i  

 forretninger, på offentligt eller privat område.
Således  

 vil f.eks. »homeparties« i det private hjem være omfattet af  

 forbuddet.
 Forbuddet mod reklame omfatter også de situationer,  

 der er angivet i lovforslagets § 2, stk. 2. Hovedsigtet hermed er  

 at forhindre omgåelse af forbuddet mod reklame.
Præciseringen i § 2, stk. 2,  

 medfører for det første, at et navn, mærke, symbol eller  

 andre kendetegn, der allerede anvendes for et tobaksprodukt, ikke  

 må anvendes til at markedsføre andre varer eller  

 tjenesteydelser.
F.eks. må Skandinavisk Tobakskompagni ikke  

 markedsføre tasker, sko m.v. under navnet »Prince«.
Det  

 afgørende vil være, om der er tale om et mærke, som folk i  

 almindelighed forbinder med et mærke for tobaksvarer.
 Bestemmelsen omfatter også producenter, der ikke har  

 relation til tobaksindustrien, og gælder, så længe det  

 aktuelle navn, mærke osv. benyttes i forbindelse med tobaksvarer.
For det andet må nye tobaksvarer ikke  

 markedsføres under et navn, mærke, symbol eller andre kendetegn,  

 som allerede anvendes for en anden vare eller tjenesteydelse.
F.eks. må  

 en tobaksproducent ikke give et nyt cigaretmærke et navn, der er  

 identisk med kendte varemærker for f.eks. biler, ure, sportstøj  

 o.lign., for herved at opnå den fordel genkendelsesværdien eller  

 identifikationen med en bestemt livsstil ville kunne give.
Da kreativiteten i reklamebranchen er stor, er der for det  

 tredje medtaget anvendelse af layout, udformning eller bestemte  

 farvesammensætninger, som forbindes med tobaksvarer.
Dette gælder  

 kun så længe, den aktuelle farve m.v. er i brug for en  

 tobaksvare.
 Endelig vil det være forbudt at placere genkendelige  

 tobaksvarer i reklamer for andre varer og tjenesteydelser.
 Med hensyn til tobaksreklame i radio og fjernsyn finder  

 denne lovs bestemmelser kun anvendelse for så vidt reklamen ikke er  

 reguleret i lov om radio- og fjernsynsvirksomhed, jf.  

 lovbekendtgørelse nr. 208 af 6. april 1999 og Kulturministeriets  

 bekendtgørelse nr. 489 af 11. juni 1997 om reklame og sponsorering i  

 radio og fjernsyn.
 Heraf følger, at dette lovforslag også  

 tilsigter at forbyde den reklame i radio og fjernsyn, der hidtil har  

 været tilladt, den såkaldte »indirekte reklame«.
 Stk. 2 indeholder undtagelser fra lovens forbud mod  

 reklame.
Ifølge pkt. 1 finder loven ikke anvendelse på  

 interne meddelelser rettet til fagfolk inden for tobaksbranchen.
Dette  

 gælder også annoncering af ledige stillinger inden for  

 tobaksfremstilling, specialforretninger for tobaksvarer o.lign., som kun  

 indeholder oplysninger, som er nødvendige for at gøre sig  

 bekendt med, hvad stillingen indebærer.
Ifølge pkt. 2 og 3 vil det være tilladt  

 på tobaksudsalgssteder at udstille tobaksvarer og prisskilte for disse  

 varer.
Der tænkes her på udstilling af tobaksvarer og prisskilte  

 inde i udsalgslokalet i det omfang, en sådan placering er  

 hensigtsmæssig for en rationel omsætning.
Det vil dog ikke  

 være tilladt at anvende udstyr, så som reoler, hylder, standere  

 o.lign., der på grund af deres størrelse eller udformning vil  

 give en reklameeffekt.
 Som en oplysningsfunktion vil det ifølge pkt. 4  

 være tilladt uden for udsalgssteder på facader, butiksruder  

 o.lign. at opsætte skilte med teksten »Tobak« i neutral udformning,  

 såvel med hensyn til farve som størrelse.
Ifølge pkt. 5 finder lovens forbud mod reklame ikke  

 anvendelse på salgssteder, hvor man er specialiseret i salg af piber,  

 pibetobak og cigarer, dvs. varegrupper, der ikke specielt appellerer til unge  

 mennesker.
Specialbutikker f.eks. med et vareudbud af cigaretter, der  

 fortrinsvis tager sigte på en aldersmæssigt yngre kundekreds, vil  

 således ikke være omfattet af undtagelsesbestemmelsen.
 Undtagelsen gælder også, hvis sådanne  

 specialforretninger er placeret i stormagasiner, forretningscentre o. lign.  

 Den gælder derimod ikke for specielle stande eller diske i  

 dagligvarebutikker, supermarkeder o. lign.
Undtagelsesbestemmelsen giver kun en ret for disse  

 specialbutikker til at reklamere på salgsstedet.
Det giver dem  

 ikke tilladelse til at reklamere andre steder, at uddele annonceblade, at  

 uddele gratis tobaksvarer osv.
I pkt. 6 er medtaget en undtagelsesbestemmelse, der  

 tillader reklame for produkter, der er markedsført under samme navn  

 som et tobaksprodukt, hvis disse produkter er markedsført før  

 den 13. december 2000, dvs. den dag, hvor lovforslaget blev fremsat i  

 Folketinget.
Det vil endvidere være en betingelse, at navnet  

 fremtræder i en form, der tydeligt adskiller det fra navnets udseende  

 på tobaksvaren.
Det skal præciseres, at undtagelsen kun  

 gælder navnet og ikke mærker, symboler eller andre kendetegn for  

 tobaksvarer.
Undtagelsesbestemmelsen er medtaget for at  

 imødekomme de firmaer, der i tillid til, at det annullerede direktiv  

 98/43/EF om forbud mod tobaksreklame blev implementeret i EU-landene, i den  

 mellemliggende periode har indrettet deres markedsføring efter  

 direktivets bestemmelser.
Der henvises til de almindelige bemærkninger  

 til lovforslaget under afsnit 10. Forholdet til EU-retten.
I pkt. 7 er endelig medtaget en bestemmelse om, at  

 reklameforbuddet ikke gælder brug af et navn, der er kendt fra  

 tobaksvarer, i reklame for andre varer og tjenesteydelser, hvis den anden  

 vare eller tjenesteydelse kun markedsføres i et begrænset  

 geografisk område.
Der tænkes her på varer og  

 tjenesteydelser, som ud fra en almindelig opfattelse ikke vil kunne  

 sættes i forbindelse med tobaksvarer.
Som eksempler kan nævnes  

 ejeren af en hundekennel, der vælger at kalde sin forretning for  

 »King's«, eller frisøren, der vælger at kalde sin  

 frisørsalon for »Savoy«.
 Sådanne varer og tjenesteydelser har ikke nogen  

 umiddelbar tilknytning til tobaksvarer og har derfor heller ikke til  

 formål at fremme afsætningen af tobaksvarer.
Til § 4 Forbuddet mod sponsorering indebærer, at det hverken  

 vil være tilladt at anvende navn, logo m.v. på et tobaksprodukt  

 eller navnet på en tobaksproducent / et tobaksfirma i forbindelse med  

 sponsorering.
 Formålet med bestemmelsen er at undgå, at  

 midler fra tobaksindustrien anvendes på en sådan måde, at  

 det kan medvirke til at fremme afsætningen af tobaksvarer.
Det betyder omvendt, at hvis formålet er at fremme  

 kulturelle eller andre samfundsnyttige formål, vil tobaksindustrien  

 ikke være afskåret fra at anvende midler hertil.
Det vil dog  

 være en forudsætning, at tobaksfirmaerne, deres logoer m.v. og  

 deres produkter, i forbindelse med en aktivitet, et arrangement eller  

 lignende ikke nævnes på en måde, der vil kunne medvirke til  

 at fremme afsætningen af tobaksvarer.
Det samme gælder for midler og donationer fra  

 almennyttige eller andre fonde o.lign., hvis udbytte fremkommer ved  

 tobakssalg.
Det vil dog også her være en forudsætning, at  

 firmaerne, deres logoer m.v. og deres produkter ikke nævnes på en  

 sådan måde i forbindelse med uddelingen af midler, at det vil  

 kunne medvirke til at fremme afsætningen af tobaksvarer.
Opmærksomheden henledes på, at bestemmelsen om  

 forbud mod sponsorering i lovforslaget således har et andet indhold end  

 § 73, stk. 4, i radio- og fjernsynsloven.
Ifølge radio- og  

 radiofjernsynsloven må der bl.a. ikke udsendes programmer, hvortil der  

 er ydet tilskud af fysiske eller juridiske personer, hvis hovedvirksomhed  

 er at producere eller sælge tobaksprodukter eller varer, der  

 fortrinsvis benyttes i forbindelse med rygning.
 Så vidt det er oplyst, har tobaksindustrien på  

 nuværende tidspunkt indgået følgende  

 sponsoraftaler:
 Skandinavisk Tobaksindustri sponsorerer Panda Prisen, der er WWF  

 Verdensnaturfondens naturpris, Collegium Musicum og JazzparPrisen.
House of Prince har en sponsoraftale med Det Kongelige Teater, der  

 omfatter teaterets repertoireannoncer.
Lignende sponsoraftaler har de med Det  

 Nye Teater i København og med Aarhus Teater.
 Det er hensigten, at lovens forbud mod sponsorering  

 først skal træde i kraft den 30. juli 2003 for sponsoraftaler,  

 der er indgået før lovforslaget blev fremsat i Folketinget, jf.  

 bemærkningerne til lovforslagets § 8.
Til § 5 I denne bestemmelse forbydes enhver form for uddeling, der  

 har til formål at fremme afsætningen af tobaksvarer.
Herved  

 tænkes såvel på gratis uddeling, som næsten gratis  

 uddeling, dvs. de situationer, hvor prisen ikke står mål med  

 produktets værdi.
Forbuddet tager sigte på uddeling, der har  

 præg af at være organiseret, og de situationer, hvor en  

 erhvervsdrivende står bag uddelingen.
Rent private gaver er ikke  

 omfattet af forbuddet.
 Ved uddeling forstås ikke alene uddeling af  

 tobaksvarer, men også gratis uddeling af f.eks. askebægre,  

 lightere, tændstikker o.lign., der bærer en tobaksproducents  

 eller en tobaksvares navn, mærke, symbol, logo eller andre kendetegn.  

 Derimod vil tændstiksæsker med f.eks. hotel- eller  

 restaurantlogoer fortsat være tilladt.
Til § 6 Bestemmelsen udpeger Forbrugerombudsmanden som  

 tilsynsmyndighed.
 Forbrugerombudsmandens tilsyn består i en vurdering  

 af, om der foreligger en overtrædelse af lovens bestemmelser.
 Er dette tilfældet, kan overtrædelsen anmeldes  

 til politiet med anmodning om, at der indledes en straffesag.
Til § 7 Efter stk. 1 straffes overtrædelse af  

 bestemmelserne i §§ 3, 4 og 5 med bøde.
 Stk. 2 er en standardbestemmelse, som sikrer, at  

 også selskaber m.v. (juridiske personer) kan pålægges  

 bødestraf, såfremt de overtræder lovens bestemmelser.
Til § 8 Det foreslås, at loven træder i kraft den 1.  

 juli 2001.
I stk. 2 foreslås det dog, at lovens forbud mod  

 sponsorering først træder i kraft den 1. juli 2003 for  

 sponsoraftaler, der er indgået før den 13. december 2000, dvs.  

 den dag lovforslaget blev fremsat i Folketinget.
Hensigten hermed er at give  

 tobaksbranchen og dens aftalepartnere mulighed for at indrette sig efter de  

 nye regler.
Til § 9 I bestemmelsen er det fastsat, at loven ikke gælder  

 for Færøerne og Grønland, men at loven kan sættes i  

 kraft for Færøerne med de afvigelser, som de særlige  

 færøske forhold tilsiger.
 For Grønlands vedkommende er kompetencen til at  

 fastsætte regler inden for sundhedslovgivningen overgået til  

 hjemmestyrets myndigheder, jf. § 1 i lov nr. 369 af 6. juni 1991 om  

 sundhedsvæsenet i Grønland. Ønsker Grønlands  

 Hjemmestyre regler af tilsvarende indhold gennemført i  

 Grønland, må dette ske ved landstingsforordning.
Bilag Aftale mellem Tobaksindustrien og Sundhedsministeriet om  

 markedsføring af tobaksvarer.
Afsnit 1 . Område § 1. Denne aftale omfatter alle tobaksvarer, der er  

 fremstillet eller importeret af Tobaksindustriens medlemsvirksomheder til  

 salg i Danmark.
Afsnit 2. Definitioner § 2. Ved »tobaksvarer« forstås: Varer, som helt eller  

 delvis består af tobak, samt cigaretpapir og cigarethylstre.
 Stk. 2. Ved »markedsføring« forstås: Alle former  

 for reklamevirksomhed, public-relation-arbejde og lignende  

 oplysningsvirksomhed i det øjemed at afsætte produkter, herunder  

 også sponsorering.
 Afsnit 3. Advarselsmærkning m.v. i annoncer.
 § 3. Tobaksindustrien forpligter sig til at forsyne samtlige  

 forbrugerorienterede annoncer, jfr. § 4, stk. 2, med  

 følgende tekst:
»Advarsel:  

 Sundhedsstyrelsen påpeger, at tobaksrygning er sundhedsskadelig« Stk. 2. Tobaksindustrien forpligter sig yderligere til at forsyne  

 samtlige forbrugerrettede cigaretannoncer med følgende tekst:
»Kondensat (tjære) ca. x mg Nikotin ca. y mg« Stk. 3. De i stk. 1 og 2 nævnte tekster skal hver  

 udgøre mindst 10% af annoncens samlede areal og skal i øvrigt  

 fremstå klart og tydeligt.
Afsnit 4. Markedsføringens form og indhold § 4. Forbrugerorienteret markedsføring af en tobaksvare  

 ved hjælp af skilte, plakater, brochurer, lysreklamer, attrapper,  

 diskudstillinger, gulvudstillinger, pengebakker, askebægre,  

 tændstikker, lightere og lommebeskyttere må kun finde  

 sted:
a.
I og på tobaksudsalgssteder, der enten ikke har servering  

 eller har serveringssted og udsalgssted adskilt.
b.
I marketenderier, der er berettiget til at drive sådan  

 virksomhed, jfr. lov om restaurations- og hotelvirksomhed.
c.
På leveringsvogne, når disse anvendes til normal  

 varetransport.
 Stk. 2. Forbrugerorienteret markedsføring af en  

 tobaksvare ved annoncering må kun finde sted i:
a.
Dagblade, herunder søndags- eller weekend-udgaver og  

 tillæg samt distriktsblade, dog ikke i den del (avissider), som  

 særligt indeholder stof vedrørende sporten eller ungdommen.  

 Annoncestørrelsen må ikke overstige 2000 spalte mm.
b.
Periodiske tidsskrifter og blade med følgende  

 undtagelser:
1.	adresseløse forsendelser, 2.	publikationer, der væsentligst indeholder underholdningsstof  

 eller andet stof af særlig interesse for ungdommen, herunder sports- og  

 idrætstidsskrifter samt 3.	publikationer, som særligt henvender sig til børn og  

 unge.
 Annoncestørrelsen må ikke overstige 2000 spalte mm og  

 ikke være større end en hel side i alt.
 § 5. Bestemmelserne om advarselsmærkning i § 3,  

 stk. 1, jfr. stk. 3, gælder tilsvarende for  

 annoncesponsorering og for anden form for annoncering af sponsorvirksomhed  

 med angivelse af firmanavn, hvori navnet på et tobaksmærke  

 indgår, eller hvor der anvendes logo eller lignende, jfr. § 10.  

 Dog kan advarselsmærkning udelades, hvis det samlede areal af  

 annonceringen af sponsorvirksomhed ikke overstiger 7,5 cm 2 .
 § 6. Annoncering må finde sted i fagblade og prislister  

 til engros- og detailhandelen.
 § 7. Uddeling af gratis vareprøver (sampling) er  

 tilladt for cigar- og pibetobak.
§ 8. Markedsføring af en tobaksvare efter §§ 4 og  

 6 må ikke a.	anvende gengivelse af børn, unge eller andre personer, der  

 giver indtryk af at være under 30 år, b.	anvende eller gengive personer, virkelige eller fiktive, der gennem  

 deres præstationer eller erhverv inden for underholdningsbranchen, den  

 musiske eller bildende kunst, det politiske liv, sport, idræt,  

 ungdomsledelse o.lign. fremstår som idoler for ungdommen, c.	anvende eller gengive personer, der er eller fremtræder som  

 læger, tandlæger, sygeplejersker, jordemødre eller som  

 tilhører andre personalekategorier inden for  

 sundhedsvæsenet, d.	anvende eller gengive personer, der fremtræder som  

 navngivne, e.	fremtræde som særligt henvendt til unge aldersgrupper  

 eller på anden måde tilsigte fortrinsvis at tiltrække  

 opmærksomheden hos disse aldersgrupper, f.	illustrere eller omtale nogen forbindelse mellem tobaksrygning og  

 succes i idræt eller lignende fysisk præstation i  

 øvrigt, g.	vise deltagere i eller tilskuere til aktiv  

 sportsudøvelse, h.	foregive, at tobak har terapeutiske egenskaber, virker stimulerende  

 eller beroligende eller kan bruges til at løse personlige konflikter  

 med, i.	fremstille afholdenhed eller ønsket om at holde op med at  

 ryge eller nedsætte forbruget af tobaksvarer i et negativt lys, j.	illustrere eller omtale, at rygning er sundt eller uden risiko  

 eller k.	i sprog eller billedvalg virke påtrængende eller  

 provokerende.
 § 9. Ved markedsføring under samme navn som en  

 tobaksvare af tjenesteydelser og andre varer end tobaksvarer må der  

 ikke ved tekst, logo eller andet kendetegn, slogan eller billede søges  

 en omgåelse af de i denne aftale fastsatte bestemmelser.
 § 10. Bestemmelserne om markedsføring i denne aftale  

 må ikke søges omgået ved i stedet for at nævne en  

 tobaksvares navn at anvende et mærke, emblem, symbol, logo eller andet  

 kendetegn, der hovedsagelig anvendes i forbindelse med denne tobaksvare.
§ 11. Ejere eller brugere af et varemærke for  

 tobaksprodukter må ikke a.	overdrage brugsretten til andre til anvendelse i strid med  

 bestemmelserne i § 9 eller b.	tillade eller tolerere, at andre anvender varemærket eller  

 dominerende elementer heri i strid med bestemmelserne i § 9.
 Afsnit 5. Gennemførelse og overvågning.
 § 12. Tobaksindustrien forpligter sine medlemmer til at  

 overholde denne aftale.
Stk. 2. Bliver Tobaksindustrien bekendt med, at en af  

 Tobaksindustriens medlemsvirksomheders grossister eller forhandlere  

 markedsfører tobaksvarer i strid med denne aftales bestemmelser, skal  

 Tobaksindustrien straks ved forhandling med grossisten eller forhandleren  

 søge markedsføringen bragt i overensstemmelse med aftalen.
Sker  

 dette ikke, er alle medlemsvirksomheder, efter forudgående konkret  

 indhentet tilladelse fra Konkurrencerådet, forpligtet til at standse  

 levering af tobaksvarer til grossisten eller forhandleren.
 Afsnit 6. Ikrafttrædelse.
 § 13. Aftalen træder i kraft den 31. december 1991.
 Stk. 2. Samtidig ophæves aftale af 11. marts 1986 mellem  

 Tobaksindustrien og Indenrigsministeriet, idet dog aftalens § 6  

 opretholdes indtil udgangen af 1992.
 København, den 6. november 1991.
 For Tobaksindustrien:
 For Sundhedsministeriet:
Georg Gundersen Ester Larsen /Erling H.C.
Koch /Mogens Jørgensen 1)   Loven har som  

 udkast været notificeret i overensstemmelse med Europa-Parlamentets og  

 Rådets direktiv 98/34/EF (informationsproceduredirektivet) som  

 ændret ved direktiv 98/48/EF.
