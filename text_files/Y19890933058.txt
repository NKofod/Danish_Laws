 Udtalt, at de forpligtelser, som 5 amtskommuner påtog sig ved en  

 aftale om fælles anskaffelse og drift af en mobil nyrestensknuser, ikke efter  

 ministeriets opfattelse var af en sådan karakter, at de medførte  

 indskrænkning i de enkelte amtsråds beføjelser efter styrelsesloven, jf. §  

 60.
 Indenrigsministeriet lagde herved vægt på, at der ikke var tillagt et  

 fællesskabsorgan kompetence til at træffe beslutninger, der forpligter de  

 deltagende amtskommuner i økonomisk henseende, og at budgettet vedrørende den  

 fælles drift af udstyret skulle godkendes af de deltagende amtsråd, samt at  

 aftalen kun var uopsigelig i 3 år.
 I skrivelse af 1. november 1989 (j.nr. 2-07-89) har Vejle Amtskommune  

 anmodet om Indenrigsministeriets forhåndsgodkendelse i henhold til den  

 kommunale styrelseslovs § 60 af en aftale mellem Vejle, Ribe, Viborg,  

 Sønderjyllands og Fyns Amtskommuner om erhvervelse af en nyrestensknuser.
 I den anledning skal Indenrigsministeriet meddele, at de forpligelser,  

 amtskommunerne påtager sig ved aftalen om den fælles anskaffelse og drift af  

 den mobile nyrestensknuser, ikke efter ministeriets opfattelse er af en sådan  

 karakter, at de medfører indskrænkning i de enkelte amtsråds beføjelser efter  

 styrelsesloven, jf. § 60 (lovbekendtgørelse nr. 539 af 3. august 1989).
 Indenrigsministeriet har herved lagt vægt på, at der ikke er tillagt et  

 fællesskabsorgan kompetence til at træffe beslutninger, der forpligter de  

 deltagende amtskommuner i økonomisk henseende, og at budgettet vedrørende den  

 fælles drift af udstyret skal godkendes af de deltagende amtsråd.
 Det forhold, at der ved indgåelsen af aftalen om anskaffelse og drift af  

 nyrestensknuseren etableres et ejerfællesskab med forpligtelse til at dække  

 en nærmere fastsat andel af driftsudgifterne, kan således, henset til at  

 aftalen kun er uopsigelig i 3 år, ikke medføre, at aftalen skal godkendes  

 efter styrelseslovens § 60.
 Indenrigsministeriet har i øvrigt lagt til grund, at ansvaret for  

 eventuelle betjeningsfejl ved anvendelse af nyrestensknuseren påhviler det  

 sygehus, der anvender udstyret, og at der således ikke ved indgåelsen af  

 aftalen påtages en solidarisk hæftelse, der kræver godkendelse efter § 9 i  

 Indenrigsministeriets bekendtgørelse nr. 496 af 30. juni 1989 om kommunernes  

 låntagning og meddelelse af garantier m.v.
Med venlig hilsen Emil le Maire Indenrigsministeriets udtalelser og afgørelser om kommunale forhold 1989  

 4.2.
