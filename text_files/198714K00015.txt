Nr BTL 15 Betænkning over Forslag til lov om ændring af ligningsloven (Ydelser fra  

 sociale fonde)   

 Nr L 15 1987-88, 1. samling Afgivet af Skatte- og Afgiftsudvalget Afgivet: 19871204 Udvalget har behandlet lovforslaget i nogle møder og har herunder stillet spørgsmål til skatteministeren og socialministeren, som disse har besvaret skriftligt.
Udvalget har endvidere modtaget mundtlige og/eller skriftlige henvendelser fra:
De Samvirkende Invalideorganisationer, De Samvirkende Menighedsplejer, Egmont H.
Petersens Fond, Gigtforeningen og Mødrehjælpen.
Der er af skatteministeren stillet ændringsforslag, hvorom henvises til de ledsagende bemærkninger.
Nogle af udvalgets spørgsmål til skatteministeren tillige med dennes besvarelse heraf er optrykt som bilag til denne betænkning.
 Endvidere er som bilag optrykt socialministerens brev af 10.
november 1987 til Folketingets Socialudvalg samt en artikel fra Jyllands-Posten den 13. november 1987.
Herefter indstiller et flertal (udvalget med undtagelse af Fremskridtspartiets medlem) lovforslaget til vedtagelse med de af skatteministeren stillede ændringsforslag.
Et mindretal (Fremskridtspartiets medlem af udvalget) indstiller lovforslaget til forkastelse med det af skatteministeren stillede ændringsforslag.
Partiet bemærker: Det er forkert at belemre indkomstskattesystemet med socialpolitiske betragtninger.
Vil man drive socialpolitik på et område, må det ske ved direkte tilskud.
Finanslovforslaget for 1988 udviser da også mere end en tidobling af Socialministeriets bevillinger på området, jf. det som bilag optrykte brev af 10.
november 1987 fra socialministeren.
Derimod skal problemet ikke tackles ved at koble skattesystemet på.
Det giver helt tilfældigt virkninger såvel på yder- som på modtagerside.
Behovet er ikke at gøre skattelovgivningen tyngende og mere uoverskuelig, men tværtimod at trække den modsatte vej.
Nu skal der forenkles.
Og skattelovjunglen er opstået ved, at der i fortiden er kommet masser af velmente enkeltforslag nogenlunde svarende til det foreliggende.
Falder man for fristelsen til igen at sige, at det dog ikke kan gøre noget, at dette ene lille forslag bliver vedtaget, er man ude på fortabelsens glidebane.
I Folketingets fugleperspektiv kan forslaget se nok så rimeligt ud, men når det kommer ud i vanskelighedernes virkelighed, betyder det bare nye ærgrelser og besværligheder, ekstra administration, usikkerhed og uretfærdighed.
Det kommer allerede frem i kampen om, hvem der skal smyge sig igennem til at få socialministerens blå godkendelsesstempel, og hvem ministeren afviser.
Når folk skal selvangive året efter, at de har fået pengene, vil de reelt være i usikkerhed om, hvorvidt ydelsen var godkendt eller ej, og for en sikkerheds skyld vil de lade være med at tage indtægten med på deres selvangivelse.
Hvis de så opdages, kan de altid stikke den plade, at de troede, at de var på det skattefrie område.
Når skattekontrollen fanger dem, vil forslaget afføde masser af forståelig misundelse, utilfredshed og kværulanterier i lange baner.
Alt efter socialministerens skiftende farver kommer der mange forskelligartede organisationer med.
Nogle vil godkende kristne foreninger.
Andre mener, at socialt arbejde helst skal være noget med Christiana, BZ og deslige.
Advokaterne skal nok formå på samlebånd at oprette snesevis af nydeligt udseende fonde, der så hver giver 5.000 kr. til velstående bekendte af fondsstifterne, indtil Ekstra Bladet finder folk, der på den måde har fået måske 500 gange 5.000 kr. hvert år.
Men er en fond først een gang godkendt, er den ikke til at få slettet igen.
Fondslistens udvikling kender derfor kun een retning.
Den vil vokse og vokse og så at sige aldrig blive luget ud for ukrudt.
Og får vi først systemet indført på eet område, kommer der givetvis interesseorganisationers pres også på masser af andre felter:
kultur, miljø, vedvarende energi, ulandsforhold, religiøse samfund, natur- og bygningsfredning, turisme, fagforeningsjulegaver m.v. og adskilligt andet, som vil vidtløftiggøre og uretfærdigsere skattelovene og skattehverdagen.
Uanset hvad en umiddelbar, snæver følelsesbetragtning tilsiger, vil den forstandsmæssige, kølige reaktion afsløre, at forslaget blandt andet af de anførte grunde bestemt ikke er anbefalelsesværdigt.
Selvfølgelig vil dette ikke blive forstået af dem, der særligt er beskæftiget med netop disse forhold.
Imidlertid gælder det om hver eneste øre af de 400 milliarder, som udskrives i skat, at de, der belastes heraf, har titusindvis af gode argumenter for, at netop deres skat skal dæmpes, og de har ret allesammen, men kun en lille procentdel af dem kan få ret her og nu, hvis samfundet ikke skal bryde sammen på grund af hu-hej-aktioner.
I øvrigt er det dårlig skattelovgivning at behandle ydelser uden vederlag mildere, end hvad man tjener ved at slide i sit ansigts sved.
ÆNDRINGSFORSLAG Af skatteministeren, tiltrådt af udvalget:
Til § 1 1) I det foreslåede § 7, litra z, ændres »8.000 kr.« til:  

 »5.000 kr.« (2 steder).
Til § 2 2) I 2. pkt. ændres »inden udgangen af kalenderåret 1987« til:  

 »inden 15. januar 1988«.
BEMÆRKNINGER Til nr. 1 og 2 Den foreslåede ordning er udformet således, at foreninger, stiftelser og fonde m.v., der foretager uddelinger til sociale formål og med sygdomsbekæmpende og sygdomsforebyggende formål, og som er godkendt af Socialministeriet, kan foretage skattefri uddelinger, som ikke overstiger 5.000 kr. årligt.
Det understreges, at det er modtagerens sociale og sygdomsmæssige karakteristika, der skal være afgørende for den sociale organisations tildeling af skattefritagne ydelser og dermed for godkendelsen af den sociale organisation.
Fonde m.v., hvis midler alene kan anvendes til en personkreds, der er begrænset til personer med tilknytning til f.eks. en bestemt familie, en bestemt virksomhed eller lignende samt medlemskab af en bestemt forening eller tilsvarende, vil således ikke kunne forvente godkendelse.
Jytte Hilden (S) Stavad (S) fmd.
Erling Christensen (S) Pia Gjellerup (S) Helen Beim (S) Bjørn Poulsen (SF) Bente Søltoft (SF) Jens Thoft (SF) Aagaard (KF) Kirkegaard (KF) Engell (KF) Pernille Sams (KF) Svend Heiselberg (V) Skrumsager Skau (V) nfmd.
Bente Juncker (CD) Glistrup (FP) Bernhard Baunsgaard (RV) Partierne KRF og FK havde ikke medlemmer i udvalget.
Bilag 1 Nogle af udvalgets spørgsmål til skatteministeren og dennes besvarelse heraf Spørgsmål 1:
Der udbedes en liste over de fonde m.v., som ministeren agter at godkende.
Endvidere ønskes oplyst, hvilke beløb disse fonde m.v.
typisk har betalt til de i lovforslaget nævnte formål.
Endelig bedes oplyst, hvilke formuer fondene m.v. ejer.
 Spørgsmål 2:
Ministeren bedes nøjere specificere, hvad der i lovforslagets tekst menes med socialt eller sygdomsbekæmpende arbejde og i bemærkningerne med det sociale, sygdomsbekæmpende og sygdomsforebyggende område.
Er der nogen forskel i de to formuleringer? Spørgsmål 3:
Ministeren bedes opremse, hvilke foreninger der er tænkt på i forbindelse med udarbejdelsen af lovforslaget, samt om der har været kontakt til nogen af disse på forhånd, jf. spm. nr. 1.
 Svar:
Socialministeren har oplyst, at det er hensigten at meddele godkendelse til fonde, foreninger m.v. efter følgende retningslinjer:
Der skal være tale om en fond, stiftelse, forening m.v., der er hjemmehørende her i landet, og hvis midler anvendes til almenvelgørende eller på anden måde almennyttigt formål til fordel for en større kreds af personer.
Fonde m.v., hvis midler alene kan anvendes til en personkreds, der er begrænset til personer med tilknytning til f.eks. en bestemt familie, en bestemt virksomhed eller lignende samt medlemskab af en bestemt forening eller tilsvarende, vil således ikke kunne forvente godkendelse.
Ydelserne skal tildeles personer, der har behov for hjælp i nærmere beskrevet socialt vanskelig situation eller har behov for støtte til sygdomsbekæmpelse eller sygdomsforebyggelse.
For så vidt fonden, stiftelsen, foreningen m.v. ud over støtte til socialt og sygdomsbekæmpende arbejde ifølge sine vedtægter eller love yder støtte til andre formål, kræves det, at en væsentlig del (mindst 10 pct.) af ydelserne tildeles personer, der har behov for hjælp i en socialt vanskelig situation eller behov for støtte til sygdomsbekæmpelse.
Det er en betingelse for godkendelsen, at der i organisationens regnskab foretages en opdeling i ydelser omfattet af ligningslovens § 7, litra z, og andre ydelser.
I forbindelse med den fremtidige godkendelse af organisationen vil Socialministeriet kontrollere, at det godkendte regnskab indeholder en sådan opdeling.
Efter disse retningslinier vil foreninger og fonde som de i vedlagte bilag nævnte antagelig kunne godkendes.
Det vil imidlertid være nødvendigt gennem dagspressen at indkalde ansøgninger, bilagt vedtægter eller love samt senest godkendte regnskab, før der kan meddeles godkendelse.
Det er derfor ikke muligt at oplyse, hvilke formuer fondene m.v. ejer, eller hvilke beløb disse fonde m.v. typisk har udbetalt til de i lovforslaget nævnte formål.
Om arten af ydelserne har Mødrehjælpen, Gigtforeningen og De Samvirkende Menighedsplejer, der har rettet henvendelse om konsekvenserne for en række hjælpeorganisationers arbejde ved ændringen af skattekontrolloven, oplyst, at legaterne ydes til vidt forskellige formål:
- fra mindre beløb til tilskud til rekreationsrejser - indkøb af nødvendige hjælpemidler, hvortil der ikke kan fås tilskud fra det offentlige - tilskud til hjælp for en sygdomsramt under en rejse - hjælp til medicinindkøb - daglige fornødenheder - og meget andet - helt op til en sanering af en helt uoverskuelig dårlig økonomi.
I lovforslagets tekst er anvendt udtrykket sygdomsbekæmpende arbejde, og dette udstryk er i bemærkningerne nærmere specificeret som sygdomsbekæmpende og sygdomsforebyggende formål.
Der er ikke herved tilsigtet en reel udvidelse af begrebet sygdomsbekæmpende, men der kan forekomme grænsetilfælde, hvor det ikke altid vil være ganske muligt klart at kategorisere en foranstaltning som kun sygdomsbekæmpende eller -forebyggende.
Lovforslaget har til hensigt at skattefritage ydelser, der skal afhjælpe modtagerens behov på de nævnte områder.
Beløb, der ydes til f.eks. forskning inden for sygdomsbekæmpelse m.v., vil derfor ikke være omfattet.
Liste over de fonde og foreninger, der antagelig vil kunne godkendes Boligfonden for enlige mødre.
 Børnehjælpsdagen i Storkøbenhavn.
 Foreningen »Børnenes Juleglæde« af 17. august 1873.
 Landsforeningen af Børnenes Kontorer.
 Børneringen.
 Børnesagens Fællesråd.
 Døvefonden.
 Ensomme Gamles Værn (EGV-Fonden).
 Himmelekspressens Komiteö.
 KFUM's sociale arbejde i Danmark.
 Kjøbenhavns Understøttelsesforening.
 Kofoeds Skole.
 Komiteen til Forebyggelse af Blindhed.
 Kong Frederik den Syvendes Stiftelse.
 Kristelig Studenter-Settlement.
 Landsforeningen til Bekæmpelse af øjensygdomme og blindhed.
 Missionen blandt Hjemløse.
 Muskelsvindfonden.
 Møltrup Optagelseshjem.
 Pindstruplejren.
 Samfundet og Hjemmet for Vanføre.
 De Stille Stuer.
 Tunghørefonden.
 Vanførefonden.
 Øjenfonden.
 Mødrehjælpen.
 Gigtforeningen.
 Dansk Blindesamfund.
 Danmarks Bløderforening.
 Stomiforeningen Copa.
 Diakonissestiftelsen.
 Frelsens Hær Danmark.
 Fuglsang Refugium.
 KFUK's sociale arbejde.
 Kirkens Korshær.
 Landsforeningen for Laryngectomerede.
Sct.
Lukasstiftelsen.
 Støtteforeningen for mødre og børn.
 Landsforeningen for Nyresyge i Danmark.
 Landsforeningen af Polio-, Trafik- og Ulykkesskadede.
 SAHVA-Fonden.
 Landsforeningen Sindslidendes Vel.
 Foreningen for Spastisk Lammede.
 Ungdommens Vel.
 Landsforeningen af Vanføre.
 Scleroseforeningen.
Egmont H.
Petersens Fond.
Bilag 2 Socialministeriet Departementet København, den 10. november 1987 Folketingets Socialudvalg Om Socialudvalgets spørgsmål 151-153, skrivelse af 29. juni 1987 (Alm. del - bilag 319) og Socialministeriets svar af 10. juli 1987 Socialministeriet lovede i svaret, at Socialudvalget ville blive orienteret om uddeling af midler til de private organisationer.
 På finanslovforslag for 1988 har Socialministeriet søgt 10 mio. kr.
til frivilligt socialt arbejde.
De endelige kriterier for tilskud i 1988 er ikke fastsat endnu.
 I 1987 har Socialministeriet mulighed for at udbetale ca. 1 mio. kr.
til det frivillige arbejde.
Dette beløb kommer dels fra Finansministeriets tipsfond og dels fra Socialministeriets konto til omstillingsinitiativer.
Midlerne for 1987 er nu fordelt, og der er ved fordelingen især lagt vægt på at udvikle nye eller igangværende aktiviteter.
 Der er valgt at støtte aktiverende formål såsom:
- undervisning, - selvhjælpsgrupper, - drift af væresteder med rådgivning, - produktive aktiviteter/væresteder, - daghøjskolekurser og lign.
 Der er desuden tilstræbt en spredning, hvad angår:
- det geografiske, - organisationer og målgrupper blandt de fattigste, - unge, - yngre mænd, - alkohol- og narkomisbrugere, - enlige forsørgere.
 Der er endelig lagt vægt på, at støtten skal kunne bruges i 1987.
Der er ikke hermed lagt kriterier for uddelingen af de 10 mio. kr. i 1988.
Mimi Stilling Jakobsen /Ib Valsborg Bilag 3 Jyllands-Posten, den 13. november 1987 Gaveregn til private hjælpe-organisationer Af Kiri Kesby Socialministeriet uddeler i disse dage en million kroner til en række private hjælpeorganisationer, der støtter de fattigste i Danmark.
Pengene tilgodeser 17 forskellige projekter, der spænder lige fra Kirkens Korshær til Kofoeds Skole i København.
Socialministeriet har især lagt vægt på at støtte unge, alkohol- og narkotikamisbrugere samt enlige forsørgere ved bl.a. at tilbyde dem undervisning, kurser på højskoler eller ophold på produktionsværksteder.
Socialminister Mimi Stilling Jakobsen (CD) understreger, at det stadig er det offentlige, der har ansvaret for de vanskeligst stillede.
