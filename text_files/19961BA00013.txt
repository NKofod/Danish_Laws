Nr BSF 13 Forslag til folketingsbeslutning om forbud mod rockergrupper Fremsat af Pia Kjærsgaard (DF) Kristian Thulesen Dahl (DF) Ole Donner (DF)  

 Poul Nødgaard (DF) den 3. oktober 1996 Folketinget pålægger regeringen at fremsætte lovforslag, der sikrer et omgående forbud mod rockergrupper i Danmark.
Bemærkninger til forslaget Da indsatsen mod rockerne og mod den kriminalitet, der forefindes blandt  

 rockernes medlemmer eller sympatisører, ikke har vist sig tilstrækkelig og  

 samtidig har været særdeles ressourcekrævende, er det nødvendigt at indføre  

 et direkte forbud mod rockervirksomhed i Danmark for at få standset rockernes  

 ulovligheder.
Forslagsstillerne ønsker naturligvis ikke at ramme almindelige  

 motorcykelklubber, hvor man udelukkende samles med henblik på socialt samvær  

 om det at køre og tale om motorcykler.
Men det er forslagsstillernes klare  

 overbevisning, at myndighederne ikke er i tvivl om, hvilke motorcykelklubber  

 der fungerer som kriminelle rockertilholdssteder.
Derfor vil det heller ikke  

 være noget problem for myndighederne med den rette lovgivning at udpege de  

 klubber, som skal forbydes.
Flere har argumenteret for en strammere kurs over for rockere med baggrund  

 i grundlovens bestemmelser.
Professor i strafferet ved Aarhus Universitet,  

 Gorm Toftegaard Nielsen, har således meget klart henvist til grundlovens §  

 78, stk. 2, i argumentationen for et decideret forbud mod  

 rockerorganisationer.
Grundlovens § 78, stk. 2, siger, at: »Foreninger, der virker ved  

 eller søger at nå deres mål ved vold, anstiftelse af vold eller lignende  

 strafbar påvirkning af anderledes tænkende, bliver at opløse ved dom.« Der findes fortilfælde for, at forbud mod rockervirksomhed afgørende har  

 kunnet afhjælpe rockerproblemer.
I 1983 blev Hells Angels således forbudt i  

 Hamburg, og rockere er i dag ikke længere et problem i den tyske storby.
 Desværre har regeringen hidtil ikke vist sig lydhør over for et decideret  

 forbud mod rockergrupper, men de skærpede omstændigheder taget i betragtning  

 og de gentagne løfter fra statsministeren og regeringen i øvrigt om, at  

 rockernes chikane og ulovligheder skal standses for enhver pris, bør medføre,  

 at Folketinget nu tager skærpede midler i brug.
 Beslutningsforslaget er en del af Dansk Folkepartis pakke af forslag til  

 bekæmpelse af rockerkriminaliteten.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om forbud mod rockergrupper.
(Beslutningsforslag nr.
B 13).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
