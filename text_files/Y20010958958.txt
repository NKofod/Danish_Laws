Moms i forhold til pakkerejser Indledning Told- og Skattestyrelsen har på grundlag af en  

 henvendelse fra en told- og skatteregion i anledning af en konkret sag udtalt  

 sig om praksis vedrørende anvendelse af egne ydelser til brug for en  

 pakkerejse.
Henvendelsen til regionen kom fra et busselskab, der til  

 brug for sine pakkerejser brugte  egne busser.
Selskabet ønskede, at  

 anvende den beskrevne praksis på side 14 i Toldi  

 Skat's vejledning "Værd at vide" fra april 1996.
 Af vejledningen fremgår det, at der er tale om en  

 momspligtig aktivitet, hvis en virksomhed udfører transportydelsen med  

 egne eller lejede busser, og at der i så fald skal betales moms af en  

 kalkuleret værdi af kørslen.
 Styrelsen har meddelt regionen, at denne praksis fortsat  

 er gældende, således at en vognmand, der sælger pakkerejser  

 og dertil leverer transportydelser fra sin egen kørselsafdeling, skal  

 beregne moms af værdien af disse, jf. momslovens § 27, stk. 1.
 Begrundelse:
 Rejsebureauvirksomhed, herunder pakkerejser, er fritaget  

 for moms i henhold til momslovens § 13, stk. 1, nr. 16.
 Fritagelsen er hjemlet i 6. momsdirektivs artikel 28, stk.  

 3, litra b), jf. stk. 4. Af artikel 28, stk. 3 fremgår det, at  

 medlemsstaterne i den i stk. 4 omhandlede overgangsperiode fortsat kan  

 fritage de transaktioner, der er opregnet i bilag F, på de i  

 medlemsstaten gældende betingelser.
Bilag F, nr. 27: "Tjenesteydelser præsteret  

 af de i artikel 26 omhandlede rejsebureauer og af rejsebureauer, der handler  

 i den rejsendes navn og for hans regning, i forbindelse med rejser inden for  

 Fællesskabet." Det er således den form for rejsebureauvirksomhed,  

 der er beskrevet i artikel 26, der kan fritages for momspligt, og Danmark er  

 forpligtet til at følge særordningen i artikel 26's definition  

 af rejsebureauvirksomhed ved fritagelsen for moms i henhold til momslovens §  

 13, stk. 1, nr. 16.
 Hvad der nærmere skal forstås ved begrebet  

 rejsebureauvirksomhed har været behandlet i to sager for EF-domstolen,  

 C-308/96 og C-94/97, Howden Court Hotel, som blev slået sammen og  

 behandlet under et.
Der var tale om to personer, der i forbindelse med drift  

 af deres hotelvirksomhed tilbød deres kunder pakkerejser.
Rejsen blev  

 udbudt til en fast pris og inkluderede indkvartering med halvpension,  

 transport med bus fra en række opsamlingssteder og en heldagsudflugt  

 med bus under hotelopholdet.
 De spørgsmål, der blev forelagt for domstolen  

 var blandt andet følgende:
Finder artikel 26 anvendelse på transaktioner af den  

 art, den foreliggende sag vedrører, hvor ejerne af et hotel i det  

 sydlige England som led i deres hotelvirksomhed for et samlet beløb  

 tilbyder kunderne en uges ophold på hotellet, transport med bus mellem  

 hotellet og steder i det nordlige England samt en sightseeingtur i omegnen  

 med bus under hotelopholdet (idet ejerne af hotellet køber transporten  

 af et busudlejningsselskab)? Og i givet fald, hvordan skal beregning af fortjenstmargenen  

 ske, når der indgår såvel egne ydelser som ydelser  

 købt hos tredjemænd.
 Domstolen forklarer i præmis 18 om årsagen til  

 særordningen for rejsebureauer:
"For det første bemærkes, at de  

 tjenesteydelser, der udføres af rejsebureauer og personer, der  

 organiserer turistrejser, er karakteriseret ved, at de som oftest  

 består af flere ydelser, navnlig med hensyn til transport og  

 indkvartering, som udføres såvel i som uden for den medlemsstat,  

 hvor virksomheden har sit hovedsæde eller et fast kontor.
På  

 grund af de mange forskellige ydelser og de steder, hvor ydelserne  

 udføres, ville der for virksomhederne være praktiske  

 vanskeligheder forbundet med at anvende de almindelige regler om  

 beskatningsstedet, beskatningsgrundlaget og fradrag af den indgående  

 afgift, og disse vanskeligheder ville kunne hindre virksomhederne i at  

 udføre deres arbejde.
For at tilpasse de gældende regler til  

 denne særlige form for virksomhed har fællesskabslovgiver i  

 sjette direktivs artikel 26, stk. 2, 3 og 4, indført en  

 særordning med hensyn til moms." Domstolen når som svar på det første  

 spørgsmål frem til, at artikel 26 finder anvendelse i den  

 foreliggende situation.
Der er tale om rejsebureauvirksomhed.
 Som det fremgår af særlig artikel 26, stk. 2,  

 og ovenstående, er rejsebureauvirksomhed et snævert begreb.
Til brug for besvarelsen på det andet  

 spørgsmål finder domstolen det nødvendigt først at  

 undersøge, om artikel 26 - når pakkerejserne består af  

 blandede ydelser - kun finder anvendelse på de ydelser, der er  

 købt hos tredjemand, eller på alle ydelserne.
Dernæst  

 må det undersøges, efter hvilken metode den del af  pakkerejsen,  

 der vedrører egne ydelser, skal beregnes.
 Domstolen slår fast, at særordningen i sjette  

 direktivs artikel 26 udelukkende finder anvendelse på ydelser  

 købt hos tredjemand, jf. præmis 35. Den anden del af  

 spørgsmålet, som går på, hvordan den del af  

 pakkerejsen, der vedrører egne ydelser, skal beregnes, bliver indledt  

 i præmis 39.
 Af præmis 39 fremgår det, at artikel 26 ikke  

 fastlægger kriterier, hvorefter fortjenstmargenen for ydelser  

 købt hos tredjemand kan udskilles fra det beløb, der  

 vedrører egne ydelser, da den ikke tager det tilfælde i  

 betragtning, hvor der leveres en pakkerejse, som både omfatter ydelser  

 købt hos tredjemand og egne ydelser.
I præmis 47 konkluderer domstolen, at det  

 anførte må besvares med, at sjette direktivs artikel 26 skal  

 fortolkes således, at når en erhvervsdrivende, som er omfattet af  

 bestemmelserne i denne artikel, mod betaling af et fast beløb  

 udfører transaktioner, som dels består af ydelser leveret af ham  

 selv, dels af ydelser leveret af andre afgiftspligtige personer, finder den  

 ordning med hensyn til momsen, der er fastsat i denne bestemmelse,  

 udelukkende anvendelse på tjenesteydelser leveret af tredjemand.
Det  

 kan ikke forlanges, at en erhvervsdrivende skal beregne, hvilken del af  

 pakkerejsen, der svarer til hans egen ydelse, efter princippet om faste  

 omkostninger, når denne del kan udskilles af pakkerejsen på  

 grundlag af markedsprisen for ydelser, der svarer til dem, som indgår i  

 pakkerejsen.
 Med andre ord er ydelser leveret af tredjemand til brug  

 for en pakkerejse omfattet af særordningen i artikel 26 og den heri  

 beskrevne beregningsmodel, mens egne ydelser falder udenfor  

 særordningen, hvorfor der skal beregnes moms efter de almindelige  

 principper (princippet om faste omkostninger, når denne del kan  

 udskilles på grundlag af markedsprisen).
Heraf kan udledes, at begrebet rejsebureauvirksomhed ikke  

 omfatter den situation, hvor virksomheden leverer transportydelser fra egen  

 kørselsafdeling til brug for pakkerejser.
Transportydelsen er  

 således ikke fritaget for moms efter rejsebureaubestemmelsen i henhold  

 til momslovens § 13, stk. 1, nr. 16, men er derimod momspligtig.
 Afgiftsgrundlaget skal fastlægges i overensstemmelse  

 med momslovens § 27, stk. 1.
