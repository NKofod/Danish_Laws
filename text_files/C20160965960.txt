Vejledning om foreningers pligt til at tegne arbejdsskadesikring 1. Indledning Denne vejledning er skrevet af Arbejdsskadestyrelsen på baggrund af praksis i Arbejdsskadestyrelsen og Ankestyrelsen om foreningers pligt til at tegne arbejdsskadesikring.
 Når det er en vejledning, betyder det også, at de konkrete forhold i den enkelte sag kan føre til en anden vurdering end i eksemplerne i denne vejledning.
 Vejledningen består af en generel del (kapitel 2-5) og en speciel del (kapitel 6-12).
 Kapitel 2 indeholder generelle betragtninger om foreningsbegrebet.
 Kapitel 3 beskriver de overordnede retningslinjer for, hvornår en forening har pligt til at tegne arbejdsskadesikring.
 Kapitel 4 og 5 indeholder en nærmere beskrivelse af den lovpligtige arbejdsskadesikring og den private ulykkesforsikring.
 Kapitel 6-11 beskriver praksis inden for de konkrete foreningsområder, hvor der hovedsageligt har været mange forespørgsler om foreningers sikringspligt.
Generel del 2. Foreningsbegrebet 2.1. Definition af en forening I denne vejledning forstås en forening som en organiseret, frivillig sammenslutning bestående af en vekslende medlemskreds af private medlemmer, der deltager for at opnå et fælles mål.
Alle foreninger arbejder for at fremme et mål, men de enkelte foreninger kan adskille sig væsentligt fra hinanden, da drivkraften for foreningen og foreningens formål kan være meget forskellige.
En grundejerforening stiftes eksempelvis ofte på baggrund af et ønske om at skabe et fælles forum, der kan løse allerede givne fælles opgaver.
Dette kan være vedligeholdelse af fællesarealer og overholdelse af servitutter.
Mange idrætsforeninger opstår derimod af den naturlige grund, at målet i sig selv kun kan nås af flere i forening.
Foreningens vedtægter beskriver typisk reglerne for foreningens organisation og for det arbejde, der skal til for at fremme foreningens formål.
Vedtægterne fungerer således som en fælles aftale, hvor medlemmerne forpligter sig til at overholde visse regler i arbejdet for at nå målet.
Rammerne for den aktivitet, der udøves af foreningen, kan også være skabt gennem sædvane.
 Som organisation vil en forening typisk etablere visse foreningsorganer, eksempelvis en bestyrelse, der af medlemmerne får overdraget kompetencen til på foreningens vegne at foretage handlinger, der ligger inden for formålet.
2.2. Afgrænsning af foreninger i forhold til nævn og råd I modsætning til foreninger er nævn og råd kendetegnet ved at være oprettet ved lov, i medfør af en folketingsbeslutning eller i medfør af en ministerbeslutning.
Medlemmerne er særligt valgt eller udpeget til at have en plads i det pågældende nævn eller råd.
Medlemmerne besidder en særlig ekspertviden, har en bestemt uddannelse eller repræsenterer en bestemt interesse (eksempelvis LO, der varetager lønmodtageres interesser, og DA, der varetager arbejdsgiveres interesser). Det er således ikke alle og enhver, der kan vælge at være medlem af et givet råd eller nævn.
Kendetegnende for foreninger er derimod, at alle, der har lyst og interesse i foreningens formål, typisk kan blive medlemmer.
En forenings medlemmer er fælles om at nå et mål.
I denne arbejdsproces har det enkelte medlem mulighed for at komme med sin personlige mening.
Denne vejledning omhandler kun foreningsaktiviteter og ikke arbejde i nævn og råd.
Der er dog situationer, hvor et nævn eller råd har sådanne specielle kendetegn, at det reelt er at betragte som en forening.
Dette gælder eksempelvis menighedsråd , hvor medlemmerne betragtes som bestyrelsesmedlemmer af en forening.
Baggrunden herfor er, at medlemmerne af egen interesse har valgt at opstille til menighedsrådsvalgene.
Medlemmerne har ingen pligt til at lade sig indvælge i et menighedsråd, og medlemmerne bliver heller ikke særligt udpeget.
Det kræves ikke, at medlemmerne besidder en særlig ekspertviden, har en bestemt uddannelse eller repræsenterer en bestemt interesse.
Der er således ikke en entydig grænse mellem foreninger og nævn og råd.
Selvom et organ er benævnt råd eller nævn, kan det konkret være en forening og dermed omfattet af retningslinjerne i denne vejledning.
2.3. Afgrænsning af foreninger i forhold til borgerligt og kommunalt ombud Et borgerligt eller kommunalt ombud er kendetegnet ved at være et hverv, som en person er pålagt af det offentlige, og som personen har pligt til at påtage sig.
Af eksempler kan nævnes medlemmer af kommunalbestyrelser, medlemmer af skolebestyrelser og nævninge.
Netop pligten til at påtage sig hvervet adskiller sig fra det frivillige element i at være medlem af en forening.
Udøvelse af borgerligt eller kommunalt ombud vil derfor ikke være omfattet af denne vejlednings retningslinjer.
Kommer en person til skade under udøvelse af et borgerligt eller kommunalt ombud, vil pågældende derimod være direkte omfattet af lov om arbejdsskadesikring (lovens § 4, stk. 2).
 Det bemærkes, at medlemskab af menighedsråd ikke er et borgerligt ombud, da der ikke er pligt til at lade sig vælge til et menighedsråd.
3. Hvornår skal en forening tegne lovpligtig arbejdsskadesikring? Ifølge arbejdsskadesikringsloven har en arbejdsgiver pligt til at tegne forsikring og betale bidrag til Arbejdsmarkedets Erhvervssikring for ansatte, der udfører arbejde for arbejdsgiveren (lovens § 48, stk. 1, jævnfør § 2, stk. 1). Ved vurderingen af, om en person er ansat til at udføre arbejde for en arbejdsgiver, tillægges det som udgangspunkt ikke betydning, om arbejdet er lønnet eller ulønnet.
Der stilles normalt heller ikke krav om, at arbejdet har haft en vis varighed.
En forening skal arbejdsskadesikre de personer, der udfører opgaver, der har karakter af arbejde i lovens forstand.
I disse situationer vil der være etableret et ansættelses-/tjenesteforhold mellem foreningen og den pågældende person.
Foreningen har med andre ord sikringspligt for pågældende.
Hvorvidt der i det konkrete tilfælde er etableret et tjenesteforhold afhænger blandt andet af, hvilken form for opgave der udføres, og om den udføres af en direkte ansat, et medlem, et særligt medlem eller et ikke-medlem.
Vurderingen tager udgangspunkt i foreningens sædvaner og vedtægter, herunder særligt formålet.
 I vurderingen vil følgende momenter typisk blive inddraget:
 a) Momenter, der trækker i retning af, at der foreligger et tjenesteforhold:
- Der foreligger en egentlig ansættelsesaftale - Opgaven ligger uden for foreningens formål - Opgaven går ud over, hvad der er naturligt og med rimelighed kan forventes af et medlem/et særligt medlem - Opgavens art og omfang . Større omfattende opgaver trækker i retning af, at der foreligger et tjenesteforhold.
Påhviler en opgave kun en enkelt eller få medlemmer, vil dette også trække i retning af, at der foreligger et tjenesteforhold - Opgaven løses udelukkende i foreningens interesse og ikke i medlemmets egen interesse - Foreningen skulle have hyret fremmed arbejdskraft til at løse opgaven, hvis ikke medlemmet havde løst den b) Momenter, der trækker i retning af, at der 
ikke
 foreligger et tjenesteforhold:
- Opgaven ligger inden for foreningens formål - Opgaven ligger inden for, hvad der er naturligt og med rimelighed kan forventes af et medlem/et særligt medlem - Opgavens art og omfang  påhviler en opgave alle medlemmerne på skift, vil dette trække i retning af, at der ikke foreligger et tjenesteforhold - Opgaven løses ikke udelukkende i foreningens interesse, men lige så meget i medlemmets egen interesse Alle momenterne vil blive vurderet konkret i de enkelte tilfælde.
Foreningens formål vejer tungt, men som anført i kapitel 2 varierer formålet meget fra forening til forening.
Hvis en forening i sine vedtægter har beskrevet et meget bredt formål, vil de andre momenter spille en stor rolle.
En idrætsforenings formål kan eksempelvis være, at give rammer til dyrkelse af en konkret idræt i et konkret lokalområde.  Hvis formålet alene er afgørende for, hvornår der er etableret et tjenesteforhold mellem foreningen og det enkelte medlem, vil der nærmest aldrig være etableret et ansættelsesforhold, idet langt de fleste opgaver vil kunne indeholdes i formålet.
I et sådant tilfælde vil de øvrige momenter blive inddraget i vurderingen med betydelig vægt.
3.1. Direkte ansat En forening agerer som arbejdsgiver, hvis den har ansat medarbejdere i et egentligt ansættelsesforhold, eksempelvis en andelsboligforening, der har ansat en vicevært.
I disse tilfælde vil der ofte foreligge en ansættelsesaftale, og den ansatte vil modtage en form for vederlag for arbejdet.
Løn er dog ikke en forudsætning for, at der foreligger et direkte ansættelsesforhold.
Foreningen må i disse situationer betragtes som en almindelig arbejdsgiver og har som arbejdsgiver pligt til at arbejdsskadesikre sine ansatte.
Hvis foreningen har hyret en selvstændig erhvervsdrivende til at udføre et bestemt stykke arbejde, vil foreningen derimod ikke have pligt til at arbejdsskadesikre den selvstændige.
Det gælder eksempelvis for en boligforening, der hyrer en selvstændig vinduespudser til at komme en gang hver tredje måned og pudse ejendommens vinduer.
Vinduespudseren er selvstændig erhvervsdrivende, og der eksisterer ikke et over-/underordnelsesforhold mellem foreningen og vinduespudseren.
Selvom foreningen bestemmer tid, sted og omfang af vinduespudserens arbejde, har foreningen ingen instruktionsbeføjelser over for vinduespudseren.
Foreningen agerer derfor ikke som arbejdsgiver for vinduespudseren.
3.2. Medlem Når et medlem af en forening deltager i foreningens aktiviteter i forbindelse med udøvelse af foreningens formål, betragtes medlemmet ikke som ansat af foreningen, hvis aktiviteten ikke ligger ud over, hvad der med rimelighed kan forventes af foreningens medlemmer.
Foreningen har derfor ikke pligt til at arbejdsskadesikre medlemmet i denne situation.
Dette skal ses i lyset af, at sådanne aktiviteter i foreningen også anses for at være i medlemmets egen interesse.
Afgørende var, at opgaven ikke gik ud over, hvad der med rimelighed kunne forventes af foreningens medlemmer.
Det var ikke kun dette medlem, men derimod alle klubbens medlemmer, der havde forpligtet sig til om nødvendigt at udføre arbejde for klubben.
Hvis tilskadekomne ikke havde hjulpet med at nedtage teltet, havde et andet medlem hjulpet, og foreningen ville derfor ikke have været nødt til at hyre fremmed arbejdskraft til opgaven.
Udfører medlemmet derimod aktiviteter, der må anses for at gå væsentligt ud over, hvad medlemskabet af foreningen sædvanligvis indebærer, etableres der et tjenesteforhold i lovens forstand, og foreningen har pligt til at arbejdsskadesikre medlemmet.
Et eksempel herpå er et medlem af en andelsboligforening, der en weekend udfører en større tagreparation på andelsboligforeningens bygning.
3.3. Særligt medlem Foreningen vil normalt ikke have sikringspligt for bestyrelsesmedlemmer og andre medlemmer, der er valgt til særlige tillidshverv i foreningen, så længe de udfører aktiviteter, der er normale for medlemmer med tillidshverv.
Udfører et særligt medlem en opgave, der ligger uden for, hvad der normalt kan forventes, har foreningen derimod pligt til at arbejdsskadesikre det særlige medlem, da der opstår et tjenesteforhold i arbejdsskadesikringslovens forstand.
 I vurderingen af, om der foreligger et tjenesteforhold, vil indgå de samme momenter som ved almindelige medlemmer (se indledningen til kapitel 3 og afsnit 3.2.).
Rengøring af lokaler er normalt ikke en opgave, der kan indeholdes i en gymnastikforenings formål.
Der er derimod tale om en opgave af en sådan karakter og et sådant omfang, at foreningen typisk vil hyre fremmed arbejdskraft til at udføre den.
Hvis opgaven kun udføres af et enkelt medlem, vil opgaven gå ud over, hvad der er naturligt for medlemmer af den pågældende forening.
3.4. Ikke-medlemmers arbejde for en forening I foreningslivet deltager ofte personer i foreningsarrangementer, som ikke er medlemmer af foreningen.
Dette forekommer typisk ved stævner eller lignende.
Sådanne personer er som udgangspunkt ikke dækket af loven, når de blot deltager i arrangementet.
På lige fod med almindelige medlemmer vil personer, der ikke er medlemmer af foreningen, således som udgangspunkt ikke være i et ansættelsesforhold til foreningen, hvis de indgår i foreningens aktiviteter.
Påtager ikke-medlemmer sig opgaver, der ligger uden for foreningens formål, eller opgaver af større omfang, kan de dog på samme vis som almindelige medlemmer blive betragtet som værende i et tjenesteforhold til foreningen og derfor ad denne vej være dækket af arbejdsskadesikringsloven.
Ved vurderingen heraf anvendes de momenter, som er anført i indledningen til kapitel 3.
Ikke-medlemmer kan have en sådan tilknytning til en forening, at en aktivitet ikke kun udføres i foreningens interesse, men også i ikke-medlemmets egen interesse.
Dette vil særligt være tilfældet, når forældre udfører aktiviteter for den forening, hvor deres barn er medlem.
Hvis aktiviteten i væsentlig grad også udføres i ikke-medlemmets egen interesse, har foreningen ikke sikringspligt for ikke-medlemmet.
 Det afgørende i denne sag var, at kørslen ikke udelukkende skete i foreningens interesse, men derimod hovedsageligt skete i ikke-medlemmets (mandens) egen interesse.
 Udføres aktiviteten hovedsageligt i foreningens interesse, vil foreningen derimod have sikringspligt for ikke-medlemmet.
 En forening skal ligeledes arbejdsskadesikre ikke-medlemmer, der eksempelvis deltager i indsamlinger, mærkesalg og lignende arbejde for foreningen, da dette arbejde i langt overvejende grad udføres i foreningens interesse.
3.5. Enkeltstående arrangementer Mange foreninger afholder enkeltstående arrangementer for at rejse penge til eller skabe opmærksomhed omkring foreningen.
Der kan være tale om arrangementer som bankoaftener, indsamlinger eller loppemarkeder.
Ofte vil disse arrangementer ikke være nævnt som en del af foreningens formål, men mange af arrangementerne afholdes for at fremme og opfylde foreningens formål.
Hvis der er tale om tilbagevendende arrangementer (eksempelvis det årlige julemarked), som de fleste medlemmer deltager i, vil der være sædvane for, at arrangementerne afholdes, og at det ikke kun er et enkelt eller meget få medlemmer, som udfører opgaven.
I sådanne tilfælde vil der normalt ikke foreligge et tjenesteforhold mellem medlemmerne og foreningen, og foreningen vil derfor ikke have pligt til at arbejdsskadesikre medlemmerne.
Der kan dog forekomme ekstraordinære arrangementer, hvor der er tale om aktiviteter, der ligger ud over, hvad der er sædvanligt for medlemmerne af foreningen.
Der kan også forekomme arrangementer, hvor der udføres opgaver af en sådan omfattende karakter og et sådant omfang, at der etableres et tjenesteforhold mellem foreningen og medlemmet.
Det vil eksempelvis være tilfældet, hvis der udføres opgaver, som foreningen ellers skulle have hyret fremmed arbejdskraft til at udføre.
Foreningen vil i disse tilfælde have pligt til at arbejdsskadesikre personer, der indgår i disse aktiviteter.
Hvis foreningens formål er velgørende arbejde og foreningen har til hensigt at skaffe midler hertil ved frivilligt arbejde ved forskellige arrangementer, vil foreningen ikke have sikringspligt for de personer, der deltager i det frivillige arbejde.
Dette begrundes i, at det frivillige arbejde ved arrangementerne vil være en del af foreningsmedlemmernes sædvanlige foreningsaktivitet og desuden en måde at opfylde foreningens formål på.
4. Den lovpligtige arbejdsskadesikring  ulykker og erhvervssygdomme En forening, der agerer som arbejdsgiver, har pligt til at arbejdsskadesikre sine ansatte både mod ulykker og mod erhvervssygdomme (lovens § 50, stk. 1 og § 55, stk. 1).
 Ved ansatte forstås direkte ansatte, medlemmer, særlige medlemmer og ikke-medlemmer, der udfører arbejde af en sådan karakter, at der er etableret et tjenesteforhold mellem foreningen og de pågældende personer.
Foreningens medlemmer, særlige medlemmer og ikke-medlemmer, der rækker foreningen en hjælpende hånd, vil ikke kunne få erstatning efter loven, hvis de opgaver, de udfører for foreningen, ikke har karakter af arbejde i lovens forstand.
Det gælder også, selvom foreningen har tegnet en lovpligtig arbejdsskadesikring og tilsluttet sig Arbejdsmarkedets Erhvervssikring.
Foreningens medlemmer er altså ikke automatisk omfattet af loven, blot fordi foreningen har tegnet arbejdsskadesikring.
4.1. Hvor tegnes den lovpligtige arbejdsskadesikring? Forsikring mod ulykker tegnes i et forsikringsselskab, som tegner arbejdsskadeforsikringer.
Dette gør de fleste almindelige forsikringsselskaber.
 For at sikre de ansatte mod erhvervssygdomme skal foreningen tilslutte sig Arbejdsmarkedets Erhvervssikring.
4.2. Hvilke ydelser dækker den lovpligtige arbejdsskadesikring? Den lovpligtige arbejdsskadesikring dækker dels de administrative omkostninger ved sagens behandling og dels den eventuelle godtgørelse og erstatning, som tilskadekomne vil være berettiget til efter arbejdsskadesikringsloven.
Der kan blandt andet blive tale om godtgørelse for varigt mén, erstatning for tab af erhvervsevne og refusion af udgifter til behandling, medicin og hjælpemidler.
 Ydelserne kommer kun til udbetaling, hvis en ulykke eller erhvervssygdom anerkendes efter arbejdsskadesikringsloven.
4.3. Hvilke konsekvenser har det for tilskadekomne, hvis foreningen ikke har tegnet lovpligtig arbejdsskadesikring? Hvis tilskadekomne har fået en skade under udførelse af arbejde for foreningen og det vurderes, at skaden er omfattet af arbejdsskadesikringsloven, vil tilskadekomne få udbetalt den erstatning, pågældende er berettiget til efter loven.
Det får ingen konsekvenser for tilskadekomne, at foreningen har undladt at tegne lovpligtig arbejdsskadesikring.
4.4. Hvilke konsekvenser har det for foreningen, hvis denne ikke har tegnet lovpligtig arbejdsskadesikring? En forening kan straffes med bøde, hvis den har undladt at tegne forsikring i en situation, hvor den agerer som arbejdsgiver (lovens § 82, stk. 1, og § 82 a).
Derudover skal foreningen afholde de administrative omkostninger ved sagens behandling og den eventuelle godtgørelse og erstatning, som tilskadekomne er berettiget til efter arbejdsskadesikringsloven.
Størrelsen af godtgørelsen og erstatningen svinger meget, afhængig af den konkrete skades art og omfang samt den tilskadekomnes erhvervsmæssige forhold.
Godtgørelser og erstatninger på flere hundrede tusind kroner eller mere kan forekomme.
Undladelse af at tegne lovpligtig arbejdsskadesikring kan derfor have store økonomiske konsekvenser for en forening.
5. Den private ulykkesforsikrings betydning 5.1. Skaden er omfattet af arbejdsskadesikringsloven Hvis det vurderes, at der er etableret et tjenesteforhold mellem tilskadekomne og foreningen, og tilskadekomne i øvrigt opfylder betingelserne for erstatning efter arbejdsskadesikringsloven, vil tilskadekomne modtage godtgørelse og erstatning fra arbejdsskadesikringen.
Tilskadekomne vil samtidig kunne få udbetalt godtgørelse fra sin heltidsulykkesforsikring, hvis tilskadekomne har anmeldt skaden til sit ulykkesforsikringsselskab og selskabet har vurderet, at tilskadekomne har været udsat for en ulykke, der opfylder kravene i policen.
 Tilskadekomne vil derimod ikke kunne modtage godtgørelse fra sin fritidsulykkesforsikring, idet denne kun dækker skader sket i fritiden, hvilket ikke vil være tilfældet, når skaden er omfattet af arbejdsskadesikringsloven.
5.2. Skaden er ikke omfattet af arbejdsskadesikringsloven Hvis det konkret vurderes, at tilskadekomne har fået en skade under udførelse af en opgave, der ligger inden for, hvad der normalt kan forventes af et medlem/særligt medlem/ikke-medlem, vil der ikke være tale om et tjenesteforhold mellem foreningen og tilskadekomne.
I disse situationer er skaden ikke indtrådt på arbejdet, men derimod i fritiden.
Tilskadekomne kan derfor ikke få godtgørelse og erstatning efter arbejdsskadesikringsloven, men kan derimod kun få godtgørelse for sin skade, hvis pågældende har tegnet en heltids- eller fritidsulykkesforsikring, eller hvis foreningen har tegnet en kollektiv ulykkesforsikring.
En anden situation foreligger, hvis det konkret vurderes, at der er etableret et tjenesteforhold mellem tilskadekomne og foreningen, men at skaden ikke kan dækkes efter arbejdsskadesikringsloven, fordi der ikke foreligger en ulykke eller en erhvervssygdom i lovens forstand.
I disse tilfælde vil tilskadekomne alene kunne få godtgørelse for skaden, hvis pågældende eller foreningen har tegnet en heltidsulykkesforsikring og der foreligger en ulykke, der opfylder kravene i policen.
Skaden er sket under arbejde og ikke i fritiden, hvorfor en fritidsulykkesforsikring ikke kan dække skaden.
Speciel del 6. Idrætsforeninger 6.1. Særlige organisatoriske og forsikringsmæssige forhold Hovedparten af de danske idrætsforeninger er medlem af et specialforbund eller en hovedorganisation.
Er en forening medlem af et specialforbund under Danmarks Idræts-Forbund (DIF), er foreningen samtidig medlem af Danmarks Idræts-Forbund.
En forening kan også være medlem af Danske Gymnastik & Idrætsforeninger (DGI).
DIF og DGI har i fællesskab tegnet forsikringer på foreningernes vegne.
På hjemmesiden www.idraettensforsikringer.dk er det muligt at læse mere om, hvad disse forsikringer dækker.
 For så vidt angår arbejdsulykker har DIF og DGI tegnet to forsikringer, dels den lovpligtige arbejdsskadesikring og dels en frivillig arbejdsskadesikring.
Den lovpligtige forsikring dækker i det omfang, en tilskadekommen er omfattet af arbejdsskadesikringsloven, og den frivillige forsikring dækker i de fleste øvrige tilfælde.
For mere præcise oplysninger kan DIF eller DGI kontaktes.
Den lovpligtige arbejdsskadesikring dækker med andre ord direkte ansatte i foreningen og de medlemmer, der varetager opgaver, der går ud over, hvad der med rimelighed kan forventes af et medlem af foreningen.
Forsikringen dækker også ikke-medlemmer, der påtager sig opgaver, der ligger uden for foreningens formål, eller opgaver af større omfang.
Disse ikke-medlemmer betragtes som værende i et tjenesteforhold til foreningen.
 Konsekvensen af, at DIF og DGI har tegnet en kollektiv lovpligtig arbejdsskadesikring, er, at den enkelte forening, som er medlem af enten DIF eller DGI, ikke selv skal tegne en lovpligtig arbejdsskadesikring.
Det er vigtigt at være opmærksom på, at den kollektive lovpligtige arbejdsskadesikring ikke dækker - kontraktansatte idrætsudøvere - klubber etableret i selskabsform Klubben skal i disse tilfælde selv sørge for at tegne lovpligtig arbejdsskadesikring.
En støtteforening vil typisk være organiseret som en selvstændig forening med egne vedtægter, bestyrelse med videre, og vil ikke være medlem af DIF eller DGI.
De selvstændige støtteforeninger er derfor ikke omfattet af de af DIF og DGI tegnede kollektive arbejdsskadesikringer.
6.2. Direkte ansatte Har en idrætsforening eksempelvis ansat en rengøringshjælp eller en træner på kontrakt, vil der foreligge et direkte ansættelsesforhold mellem foreningen og rengøringshjælpen/træneren.
Foreningen agerer som arbejdsgiver og vil som følge heraf have pligt til at arbejdsskadesikre den direkte ansatte.
6.2.1. Afgrænsningen mellem professionelle og amatørsportsudøvere En forening har sikringspligt for en professionel sportsudøver i kraft af tjenesteforholdet.
Den professionelle idrætsudøver har indgået en decideret ansættelsesaftale med foreningen og modtager typisk en eller anden form for vederlag, når de nærmere betingelser i ansættelsesaftalen er opfyldt.
Den professionelle sportsudøver er direkte ansat af foreningen og er undergivet foreningens instruktions- og tilsynsbeføjelse.
Foreningen har som arbejdsgiver pligt til at arbejdsskadesikre den professionelle idrætsudøver.
Amatøridrætsudøvere er kendetegnet ved at dyrke idræt uden at indgå i et direkte ansættelsesforhold til foreningen.
Foreningen har som udgangspunkt ikke pligt til at arbejdsskadesikre amatøridrætsudøvere.
Denne form for idrætsudøvere kan dog udføre opgaver af en sådan karakter og et sådant omfang, at der efter en konkret vurdering er etableret et tjenesteforhold mellem amatøridrætsudøveren og foreningen (de nærmere kriterier herfor er opregnet i kapitel 3).
I praksis kan det i nogle tilfælde være svært at vurdere, om en idrætsudøver er professionel og dermed direkte ansat, eller om pågældende reelt er at betragte som en amatøridrætsudøver.
I vurderingen heraf vil indgå en række momenter:
- Om der foreligger en ansættelsesaftale.
Et professionelt tjenesteforhold skal hvile på en aftale.
Denne aftale kan enten være mundtlig eller skriftlig.
I teorien kan et tjenesteforhold også hvile på en stiltiende aftale, men dette forekommer formentlig sjældent i praksis - I hvilket omfang idrætsudøveren kan opsige aftalen/kontrakten med foreningen.
Hvis en idrætsudøver kan skifte klub eller stoppe idrætsudøvelsen i løbet af en aftaleperiode, uden at dette får særlige konsekvenser, taler det for, at pågældende ikke er professionel idrætsudøver - Om der er et over-/underordnelsesforhold mellem idrætsudøveren og foreningen med dertil hørende instruktions- og tilsynsbeføjelser for foreningen.
En professionel idrætsudøver udøver sin idræt efter foreningens nærmere instruktion, og foreningen har bestemmelsesret og tilsynsret med den måde, hvorpå idrætsudøveren opfylder sin del af ansættelsesaftalen - I hvilket omfang idrætsudøveren har pligt til at træne og deltage i kampe . En forenings aftale med en professionel idrætsudøver er typisk kendetegnet ved, at den indeholder en nærmere beskrivelse af idrætsudøverens mødepligt, herunder at pågældende har pligt til at melde afbud til foreningens ledelse, og at manglende overholdelse af pligter medfører sanktioner for idrætsudøveren.
Forpligtelserne minder meget om de forpligtelser, en ansat har over for sin arbejdsgiver på det almindelige arbejdsmarked - Om idrætsudøveren har forpligtelser over for sponsorer . Idrætsudøveren kan ved aftalen med foreningen have fået indskrænket sin mulighed for at reklamere for egne sponsorer, eksempelvis ved, at pågældende er forpligtet til at bære kampdragt med foreningens sponsorer.
Hvis idrætsudøveren også er pålagt begrænsninger i at reklamere for egne sponsorer uden for foreningens regi, vil dette trække i retning af, at der foreligger et over-/underordnelsesforhold og dermed et tjenesteforhold mellem foreningen og idrætsudøveren - Om foreningen har sanktionsmuligheder over for idrætsudøveren, hvis pågældende ikke overholder vilkårene i den indgåede aftale/kontrakt.
Hvis foreningen har sanktionsmuligheder, indikerer dette, at der foreligger et over-/underordnelsesforhold mellem foreningen og idrætsudøveren.
Dette gælder i høj grad sanktioner af økonomisk karakter (eksempelvis betaling af en bod), men kan efter omstændighederne også være tilfældet ved sanktioner af mere sportslig karakter (eksempelvis at idrætsudøveren bliver sat af holdet i en periode) - Om foreningen dækker idrætsudøverens omkostninger i forbindelse med sportsudøvelsen (eksempelvis diæter og transportudgifter). Mange foreninger afholder sådanne udgifter, uanset om der er tale om professionelle idrætsudøvere eller amatøridrætsudøvere.
Har dækningen dog et sådant omfang, at der kan være tale om skjult aflønning, kan dette indikere, at der foreligger et tjenesteforhold mellem idrætsudøveren og foreningen - Om idrætsudøveren modtager vederlag i form af direkte aflønning eller indirekte aflønning såsom beklædningsgenstande med videre.
Aflønning indikerer, at der foreligger et tjenesteforhold mellem idrætsudøveren og foreningen, men aflønning er dog ikke i sig selv en betingelse for, at der foreligger et tjenesteforhold Der foretages en helhedsvurdering i hvert enkelt tilfælde, og det er sjældent, at det kun er et enkelt af momenterne, der udløser sikringspligt for foreningen.
6.3. Idrætsudøvere med Team Danmark-støtte Idrætsudøvere, som modtager støtte fra Team Danmark, er ikke i et tjenesteforhold til Team Danmark.
Disse udøvere betragtes som udgangspunkt som værende under uddannelse til eliteidrætsudøvere.
Karakteren af støtten må dog vurderes konkret, men i de fleste tilfælde gives støtten gennem et specialforbund, der stiller trænere og træningsfaciliteter til rådighed og yder tilskud til rejseudgifter med videre.
Der kan i disse situationer ikke siges at bestå et tjenesteforhold, alene fordi idrætsudøveren modtager støtte fra Team Danmark.
6.4. Medlemmer Medlemmer af en idrætsforening vil som udgangspunkt ikke være i et tjenesteforhold til foreningen.
Hvis medlemmet udfører opgaver af en sådan karakter og et sådant omfang, at det efter en konkret vurdering går ud over, hvad der kan forventes af medlemmer i den pågældende forening, kan der dog være etableret et tjenesteforhold mellem idrætsudøveren og foreningen.
Foreningen vil i disse situationer have pligt til at arbejdsskadesikre medlemmet.
De generelle kriterier for, hvornår der er etableret et tjenesteforhold, er opregnet i kapitel 3.
6.4.1. Ulønnede trænere, instruktører, ledere og officials 6.4.2. Øvrige medlemmer 6.5. Særlige medlemmer  bestyrelsesmedlemmer Foreningen vil normalt ikke have sikringspligt for særlige medlemmer, så længe de udfører aktiviteter, der er normale for særlige medlemmer.
Udfører et særligt medlem derimod en opgave, der ligger uden for, hvad der normalt kan forventes, har foreningen pligt til at arbejdsskadesikre medlemmet.
 Se også eksempel 2 (Bestyrelsesmedlem nedtager boksering), og eksempel 3 (Bestyrelsesmedlems rengøring af gymnastiklokale) i afsnit 3.3.
6.6. Ikke-medlemmer Ikke-medlemmer vil som udgangspunkt ikke stå i et tjenesteforhold til foreningen.
Særligt hvis en opgave også udføres i ikke-medlemmets egen interesse, vil foreningen ikke have sikringspligt for ikke-medlemmet.
 Se eksempel 4 (Transport af børn til kamp) i afsnit 3.4.
6.7. Enkeltstående arrangementer Hvorvidt en forening har pligt til at arbejdsskadesikre de medlemmer, der udfører opgaver ved et enkeltstående arrangement, afhænger blandt andet af, om der er tale om tilbagevendende arrangementer, hvor mange medlemmer der deltager, og hvor omfattende en opgave der udføres.
Der henvises til afsnit 3.5. for en uddybende beskrivelse af de generelle momenter, der medtages i vurderingen.
6.8. Støtteforeninger Mange idrætsforeninger har støtteforeninger, hvis formål er at yde støtte, typisk økonomisk støtte, til idrætsforeningen.
Målet nås normalt ved, at støtteforeningens medlemmer udfører diverse opgaver ved arrangementer.
Så længe medlemmerne udfører opgaver inden for støtteforeningens formål, vil støtteforeningen ikke have sikringspligt for medlemmerne.
Udfører medlemmerne opgaver, der går ud over, hvad der kan forventes af støtteforeningens medlemmer, vil foreningen dog have pligt til at arbejdsskadesikre medlemmerne.
7. Grundejerforeninger, andelsboligforeninger og ejerforeninger Formålet med disse foreninger er at varetage udførelsen af pligter, der påhviler foreningens medlemmer i fællesskab.
Det kan være vedligeholdelse af fælles veje, stier, kloakanlæg, vandforsyningsanlæg, parkeringspladser, grønne arealer og foreningens ejendom.
7.1. Direkte ansatte Mange af foreningerne vil have hyret en vicevært, der normalt vil være direkte ansat af foreningen.
Oftest vil viceværten være ansat på kontrakt.
Viceværten kan selv være medlem af foreningen, men behøver ikke at være det.
Hvis et enkelt medlem af foreningen påtager sig arbejdsopgaver, der er normale for en vicevært, vil der foreligge et antagelsesforhold mellem foreningen og medlemmet, uanset om der foreligger en ansættelseskontrakt eller ej.
Det afgørende er i denne situation, at det kun er ét medlem, der påtager sig alle disse arbejdsopgaver, og at arbejdet derfor ligger uden for, hvad der kan forventes af medlemmer af foreningen.
Foreningen vil derfor have pligt til at arbejdsskadesikre den person, der udfører viceværtopgaverne.
Har foreningen derimod hyret en selvstændig erhvervsdrivende, eksempelvis en gartner , til at vedligeholde fællesarealerne, har foreningen normalt ikke pligt til at arbejdsskadesikre gartneren.
Gartneren er selvstændig, og der eksisterer ikke et over-/underordnelsesforhold mellem foreningen og gartneren.
Selvom foreningen i et vist omfang bestemmer tid, sted og omfang af gartnerens arbejde, har foreningen ingen instruktionsbeføjelser over for gartneren.
Der er derfor ikke etableret et tjenesteforhold mellem gartneren og foreningen.
 Hvis foreningen har videregående instruktionsbeføjelser over for gartneren, vil foreningen have pligt til at arbejdsskadesikre gartneren.
7.2. Medlemmer og særlige medlemmer (bestyrelsesmedlemmer) Særligt i relation til grundejer-, andels- og ejerforeninger kan det få betydning, om foreningens pligter fordeles fast på et enkelt eller nogle få af medlemmerne.
Hvis dette er tilfældet, trækker det i retning af, at der foreligger et tjenesteforhold mellem foreningen og medlemmet.
Omvendt vil det forhold, at alle medlemmerne deltager nogenlunde ligeligt i det arbejde, der er beskrevet i foreningens vedtægter, tale for, at arbejdet ikke ligger ud over, hvad der er normalt for medlemmerne af den pågældende forening.
Mange foreninger afholder arbejdsweekender , hvor foreningens medlemmer deltager.
Arbejdsweekender er normalt ikke selvstændigt beskrevet i foreningens vedtægter, og medlemmerne er derfor typisk ikke forpligtet til at deltage.
I de fleste foreninger har der dog dannet sig den sædvane, at der afholdes arbejdsweekender, hvor langt de fleste af medlemmerne deltager.
Arbejdsweekenderne er en måde at opfylde foreningens formål på.
Udføres der lettere arbejdsopgaver, vil foreningen ikke have pligt til at arbejdsskadesikre medlemmerne.
Udføres der derimod mere omfattende arbejdsopgaver, som normalt vil kræve, at foreningen hyrer fremmed arbejdskraft, vil foreningen typisk have pligt til at arbejdsskadesikre de personer, der udfører de omfattende arbejdsopgaver.
7.3. Ikke-medlemmer Det forekommer, at ikke-medlemmer yder en hjælpende hånd i forbindelse med arbejdsweekender.
Dette kan eksempelvis være tilfældet, hvis en ven til en andelshaver hjælper til.
Selvom vennen udfører de samme opgaver som andelshaveren og opgaverne udføres til opfyldelse af foreningens formål, vil foreningen normalt have pligt til at arbejdsskadesikre vennen.
Dette begrundes dels i, at opgaven typisk kun udføres i boligforeningens interesse og ikke i vennens egen interesse, og dels i selve opgavens karakter.
 Der henvises også til eksempel 5.
8. Humanitære foreninger Humanitære foreninger spænder fra store internationale organisationer med hundredvis af fastansatte aflønnede medarbejdere til små lokale grupper med et par enkelte frivillige tilknyttet.
Fælles for foreningerne er, at de, som navnet antyder, har et humanitært formål eller et for almenvellet fremmende formål.
Formålet for en humanitær forening er ofte defineret ved at være et ønske om at yde støtte, eventuelt økonomisk støtte, til en afgrænset gruppe.
8.1. Direkte ansatte Har en humanitær forening ansat en medarbejder i et egentligt ansættelsesforhold, eksempelvis en administrativ medarbejder, er medarbejderen omfattet af foreningens arbejdsskadesikring, da medarbejderen er direkte ansat.
8.2. Medlemmer For medlemmer af humanitære foreninger er det som i andre foreninger afgørende, om den opgave, de udfører, når de kommer til skade, går ud over det omfang af opgaver, man kan forvente, at et medlem udfører.
8.3. Ikke-medlemmer En stor del af humanitære foreningers arbejde består i indsamling af penge, tøj og lignende.
En del af disse indsamlinger foregår ved hjælp af frivillige medhjælpere, som ikke er medlemmer af foreningerne.
Disse indsamlere melder sig ad hoc til den enkelte indsamling og har ofte ingen nærmere tilknytning til foreningen ud over opgaven som indsamler.
En humanitær forening har sikringspligt over for personer, der deltager i en humanitær forenings aktiviteter på denne måde.
Kommer en indsamler til skade under indsamlingen, er vedkommende således dækket af den humanitære forenings arbejdsskadesikring.
9. Spejderkorps og lignende børne- og ungdomsorganisationer Et spejderkorps er den del af spejderbevægelsen, som er en frivillig, ikke-parti-politisk og opdragende bevægelse, åben for alle uden hensyn til deres oprindelse, race eller tro.
KFUM, KFUK og FDF er ikke spejderkorps, men kristne børne- og ungdomsorganisationer, der ind imellem anvender nogle af aktiviteterne fra spejderarbejdet i deres eget arbejde.
Dette kan eksempelvis være lejr- og friluftsliv.
 Fælles for begge typer organisationer er, at deres formål er bredt defineret i at udvikle børn og unge og lære dem om Gud.
9.1. Særlige organisatoriske og forsikringsmæssige forhold Spejderkorpsenes hovedorganisation vil normalt have tegnet en kollektiv arbejdsskadesikring, der omfatter de spejderkorps, der er medlemmer af hovedorganisationen.
Konsekvensen af dette er, at det enkelte spejderkorps ikke selv skal tegne arbejdsskadesikring for sine medlemmer.
Er et spejderkorps i tvivl om, hvorvidt hovedorganisationen har tegnet en kollektiv arbejdsskadeforsikring, bør korpset tage kontakt til hovedorganisationen.
9.2. Direkte ansatte Har spejderorganisationen hyret en person som direkte ansat, vil organisationen som almindelig arbejdsgiver have pligt til at arbejdsskadesikre pågældende.
9.3. Medlemmer Som anført indledningsvist har de fleste spejderorganisationer et bredt formål.
Afgørende for, om organisationen skal arbejdsskadesikre et medlem, er, om den opgave, medlemmet påtager sig, ligger uden for, hvad der normalt kan kræves af et spejdermedlem.
9.4. Ikke-medlemmer 9.5. Støtteforeninger og lignende 10. Kirkelige foreninger Kirkelige foreninger stiftes typisk med det formål at udøve og udbrede en bestemt trosretning.
Medlemmerne står oftest sammen om at løse de opgaver, der er nødvendige for, at foreningen kan virke.
10.1. Direkte ansatte Hvis foreningen har en person ansat til at udføre et egentligt stykke arbejde, er der tale om et almindeligt ansættelsesforhold, hvor foreningen som arbejdsgiver har pligt til at arbejdsskadesikre den ansatte.
10.2. Medlemmer Kirkelige foreninger vil typisk have et bredt formål.
Afgørende for, om foreningen skal arbejdsskadesikre et medlem, er, om den opgave, medlemmet påtager sig, ligger uden for, hvad der normalt kan kræves af et medlem af foreningen.
10.3. Særlige medlemmer  bestyrelsesmedlemmer 11. Lokalradioforeninger Lokalradioforeninger drives typisk med det formål at drive alsidig radio.
Udgangspunktet er, at foreningens medlemmer ikke er i et ansættelsesforhold til foreningen, så længe de udfører opgaver, der ligger inden for foreningens formål (at lave radio) eller til fremme af formålet.
I disse tilfælde skal lokalradioforeningen ikke arbejdsskadesikre medlemmerne.
 Foreningen har dog pligt til at arbejdsskadesikre de medlemmer eller andre personer, der varetager arbejdsopgaverne i forbindelse med selve driften af foreningen.
