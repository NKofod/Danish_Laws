 Denne instruks er udstedt med hjemmel i §9, stk. 2 i lov nr. 482 af 12.  

 juni 1996 om administration af Det Europæiske Fællesskabs forordninger på  

 fiskeriets område og administration af produktionsafgifter m.v.
 Instruksen har til formål, at angive kravene til revision af regnskaberne  

 for de i lovens § 6, stk. 1 nævnte fonde og disse fondes tilskudsmodtagere.
 § 1.  Revisionen udføres af en statsautoriseret eller  

 registreret revisor.
 § 2.  Revisionen foretages i overensstemmelse med god  

 offentlig revisionsskik, således som dette begreb er fastlagt i §3 i lov om  

 revision af statens regnskaber m.m.
Stk. 2.  Ved revisionen efterprøves, om regnskabet er  

 rigtigt, og om de dispositioner, der er omfattet af regnskabsaflæggelsen, er  

 i overensstemmelse med meddelte bevillinger, love og andre forskrifter samt  

 med indgåede aftaler og sædvanlig praksis.
Der fortages endvidere en  

 vurdering af, hvorvidt der er taget skyldige økonomiske hensyn ved  

 forvaltningen af de midler og ved driften af de fonde (tilskudsmodtagere),  

 der er omfattet af regnskabet.
Desuden skal der foretages en vurdering af, om  

 der hos tilskudsmodtageren er tale om et økonomisk rimeligt og sædvanligt  

 forhold mellem de enkelte aktiviteter og de hertil knyttede administrative  

 udgifter samt andelen af fællesudgifterne.
Stk. 3.  Såfremt en tilskudsmodtager benytter eget  

 personale, lokale m.v. som led i gennemførelsen af en støtteberettiget  

 aktivitet, skal revisor påse, at tidsforbrug m.v. samt honorering herfor er  

 veldokumenteret og ikke urimelig.
Såfremt der hos en tilskudsmodtager  

 anvendes personale, lokaler m.v. fra andre tilskudsmodtagere, skal revisor  

 gøre bemærkning herom i revisionsprotokollen/bilaget.
 § 3.  Revisionen kan udføres ved stikprøver.  

 Revisionens omfang afhænger af de pågældende fondes (tilskudsmodtageres)  

 størrelse, administrative struktur og forretningsgang, herunder den interne  

 kontrol og andre forhold af betydning for regnskabsaflæggelsen.
§ 4.  Der foretages som udgangspunkt revision i årets  

 løb.
Revisor foretager mindst een gang årligt et uanmeldt kasse- og  

 beholdningseftersyn.
Som led i revisionen, jf. §3, undersøger revisor de  

 eksisterende forretningsgange med henblik på at påse, om den interne kontrol  

 er betryggende, herunder om fondenes indsigt i og kontrol med det fysiske  

 afgiftsgrundlag fungerer tilfredsstillende.
 Stk. 2.  Ud over de almindelige regler for revision skal  

 revisor under revisionen af fonde og tilskudsmodtageres regnskaber være  

 specielt opmærksom på følgende:
1. Om der foreligger redegørelse for væsentlige  

 afvigelser mellem budget og regnskab, 2. Om der sker opsamling af midler i fonden eller hos  

 tilskudsmodtagere, 3. Om fonden har anbragt de indkomne midler på en  

 økonomisk forsvarlig måde, der ikke indebærer en unødig risiko.
§ 5  Fonden (tilskudsmodtageren) skal give revisor de  

 oplysninger, som må anses af betydning for bedømmelsen af fondens  

 (tilskudsmodtagerens) regnskab.
Fonden (tilskudsmodtageren) skal give revisor  

 adgang til at foretage de undersøgelser denne finder nødvendige og skal sørge  

 for, at revisor får de oplysninger og den bistand, som revisor anser for  

 nødvendig for udførelsen af sit hverv.
§ 6.  Bliver revisor opmærksom på lovovertrædelser,  

 herunder overtrædelse af EF-regler eller andre forskrifter af væsentlig  

 betydning i forbindelse med midlernes opkrævning eller forvaltning, påhviler  

 det revisor straks at give fondens (tilskudsmodtagerens) bestyrelse  

 meddelelse herom samt påse, at fondens (tilskudsmodtagerens) bestyrelse inden  

 3 uger giver Strukturdirektoratet, og for tilskudsmodtagere tillige fonden,  

 meddelelse herom.
Det påhviler revisor straks at give direktoratet meddelelse  

 om overtrædelsen, såfremt den pågældende bestyrelse ikke overholder førnævnte  

 frist.
§ 7.  Der føres en revisionsprotokol for fonden og for  

 de enkelte tilskudsmodtagere.
For tilskudsmodtagere, som modtager 100.000 kr.  

 eller derunder, skal der ikke udarbejdes en revisionsprotokol.
Stk. 2.  I revisionsprotokollen indføres beretning om,  

 hvilke revisionsarbejder der er udført samt om væsentlige mangler vedrørende  

 fondens og tilskudsmodtagernes bogholderi og regnskabsvæsen, der måtte være  

 forefundet.
Endvidere foretages notering om foretagne uanmeldte kasse- og  

 beholdningseftersyn.
I revisionsprotokollen for fonden indføres endvidere  

 beretning om de bemærkninger, som gennemgangen af tilskudsmodtagernes  

 delregnskaber måtte give anledning til.
Stk. 3.  Revisors erklæring afgives under iagttagelse af  

 bekendtgørelse nr. 90 af 22. februar 1996 om statsautoriserede og  

 registrerede revisorers erklæringer m.v.
Følgende oplysninger skal fremgå af  

 fondens og tilskudsmodtagernes revisionsprotokol:
 1. Hvorvidt revisor opfylder de i revisorlovgivningen  

 indeholdte habilitetsbetingelser.
 2. hvorvidt revisor under sin revision har modtaget  

 alle de oplysninger, der er anmodet om.
 3. Hvorvidt midlerne er anvendt i overensstemmelse med  

 de givne vilkår.
 Stk. 4.  Det skal af påtegningen fremgå, at regnskabet  

 er revideret i overensstemmelse med reglerne i denne instruks.
 § 8.  Denne instruks træder i kraft den 13. august  

 1997.
