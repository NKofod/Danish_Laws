Bilag 1 Bilag 2 Vejledning til jobcentre om arbejdsløshedsydelser EF-forordning nr. 883/04 om koordinering af sociale sikringsordninger Indledning Der har i en årrække på europæisk plan været arbejdet på en ny forordning om at koordinere social sikring inden for EU.
Forordningen (EF-forordning nr. 883/04) er vedtaget og har virkning fra den 1. maj 2010 samtidig med en ny forordning med regler om, hvordan koordineringen skal gennemføres i medlemslandene (EF-forordning nr. 987/09).
 For jobcentrene i Danmark er de to nye forordninger især relevante i to situationer:
 Når en person fra et andet EU-land vil søge arbejde i Danmark og i denne periode tage dagpengene med fra bopælslandet (artikel 64)  Når en person, der arbejder i et land, men bor i et andet land, bliver ledig (artikel 65) De tre vigtigste ændringer i forordningerne i forhold til gældende regler og praksis er:
  At det er myndighederne i bopælslandet, der skal udbetale dagpenge, når en person fra et andet EU-land tager sine dagpenge med til Danmark for at søge arbejde her.
  At al udveksling af de nødvendige informationer mellem medlemslandene senest den 1. maj 2012 skal foregå elektronisk.
  At jobcentrene i tiden frem til den 1. maj 2012 skal være pragmatiske og fleksible, når de udveksler dokumenter med andre landes myndigheder.
 Kommissionen har udarbejdet fortrykte papirdokumenter, som jobcentrene skal bruge, når de udveksler information med andre landes myndigheder.
Dokumenterne hedder Strukturerede Elektroniske Dokumenter (SEDer), og de er beskrevet i bilag 1 til vejledningen.
De foreligger pt. på engelsk og vil senere blive oversat til dansk.
 Denne vejledning uddyber de regler og procedurer, som jobcentrene bør være særligt opmærksomme på i de nye forordninger.
 Vejledningen er udarbejdet af Arbejdsmarkedsstyrelsens 1. kontor, der kan kontaktes for yderligere oplysninger eller spørgsmål.
Vejledningen vil blive lagt på www.retsinformation.dk og linket til http://jobcenter.workindenmark.dk Fakta om forordningerne Der er i 2004 vedtaget en ny EF-forordning om koordinering af de sociale sikringsordninger.
Denne forordning kaldes forordning 883/04. Den anvendes sammen med gennemførelsesforordning 987/09. Artiklerne i denne vejledning henviser til forordning 883/04.
Forordning 883/04 indeholder en række fælles bestemmelser om generelle principper, og om hvilket lands lovgivning der skal bruges.
Disse regler gælder for alle typer af ydelser, der er omfattet af forordningen.
Desuden er der en række specifikke regler, der knytter sig til de enkelte ydelsestyper.
 Gennemførelsesforordningen indeholder først og fremmest regler om den praktiske, administrative gennemførelse af reglerne i forordning 883/04. Det gælder blandt andet, hvordan man indgiver og behandler ansøgninger, samt hvordan landenes myndigheder skal kommunikere indbyrdes.
 Denne vejledning til jobcentrene handler kun om de koordineringsregler, der angår arbejdsløshedsforsikring i forbindelse med jobcentrene.
Andre myndigheder har udgivet tilsvarende vejledninger på deres områder.
Der er desuden udarbejdet en vejledning til a-kasserne om deres opgaver og regler på arbejdsløshedsforsikringsområdet.
Forordningerne på nettet Forordningerne kan i deres helhed findes på:
 EF-forordning nr. 883/04 er offentliggjort i EU-Tidende af 7. juni 2004 og findes på:
http://eurlex.europa.eu/LexUriServ/LexUriServ.do?uri=OJ:L:2004:200:0001:0049:DA:PDF EF-forordning nr. 987/09 er offentliggjort i EU-Tidende af 30. oktober 2009 og kan findes på:
http://eurlex.europa.eu/LexUriServ/LexUriServ.do?uri=OJ:L:2009:284:0001:0042:DA:PDF Ikrafttræden og undtagelser EF-forordning nr. 883/04 har virkning fra den 1. maj 2010.
 EØF-forordning nr. 1408/71 forbliver i kraft for de lande, der endnu ikke har tiltrådt EF-forordning nr. 883/04. Det gælder fra den 1. maj 2010 Norge, Island, Liechtenstein og Schweiz.
 Disse fire lande følger stadig reglerne i forordning 1408/71. Det gælder både, når deres borgere kommer til Danmark, og når en dansker tager til et af de fire lande.
 Fra disse fire lande skal jobcentrene derfor stadig modtage E303-blanketter og fortsat udbetale dagpenge til ledige (med efterfølgende refusion fra Arbejdsdirektoratet).
 Denne vejledning bliver ajourført, når et eller flere af de fire lande tilslutter sig forordning 883/04.
Elektronisk udveksling af dokumenter En vigtig del af forordning 883/04 er reglerne om EESSI - elektronisk udveksling af informationer mellem medlemslandene.
Efter den 1. maj 2012 skal alle nødvendige informationer udveksles elektronisk mellem medlemslandene.
 På det punkt er tiden frem til den 1. maj 2012 en overgangsperiode, hvor udvekslingen af informationer foregår på papir  medmindre de nationale EESSI-systemer kan bruges af begge de lande, der udveksler informationerne.
Indtil EESSI-systemet fungerer i alle lande, opfordres alle institutioner til at være fleksible og finde pragmatiske løsninger, når de sender og modtager dokumenter.
I denne overgangsperiode skal man benytte papir-SEDer og sende dem med almindelig post mellem institutionerne.
Og SEDerne skal kun udfyldes med de oplysninger, jobcenteret har tilgængelige.
 Jobcentrene har allerede nu adgang til et såkaldt hovedkatalog (Master Directory) med ID-koder, navne og adresser på de udenlandske myndigheder, der skal udveksles informationer med.
 Hovedkataloget findes på engelsk på:
http://ec.europa.eu/employment_social/social-security-directory/welcome.seam?langId=dan Overgangsregler Hvis startdatoen på en E303 er før den 1. maj 2010, skal vedkommende behandles efter reglerne i forordning 1408/71 i hele perioden.
Det vil sige, at jobcentret skal udbetale dagpenge til den ledige i hele perioden  op til tre måneder  og anmode om refusion fra Arbejdsdirektoratet.
 Hvis startdatoen for dagpengeperioden på en PD U2 er efter den 1. maj 2010, skal pågældende behandles efter reglerne i forordning 883/04. Også selvom hans medbragte dokument er en E303. Det er nemlig muligt i en overgangsperiode at bruge E303, men det skal stå på dokumentet, at personen har ret til dagpenge ifølge reglerne i forordning 883/04. Han skal ikke have udbetalt dagpenge fra jobcentret, da han får dagpenge af bopælslandet.
Artikel 64 - Jobsøgende i Danmark med dagpenge fra et andet EU-land 1. En person fra et andet EU-land kan fra den 1. maj 2010 tage dagpenge med til Danmark for at søge arbejde i tre måneder eller i op til seks måneder.
Det er bopælslandet, der udbetaler dagpenge til den ledige, og hvert enkelt land afgør selv, om det vil benytte sig af forlængelsesmuligheden.
Vedkommende skal medbringe et personbåret dokument om bevarelse af retten til dagpenge (PD U2). Dokumentet skal angive, for hvilken periode denne ret gælder.
For den ledige er dokumentet en kvittering for retten til at modtage dagpenge under jobsøgning i et andet EU-land.
 PD U2 udstedes af bopælslandets a-kasse eller en tilsvarende myndighed.
2. En EU-borger, der søger job i Danmark med dagpenge fra bopælslandet, skal overholde de danske kontrolforanstaltninger.
Det vil sige, at den ledige skal henvende sig i jobcentret, hvor en medarbejder hjælper med at oprette et cv på jobnet.dk og derefter registrerer personen på Arbejdsmarkedsportalen.
 Oprettelse af cv på jobnet.dk:
  Den jobsøgende skal oprette et cv på jobnet.dk, og cv-nummeret derfra skal bruges af jobcentret til registreringen på Arbejdsmarkedsportalen.
 Registreringen på Arbejdsmarkedsportalen foregår således:
 Den jobsøgende henvender sig i jobcentret, som registrerer pågældende på Arbejdsmarkedsportalen.dk.
Denne digitale registrering foregår på samme side som registreringen af EU-/EØS-borgere med en E303.
  Under Stamdata skal følgende oplysninger udfyldes: fornavn, efternavn, cv-nummer, fødselsdag og hjemland samt fuld adresse i Danmark.
 Selv om den jobsøgende ikke skal have udbetalt dagpenge i Danmark, er det af tekniske grunde nødvendigt at udfylde felterne med Bankoplysninger.
Bankens navn, land og adresse udfyldes blot med xxx, og der angives et fiktivt registreringsnummer og kontonummer fx 1234 og 1234567890.
  I boksen Kommentarer skal der stå, at pågældende er jobsøgende i medfør af forordning 883/04.
 3. Når en jobsøgende tilmelder sig jobcentret med et PD U2, skal det danske jobcenter informere den udenlandske myndighed om datoen for den jobsøgendes tilmelding og vedkommendes adresse i Danmark (SED U009).
4. Hvis en jobsøgende tilmelder sig jobcentret uden et PD U2, skal jobcentret anmode myndigheden i bopælslandet (SED U007) om PD U2 og samtidig angive personens adresse i Danmark og datoen for tilmelding i jobcenteret.
Den udenlandske myndighed fremsender derefter et PD U2 til jobcentret (SED U008).
 5. I tilfælde af forhold, der ifølge de danske kontrolregler kan påvirke retten til dagpenge, skal det danske jobcenter informere den udenlandske myndighed om dette og arten af forholdet (SED U010).
 Den udenlandske myndighed skal informere jobcentret om de konsekvenser, disse forhold har for retten til dagpenge for den ledige i Danmark (SED U011). Informationen er til orientering, så jobcentret ved, om den ledige fortsat skal være tilmeldt som jobsøgende i Danmark med dagpenge fra bopælslandet.
 Hvis den ledige ikke opfylder de danske kontrolregler, udsteder det danske jobcenter et PD U3, dvs. et personbåret dokument om de omstændigheder, der kan fratage den ledige dagpengeretten.
 6. Myndighederne i bopælslandet kan anmode om information om opfølgning hver måned (SED U012). I så fald skal jobcentret hver måned informere den udenlandske myndighed om, hvorvidt en person stadig er tilmeldt jobcentret og overholder kontrolprocedurerne (SED U013).
 7. Myndighederne i bopælslandet informerer jobcentret, når den jobsøgende vender tilbage til bopælslandet (SED U014), så jobcentret ved, at den ledige ikke længere er tilmeldt som jobsøgende i Danmark.
 8. Hvis den jobsøgende har fået forlænget jobsøgningsperioden i Danmark med dagpenge fra bopælslandet, giver myndighederne i bopælslandet besked til jobcentret om dette (SED U015). Jobsøgningsperioden med dagpenge kan i alt være op til seks måneder.
 9. Hvis den lediges ret til dagpenge ophører i løbet af jobsøgningsperioden i Danmark, informerer myndighederne i bopælslandet jobcentret i Danmark om det, så jobcentret ved, at den ledige ikke længere skal være tilmeldt som jobsøgende i Danmark med dagpenge fra bopælslandet (SED U016).
Artikel 65 - Grænsearbejdere og andre arbejdstagere end grænsearbejdere Grænsearbejder 1. En grænsearbejder er en person, der bor i ét land (fx Sverige) og arbejder i et andet land (fx Danmark), og som vender hjem til bopælen mindst en gang om ugen.
Ved fuld ledighed får en grænsearbejder dagpenge i bopælslandet og skal stille sig til rådighed dér.
 2. En helt ledig grænsearbejder kan som et supplerende skridt vælge også at stille sig til rådighed i det seneste arbejdsland, men det er fortsat bopælslandet, der skal udbetale dagpenge.
3. En helt ledig grænsearbejders sekundære registrering hos et dansk jobcenter foregår på samme måde, som når jobcenteret laver en normal registrering af en ledig.
Jobcentret skal dog hverken iværksætte sanktioner eller yde en aktiv indsats over for pågældende.
 4. Hvis den ledige er sekundært registreret hos det danske jobcenter, kan myndigheden i bopælslandet anmode jobcentret om information om den lediges jobsøgningsaktiviteter i Danmark (SED U021). Det vil give myndigheden i bopælslandet mulighed for at vurdere, om den jobsøgende står til rådighed i henhold til deres regler.
 5. Jobcentret skal tage kontakt til pågældende og videregive informationerne til bopælslandets jobcenter (SED U022).
Anden arbejdstager end grænsearbejder 1. En anden arbejdstager end grænsearbejder er en person, der bor i ét land (fx Sverige) og arbejder i et andet (fx Danmark), og som vender hjem til bopælen sjældnere end en gang om ugen.
 2. En anden arbejdstager end grænsearbejder, som ved ledighed ikke vender hjem til bopælslandet, skal have udbetalt dagpenge fra den danske a-kasse og stå til rådighed efter danske regler.
 3. Hvis pågældende vender tilbage til bopælslandet, modtager han eller hun dagpenge der og efter dette lands regler.
Delvis eller periodisk ledig grænsearbejder og anden arbejdstager end grænsearbejder 1. Hvis en grænsearbejder eller en anden arbejdstager end grænsearbejder bliver delvist eller periodisk ledig skal vedkommende have udbetalt dagpenge i sit seneste arbejdsland.
 2. Hvis det seneste arbejdsland er Danmark, skal den ledige tilmelde sig jobcentret som hidtil.
