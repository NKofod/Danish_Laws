Ændringsforslag stillet den 17. december 2014 Ændringsforslag til 3. behandling af Forslag til lov om ændring af chokoladeafgiftsloven, lov om afgift af lønsum m.v., momsloven, lov om afgift af naturgas og bygas, spiritusafgiftsloven og forskellige andre love (Forenkling af registrerede varemodtageres adgang til godtgørelse af afgift ved eksport, afgiftsfritagelse af varer henhørende under toldoplagsprocedure, andre særlige toldordninger og afgiftsoplag, lønsumsafgift for selvstændige momsgrupper, indførelse af mulighed for indirekte opgørelse af afgifter af bygas, afskaffelse af banderoler på spiritus m.v.) [af skatteministeren (Benny Engelbrecht)]:
Til § 6 Af skatteministeren:
 1) Efter nr. 2 indsættes som nye numre:
 »01. I § 5, stk. 1, nr. 1, § 12, stk. 1, nr. 1, § 13, stk. 2, nr. 1, § 14, nr. 1, og § 18, 2. pkt., ændres »13 og 15« til: »13, 15 og 17«.
 02. I § 7, stk. 1, nr. 2, ændres »8-10 og nr. 11, 1. pkt.,« til: »8-10, nr. 11, 1. pkt., og nr. 17,«.
 03. I § 9 a, stk. 1, 1. pkt., ændres »og 15,« til: », 15 og 17,«.
 04. I § 9 c, stk. 1, 1. pkt., ændres »12,« til: »12 og 17,«.
05. I § 11 ændres »og 15,« til: », 15 og 17,«.« [Konsekvensændringer som følge af afgiften på metanol af syntetisk oprindelse] Bemærkninger Til nr. 1 Ad nr. 01 Indledningsvis bemærkes, at de foreslåede ændringer i dette ændringsforslag skal ses i sammenhæng med ændringsforslag nr. 2 i betænkningen til L 64. De foreslåede ændringer er konsekvenser heraf.
 Det skal samtidig præciseres, at de foreslåede ændringer alene omfatter metanol af syntetisk oprindelse under position 2905 11 00 i EUs Kombinerede Nomenklatur, som er bestemt til anvendelse, udbydes til salg eller anvendes som brændsel til opvarmning eller anvendes til elektricitets- og varmefremstilling på stationære motorer i kraft-varme-værker, jf. mineralolieafgiftslovens § 1, stk. 1, nr. 20. Anden metanol til motordrift er fortsat omfattet af opsamlingsbestemmelsen i mineralolieafgiftslovens § 1, stk. 2, 2. pkt., for motordrift, hvorfor afgiftspligten efter CO2-afgiftsloven følger det tilsvarende mineralolieprodukt.
 Der er tale om konsekvensændringer i CO2-afgiftslovens § 5, stk. 1, nr. 1, § 12, stk. 1, nr. 1, § 13, stk. 2, nr. 1, § 14, nr. 1, og § 18, 2. pkt., som følge af den foreslåede CO2-afgift på metanol af syntetisk oprindelse.
Med den foreslåede ændring i CO2-afgiftslovens § 5, stk. 1, nr. 1, opgøres den afgiftspligtige mængde for beregning af CO2-afgift af metanol efter reglerne i mineralolieafgiftsloven.
Dette svarer til hovedreglen i CO2-afgiftsloven, hvorefter afgiften opgøres efter de samme regler, som er fastsat i den energiafgiftslov, den knytter sig til, dvs. mineralolieafgiftsloven.
 Bestemmelserne i § 12, stk. 1, nr. 1, § 13, stk. 2, nr. 1, § 14, nr. 1, og § 18, 2. pkt.,  der vedrører henholdsvis regnskabsbestemmelser, kontrolbestemmelser og regler for hæftelse, foreslås udvidet til også at omfatte anvendelsen af metanol af syntetisk oprindelse.
Ad nr. 02 Der er tale om en konsekvensændring i CO2-afgiftslovens § 7, stk. 1, nr. 2, som følge af den foreslåede CO2-afgift på metanol af syntetisk oprindelse.
Efter CO2-afgiftslovens § 7, stk. 1, nr. 2, er der afgiftsfrihed for afgiftspligtige varer såsom gas og dieselolie, fuelolie, fyringstjære og petroleum m.v.,  der anvendes til produktion af elektricitet i kraftværker og kraftvarmeværker, som har tilladelse til udledning af CO2 efter lov om CO2-kvoter.
Denne bestemmelse foreslås udvidet til også at omfatte anvendelsen af metanol af syntetisk oprindelse i denne sammenhæng.
Ad nr. 03 og 04 Der er tale om konsekvensændringer i CO2-afgiftslovens § 9 a, stk. 1, og § 9 c, stk. 1, som følge af den foreslåede CO2-afgift på metanol af syntetisk oprindelse.
 Udgangspunktet efter CO2-afgiftsloven er, at der ikke ydes godtgørelse af CO2-afgift, jf. lovens § 9. Der findes en række modifikationer hertil, hvilket bl.a. omfatter lovens § 9 a, stk. 1, og § 9 c, stk. 1.
Kvoteomfattede virksomheder kan opnå fuld godtgørelse af CO2-afgift af brændselsforbrug herunder varme til procesformål, jf.
CO2-afgiftslovens § 9 a.
Ikkekvoteomfattede virksomheder med processer, der er omfattet af proceslisten, kan under visse forudsætninger opnå et bundfradrag i CO2-afgiften af brændselsforbrug til procesformål, jf. lovens § 9 c.
 Bestemmelserne i § 9 a, stk. 1, og § 9 c, stk. 1, foreslås udvidet til også at omfatte anvendelsen af metanol af syntetisk oprindelse i denne sammenhæng.
Ad nr. 05 Der er tale om en konsekvensændring i CO2-afgiftslovens § 11 som følge af den foreslåede CO2-afgift på metanol af syntetisk oprindelse.
Bestemmelsen vedrører afregning af afgiften for mineralolieprodukter, der indføres fra steder uden for EU.
 Bestemmelsen foreslås udvidet til også at omfatte anvendelsen af metanol af syntetisk oprindelse i denne sammenhæng.
