Gaveafgift Reference:
KSL § 33 D Klagen til Landsskatteretten vedrører gaveafgiftsberegning i  

 forbindelse med overdragelse af nominelt 150.000 kr. aktier i B A/S fra fader  

 til søn.
Det fremgår af sagen, at aktiekapitalen i selskabet udgør  

 nom. 1.000.000 kr., hvoraf faderen ejede nom. 850.000 kr.
Overdragelsen skete  

 den 7. maj 1998, og overdragelsessummen var fastsat til 1.200.000 kr.  

 Ifølge gavebrevet blev købesummen berigtiget ved en gave fra  

 faderen på 700.000 kr. samt ved sønnens udstedelse af et  

 anfordringsgældsbrev til faderen på 500.000 kr.
Gaveafgiften var  

 beregnet til 69.216 kr. (afgiftsgrundlag 461.438 kr.). Passivposten var  

 beregnet til 196.062 kr. (aktieavance 980.310 kr.) Told- og Skatteregionen har beregnet gaveafgiften til 81.469 kr.  

 (afgiftsgrundlag 543.131 kr.) Passivposten er beregnet til 114.369  

 (aktieavance på 571.848 kr.).
Told- og Skatteregionen har som begrundelse for afgørelsen  

 anført, at passivposten efter kildeskattelovens § 33 D har relation  

 til det aktiv, som er overdraget som gave.
Ved beregning af gaveafgiften ved  

 overdragelse af hovedaktionæraktier skal der ikke i den afgiftspligtige  

 værdi fratrækkes en passivpost, som er beregnet af de aktier, som  

 modtageren med succession har købt til en pris svarende til aktiernes  

 handelsværdi.
Det er endvidere anført, at kildeskattelovens § 33 D blev  

 indført ved lov nr. 1119 af 21. december 1994. I bemærkningerne  

 til lovforslaget oplyses om adgangen til succession ved familieoverdragelser  

 i levende live af en erhvervsvirksomhed.
Det oplyses endvidere, at der ved  

 familieoverdragelser med succession kan opstå en gave, og det  

 foreslås, at der i forbindelse med gaveoverdragelsen beregnes en  

 passivpost, som kan kompensere for den latente skattebyrde, der overtages  

 på aktivet.
Told- og Skatteregionen er af den opfattelse, at det er en naturlig  

 følge af bestemmelsen i kildeskattelovens § 33 D, at nedslaget i  

 gavens værdi har sammenhæng med den skattebyrde, der overtages  

 på gaveaktivet.
Regionen finder således, at der alene kan  

 beregnes passivpost af de aktier, der er givet i gave.
 Klagernes revisor har nedlagt påstand om, at gaveafgiftsberegningen  

 foretages som i gaveanmeldelsen, således at der indrømmes  

 parterne fuld passivpost vedrørende samtlige de overdragne aktier, jf.  

 kildeskattelovens § 33 D og aktieavancebeskatningslovens § 11.
Til støtte for påstanden har revisoren bl.a. anført,  

 at det fremgår af kildeskattelovens § 33 D, at der er adgang til at  

 beregne passivposter, hvis overdragelsen sker som hel eller delvis gave, det  

 vil sige, selv om der ydes delvist vederlag.
Formuleringen giver  

 således ikke belæg for, at der kun skulle kunne beregnes  

 passivpost for gavedelen i overdragelsen, men sigter til, at der ligesom  

 efter (de dagældende) regler ved død kan beregnes fuld  

 passivpost, selv om der ydes vederlag (foreligger arvingskøb).  

 Revisoren har herved henvist til betænkning nr. 1111/1987 s. 22-23 og  

 s. 53, samt til at dødsboskattelovens definition af udlodning i lovens  

 § 96 også omfatter arvingskøb.
 Landsskatterettens bemærkninger:
 I henhold til aktieavancebeskatningslovens § 11 kan parterne i visse  

 familieoverdragelser i levende live af hovedaktionæraktier aftale, at  

 erhververen indtræder i overdragerens skattemæssige stilling ved  

 overdragelsen, såfremt den enkelte overdragelse af aktier udgør  

 mindst 15 % af stemmeværdierne i selskabet.
Hvis en person efter kildeskattelovens § 33 C, stk. 1, eller  

 aktieavancebeskatningslovens § 11 indtræder i overdragerens  

 skattemæssige stilling med hensyn til aktiver, der er overdraget til  

 den pågældende som hel eller delvis gave, skal der tages hensyn  

 hertil ved henholdsvis afgiftsberegningen og indkomstbeskatningen.
I  

 tilfælde, hvor der skal erlægges gaveafgift, skal der i  

 tilknytning til aktiverne i gaveopgørelsen optages passivposter til  

 udligning af eventuelle fremtidige skattetilsvar vedrørende disse  

 aktiver, jf. kildeskattelovens § 33 D, stk. 1.
 Passivposterne efter § 33 D, stk. 1, beregnes i henhold til stk. 2  

 på grundlag af den skattepligtige fortjeneste, som ville være  

 fremkommet, hvis gavegiveren havde solgt aktivet på tidspunktet for  

 dets overdragelse.
Efter rettens opfattelse skal passivposten ved overdragelse som hel eller  

 delvis gave beregnes på grundlag af fortjenesten på det eller de  

 aktiver, der overdrages med succession, uden hensyntagen til et eventuelt  

 vederlag fra gavemodtageren til gavegiveren.
Da der er tale om en samlet  

 gaveoverdragelse af aktier med fuld succession, ses der ikke at være  

 hjemmel til at nedsætte passivposten efter forholdet mellem gave og  

 vederlag.
Der er herved henset til, at passivposten har til formål at  

 kompensere for den latente skattebyrde, der hviler på hele den  

 overdragne aktiepost.
 Retten finder således, at den i gaveanmeldelsen beregnede passivpost  

 er i overensstemmelse med reglerne i kildeskattelovens § 33 D.
