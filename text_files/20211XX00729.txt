Skriftlig fremsættelse (26. april 2022) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om en aktiv beskæftigelsesindsats (Afskaffelse af indtægtsregulering af folke-, senior- og førtidspension på grund af ægtefælles eller samlevers arbejdsindtægt, sikring mod frakendelse af førtidspension i en tre-årig periode m.v.) (Lovforslag nr.
L 170) Formålet med lovforslaget er at udmønte to elementer fra aftalen om Hurtigere i job og et stærkere arbejdsmarked, som blev indgået mellem Regeringen (Socialdemokratiet) og Dansk Folkeparti, Socialistisk Folkeparti, Radikale Venstre og Kristendemokraterne den 21. januar 2022.
Lovforslaget ændrer desuden på reglerne om en mindre intensiv indsats i lov om aktiv beskæftigelsesindsats.
Dette er ikke en del af aftalen.
Med lovforslaget ændres reglerne, så folke-, senior- og førtidspension udbetales uafhængigt af en ægtefælles eller samlevers arbejdsindkomst.
Dermed vil der ikke ske modregning i pensionen som følge af en ægtefælle eller samlevers positive indtægt ved personligt arbejde.
Med lovforslaget etableres desuden en midlertidig ordning, hvor kommunerne i en tre-årig periode, fra den 1. januar 2023 til og med den 31. december 2025, ikke kan frakende førtidspensionen.
Førtidspensionen kan fortsat gøres hvilende, hvis der er tale om en relativt høj arbejdsindkomst.
Lovforslaget indeholder endvidere et mindre element, der ikke er en del af aftalen.
Med lovforslaget justeres reglerne i lov om en aktiv beskæftigelsesindsats, så borgere, som inden for 6 uger overgår til seniorpension eller tidlig pension, bliver omfattet af reglerne om en mindre intensiv indsats, som indebærer, at de som udgangspunkt ikke har pligt til at være aktivt jobsøgende eller deltage i samtaler.
 Det forventes, at omkring 100.000 pensionister med lovforslaget ikke længere vil opleve en reduktion i folke-, senior- og førtidspensionen som følge af en ægtefælle eller samlevers arbejdsindkomst i 2023.
 Det vurderes, at ændringen vedrørende ægtefællers og samleveres arbejdsindkomst vil indebære ydelsesmæssige merudgifter på 2.576 mio. kr. i 2023, 2.653 mio. kr. i 2024 og årligt 2.721 mio. kr. fra 2025. Efter skat, tilbageløb og adfærd skønnes merudgifterne til 801 mio. kr. i 2023, 818 mio. kr. i 2024 og årligt 842 mio. kr. fra 2025 Ændringen vurderes at medføre en stigning i arbejdsudbuddet svarende til ca. 1.650 fuldtidspersoner.
 Det skønnes, at ændringen vedrørende ægtefællers og samleveres arbejdsindkomst vil medføre administrative merudgifter for Udbetaling Danmark til systemmæssige tilretninger mv. i størrelsesordenen 20 mio. kr. i 2022.
 Lovforslagets øvrige elementer vurderes at have ingen eller yderst begrænsede økonomiske konsekvenser.
 Lovforslaget skal træde i kraft den 1. juli 2022. Elementerne om ændringer i pensionslovene vedrørende ægtefællers og samlevers arbejdsindkomst og sikring mod frakendelse af førtidspension i en tre-årig periode får virkning fra den 1. januar 2023. Af hensyn til implementering og systemtilpasninger i Udbetaling Danmark, anmodes lovforslaget behandlet og gennemført i indeværende folketingsår.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
