Bekendtgørelse om kontrol med  

 vandmålere, der anvendes til måling af forbrug af varmt og koldt  

 vand1) I medfør af § 10, stk. 1 og 3, §§ 11, 12, 13, 14 og 16,  

 stk. 4 i lov om erhvervsfremme, jf. lovbekendtgørelse nr. 323 af 25.  

 april 1996 som senest ændret ved lov nr. 1085 af 29. december 1997,  

 samt efter aftale med By- og Boligministeriet og Miljø- og  

 Energiministeriet fastsættes:
Kapitel 1 Afgrænsning § 1. Målere, der anvendes som grundlag for  

 måling af forbruget af varmt og koldt vand, skal i den  

 udstrækning, de er omfattet af Miljø- og Energiministeriets  

 bekendtgørelse om betaling for vand efter målt forbrug m.v.  

 på ejendomsniveau, Miljø- og Energiministeriets  

 bekendtgørelse om individuel afregning efter målt vandforbrug  

 eller Bygge- og Boligstyrelsens bekendtgørelse om individuel  

 måling af el, gas, vand og varme, opfylde de krav og underkastes den  

 måletekniske kontrol, der er fastsat i denne bekendtgørelse og i  

 de måletekniske forskrifter, hvortil bekendtgørelsen  

 henviser.
 § 2. Koldtvandsmålere, der er omfattet af  

 §1, skal opfylde EØF-direktiv 75/33/EØF af 17. december 1974  

 som rettet ved rådets meddelelse R/301/75 af 4. februar 1975  

 (gennemført ved Erhvervsfremme Styrelsens måletekniske direktiv  

 om koldtvandsmålere) eller enhver anden teknisk standard eller  

 forskrift, der opfylder samme krav til sikkerhed og brugbarhed som  

 EØF-direktivet.
 Stk. 2. Dokumentation for opfyldelse af de krav, der er  

 nævnt i stk.1, skal foreligge i form af EØF- eller national  

 typegodkendelse og førstegangsverifikation jf. dog §8, stk.3.
 § 3. Varmtvandsmålere, der er omfattet af  

 §1, skal opfylde EØF-direktiv 79/830/EØF af 11. september 1979  

 (gennemført ved Erhvervsfremme Styrelsens måletekniske direktiv  

 om varmtvandsmålere) eller enhver anden teknisk standard eller  

 forskrift, der opfylder samme krav til sikkerhed og brugbarhed som  

 EØF-direktivet.
 Stk. 2. Dokumentation for opfyldelse af de krav, der er  

 nævnt i stk.1, skal foreligge i form af EØF- eller national  

 typegodkendelse og førstegangsverifikation jf. dog §8, stk.3.
 § 4. Bekendtgørelsen angår:
 1)	Producenter, importører og forhandlere af målere  

 omfattet af §1.
2)	Virksomheder m.v., der leverer koldt eller varmt vand til forbrugere  

 mod betaling (i det følgende benævnt vandværker  

 henholdsvis varmtvandsleverandører) og 3)	Købere af koldt eller varmt vand (i det følgende  

 benævnt vandforbrugere).
Kapitel 2 Definitioner § 5. Ved typegodkendelse forstås i denne  

 bekendtgørelse den beslutning, som medfører anerkendelse af, at  

 konstruktionen af et måleinstrument opfylder forskriftsmæssige  

 krav.
Ved EØF-typegodkendelse forstås en typegodkendelse meddelt  

 af en kompetent myndighed i et af EU/EØS-medlemslandene i  

 overensstemmelse med regler fastsat i et EØF-direktiv.
Ved national  

 typegodkendelse forstås en dansk typegodkendelse, der ikke er en  

 EØF-typegodkendelse.
Stk. 2. Ved typeprøvning forstås i denne  

 bekendtgørelse den undersøgelse af konstruktionen af et  

 måleinstrument, som udføres med henblik på typegodkendelse  

 af instrumentet.
Undersøgelsen kan omfatte prøvning af et eller  

 flere eksemplarer af konstruktionen og vurdering af den tilhørende  

 dokumentation.
 Stk. 3. Ved akkrediteret teknisk prøvning forstås  

 i denne bekendtgørelse prøvning, udført af et dansk  

 eller udenlandsk laboratorium, der opfylder kravene i EN45001 eller ISO/IEC  

 guide 25, og som er akkrediteret i henhold til bestemmelserne i EN45002 eller  

 ISO/IEC guide 58 af et organ, der opfylder betingelserne i EN45003 eller  

 ISO/IEC guide 58.
 § 6. Ved verifikation forstås i denne  

 bekendtgørelse de operationer, som omfatter en identifikation,  

 undersøgelse, kalibrering og mærkning/plombering, og som  

 konstaterer og bekræfter, at måleren opfylder  

 forskriftsmæssige krav specielt angående  

 målenøjagtighed.
Stk. 2. Ved førstegangsverifikation forstås i  

 denne bekendtgørelse verifikation af et måleinstrument, som ikke  

 har været verificeret før.
Ved  

 EØF-førstegangsverifikation forstås  

 førstegangsverifikation udført af en kompetent myndighed i et  

 af EU/EØS-medlemslandene i overensstemmelse med regler fastsat i et  

 EØF-direktiv.
Ved national førstegangsverifikation  

 forstås en dansk førstegangsverifikation, der ikke er en  

 EØF-førstegangsverifikation.
 Stk. 3. Ved reverifikation forstås en verifikation, som  

 følger efter førstegangsverifikation.
 § 7. Ved kalibrering af et måleinstrument  

 forstås i denne bekendtgørelse den fremgangsmåde, der  

 under fastlagte betingelser kan vise, hvilken forskel der er mellem  

 værdierne på instrumentet og de tilsvarende kendte, korrekte  

 værdier.
 Stk. 2. Ved akkrediteret kalibrering forstås i denne  

 bekendtgørelse kalibrering, udført af et dansk eller udenlandsk  

 laboratorium, som opfylder kravene i EN45001 eller ISO/IEC guide 25, og er  

 akkrediteret i henhold til bestemmelserne i EN45002 eller ISO/IEC guide 58 af  

 et organ, der opfylder betingelserne i EN45003 eller ISO/IEC guide 58.
Kapitel 3 Vandværker og varmtvandsleverandører § 8. Målere, der benyttes til de i §1  

 anførte formål og har været i brug før 1. august  

 1998, kan fortsat anvendes, uanset at de ikke er typegodkendte og  

 verificerede.
 Stk. 2. Nedtages sådanne målere, herunder  

 nedtagning som følge af turnusudskiftning, jf. §10, stk.2, må de  

 ikke genanvendes til brug for måling af forbrug af koldt eller varmt  

 vand efter §1, før det ved akkrediteret kalibrering er konstateret, at  

 målerens nøjagtighed overholder kravene til  

 førstegangsverificerede koldt- henholdsvis varmtvandsmålere.
 Stk. 3. Målere i henhold til stk.2 verificeres på  

 grundlag af den akkrediterede rapport for kalibreringen.
§ 9. Målere, der anvendes i henhold til §1,  

 og som er repareret eller på anden måde har været udsat for  

 indgreb, der kan påvirke målerens nøjagtighed, skal  

 reverificeres, før de på ny anvendes.
Måleren skal  

 ligeledes reverificeres, såfremt dens plombering er blevet brudt.
 § 10. Vandværket henholdsvis  

 varmtvandsleverandøren skal etablere et kontrolsystem til  

 overvågning af samtlige måleres nøjagtighed.  

 Kontrolsystemet skal være således opbygget, at der gennem dets  

 drift opnås tilstrækkelig sikkerhed for, at de i drift  

 værende målere ikke overskrider det dobbelte af de maksimalt  

 tilladelige fejl ved førstegangsverifikation.
Stk. 2. Kontrolsystemet i henhold til stk.1 kan baseres  

 på statistisk stikprøvekontrol af givne partier af ensartede  

 målere, eller på periodisk udskiftning af alle målere i et  

 givet parti med statistisk stikprøvekontrol af de udskiftede  

 målere og variering af turnusperiode i afhængighed af resultatet  

 af kontrollen. (Sidstnævnte metode betegnes turnusudskiftning eller  

 periodisk totalkontrol). Kontrolmåling skal foregå ved  

 akkrediteret kalibrering.
Nedtagne målere må ikke genanvendes  

 før de er reverificerede.
 Stk. 3. Kontrolsystemet skal foreligge fuldt dokumenteret i en  

 kontrolmanual.
 Stk. 4. Vandværket henholdsvis  

 varmtvandsleverandøren er forpligtet til at bekendtgøre  

 kontrolsystemets indhold over for de til  

 vandværket/varmtvandsforsyningen tilsluttede vandforbrugere, ligesom  

 vandforbrugerne skal orienteres, hvis der foretages ændringer af  

 kontrolsystemet.
Kapitel 4 Vandforbrugere § 11. Forbrugere af koldt eller varmt vand  

 må ikke foretage indgreb i målere, bryde plomben eller på  

 nogen måde påvirke målernes korrekte funktion.
Kapitel 5 Klageadgang § 12. Tvister mellem vandforbruger og  

 vandværk henholdsvis varmtvandsleverandør om kontrolsystemets  

 effektivitet, jf. §10, kan indbringes for Erhvervsfremme Styrelsen.
 Stk. 2. Til brug for klagens behandling er vandværket  

 hhv. varmtvandsleverandøren forpligtet til efter anmodning at give  

 styrelsen alle nødvendige oplysninger om kontrolsystemet og dets  

 praktiske anvendelse.
 Stk. 3. Kræver en klagebehandling i henhold til stk.1  

 indhentning af ekspertudtalelser, vil omkostningerne hertil blive  

 pålagt vandværket hhv. varmtvandsleverandøren.
 Stk. 4. Viser klagebehandlingen, at vandværkets  

 henholdsvis varmtvandsleverandørens kontrolsystem ikke opfylder  

 kravene i §10, stk.1, kan Erhvervsfremme Styrelsen pålægge  

 vandværket henholdsvis varmtvandsleverandøren at bringe  

 forholdene i orden inden for en given tidsfrist.
Kapitel 6 Typegodkendelse, verifikation og tilsyn § 13. EØF-typegodkendelse kan søges  

 hos og meddeles af Erhvervsfremme Styrelsen eller kompetente myndigheder i  

 andre EØS-lande.
National typegodkendelse søges hos og meddeles  

 af Erhvervsfremme Styrelsen.
Ansøgningen skal indeholde dokumentation  

 for, at instrumentet overholder lovmæssige krav i form af en  

 typeprøvningsrapport fra et akkrediteret laboratorium eller fra en  

 kompetent myndighed et af EU/EØS-medlemslandene.
 Stk. 2 Hvor der ikke findes akkrediterede  

 laboratorier med fornøden akkreditering til de prøvninger, der  

 kræves for en given måler, godkender Erhvervsfremme Styrelsen  

 andre egnede laboratorier.
 § 14. Verifikation, herunder  

 førstegangsverifikation, udføres af laboratorier, der har  

 fornøden akkreditering, og er bemyndiget hertil af Erhvervsfremme  

 Styrelsen.
 Stk. 2. Verifikation rekvireres direkte hos et bemyndiget  

 laboratorium, der opkræver betaling herfor.
 Stk. 3. Verificerede målere skal mærkes med  

 verifikationsmærke og årsmærke som anført i bilag  

 1.
 Stk. 4. Erhvervsfremme Styrelsen eller heraf bemyndigede  

 fører tilsyn med kontrolsystemets funktion og virkning.
§ 15. Erhvervsfremme Styrelsen fastsætter  

 bestemmelser om gebyr for typegodkendelser.
Det skal herved lægges til  

 grund, at de med arbejdet forbundne omkostninger fuldt ud dækkes af  

 gebyrerne.
 § 16. Erhvervsfremme Styrelsen bestemmer, hvilke  

 udenlandske kalibreringscertifikater, der kan anerkendes her i landet.
Kapitel 7 Anke, straf mv.
 § 17. Erhvervsfremme Styrelsens afgørelser  

 i henhold til denne bekendtgørelse kan ikke indbringes for anden  

 administrativ myndighed.
 § 18. Erhvervsfremme Styrelsen kan kræve  

 meddelt alle sådanne oplysninger, som skønnes nødvendige  

 for udøvelse af opgaver i henhold til denne  

 bekendtgørelse.
 Stk. 2. Såvel vandværker og  

 varmtvandsleverandører som vandforbrugere skal uden retskendelse give  

 Erhvervsfremme Styrelsen eller bemyndigede med behørig legitimation  

 fri afgang til steder og lokaliteter i det omfang, det er nødvendigt  

 for tilsynets gennemførelse.
 § 19. Medmindre højere straf er forskyldt  

 efter anden lovgivning, straffes med bøde den, der i forbindelse med  

 en ansøgning afgiver urigtige eller vildledende oplysninger eller  

 fortier oplysninger af betydning for en sags afgørelse.
 Stk. 2. Overtrædelse af §8,stk.2, §9, §10, §11 samt  

 §12,stk.4, straffes med bøde.
 Stk. 3. Der kan pålægges selskaber mv. (juridiske  

 personer) strafansvar efter reglerne i straffelovens 5. kapitel.
Kapitel 8 Ikrafttrædelse mv.
 § 20. Bekendtgørelsen træder i kraft  

 den 1. januar 1999.
 Stk. 2. §10 træder dog først i kraft 1. februar  

 2000.
 Stk. 3. Ved bekendtgørelsens ikrafttræden jf.  

 stk.1. ophæves bekendtgørelse nr. 68 af 27. januar 1997 og  

 bekendtgørelse nr. 154 af 19. februar 1997, idet dog de i henhold til  

 disse bekendtgørelser udstedte godkendelser og bemyndigelser vedbliver  

 at have gyldighed indtil de udløber eller tilbagekaldes.
 § 21. Bekendtgørelsen gælder ikke  

 på Færøerne og i Grønland.
Bilag 1 Verifikationsmærker Nedenstående verifikationsmærke anvendes til national  

 verifikation:
 I mærket angiver xxx kendingsnummeret for det bemyndigede  

 laboratorium, der har foretaget verifikationen.
FIGUR Mærke for EØF-førstegangsverifikation og  

 årsmærker udformes i henhold til skitse i Erhvervsfremme  

 Styrelsens bekendtgørelse om EØF-typegodkendelse og  

  verifikation.
