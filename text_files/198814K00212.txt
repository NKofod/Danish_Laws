Nr BTL 212 Betænkning over Forslag til lov om ændring af lov om dagpenge ved sygdom  

 eller fødsel (Minimumsydelse til selvstændige erhvervsdrivende)   

 Nr L 212 1988-89, 1. samling Afgivet af Socialudvalget Afgivet: 19890413 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Udvalget har endvidere modtaget skriftlige henvendelser fra De Danske  

 Landboforeninger og Danske Husmandsforeninger.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Centrum-Demokraternes medlemmer) lovforslaget til  

vedtagelse med det af ministeren stillede ændringsforslag.
 Et mindretal inden for flertallet (Socialistisk Folkepartis medlemmer af  

 udvalget) kan støtte lovforslaget, som mindretallet betragter som et  

 socialpolitisk fremskridt, under den bestemte forudsætning, at det er  

 udgiftsneutralt for det offentlige.
 Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling og kan heller ikke  

 støtte det af ministeren stillede ændringsforslag, idet mindretallet  

 bemærker, at det allerede ved 1. behandling af lovforslaget har  

 tilkendegivet, at det ikke kan støtte lovforslaget.
 Baggrunden herfor er den klare forskelsbehandling, der foreligger ved  

 gennemførelsen af denne forsikringslov i modsætning til forsikringslove for  

 lønmodtagere.
 Mindretallet ser således i denne lov for selvstændige erhvervsdrivende  

 mulighed for, at der kan udbetales højere dagpenge ved højere præmieydelse,  

 mens lønmodtagere, der har tegnet arbejdsløshedsforsikring og har fået pålagt  

 højere kontingenter igennem mere end 6 år med borgerligt ledede regeringer,  

 har fået stadig ringere ydelser.
Lovforslaget er også udtryk for regeringens manglende forståelse for at se  

 lovstoffet på sygedagpengeområdet som en helhed.
Der henvises til det af  

 socialministeren nedsatte udvalg, der skal fremsætte forslag om en omfattende  

 ændring af hele sygedagpengesystemet, hvilket står umiddelbart foran sin  

 færdiggørelse.
Elementerne i udvalgets oplæg til revision af  

 sygedagpengeloven kan opgøres i følgende hovedpunkter:
 1) Arbejdsgiverperioden forlænges fra 1 til 2 uger.
 2) Den særlige refusionsordning for 2.-5. uge bortfalder.
 3) Den særlige ventetid for nyansatte forlænges fra 3 til 13 uger.
 4) Stramning af reglerne om rettidig anmeldelse af sygdom.
 5) Bortfald af den særlige »tilbagefaldsregel«.
 6) Kravet om lægeerklæring lempes.
 7) Lavere takst i forsikringsordningen for mindre arbejdsgivere.
 Det havde været rimeligere at vente på udvalgets arbejde, således at hele  

 sygedagpengesystemet var blevet ændret på een gang.
 Hertil kommer, at lovforslaget, der nemt kan medføre en tilgang af  

 nyforsikrede på 25 pct., i så fald vil give staten et provenutab på 16 mio.  

 kr. pr. år, som naturligvis så skal skattefinansieres.
 Lovforslaget nærmer sig derfor i betænkelig grad at være i strid med  

 forudsætningen om at være omkostningsneutralt.
 Et andet mindretal (Centrum-Demokraternes medlem af udvalget) vil  

 redegøre for sin stilling ved lovforslagets 2. behandling.
Ændringsforslag Af socialministeren, tiltrådt af et flertal (KF, SF, V, FP,  

 RV og KRF):
Til § 1 1) I den under nr. 6 foreslåede affattelse af lovens § 41, stk.  

 1, 2. pkt., ændres »3/8« til: »40 pct.«.
Bemærkninger Til nr. 1 Under forhandling om lovforslagets økonomiske konsekvenser har kommunerne  

 skønnet, at der kun vil være beskedne besparelser på kontanthjælp ved at  

 indføre en minimumsydelse for selvstændige, idet selvstændige traditionelt  

 forsøger at klare sig længst muligt uden at søge kontanthjælp efter  

 bistandsloven.
På denne baggrund er der opnået enighed om at reducere skønnet over  

 besparelserne på kontanthjælp med 8 mio. kr.
De økonomiske konsekvenser er  

 herefter en merudgift for det offentlige på 6 mio. kr. årligt, bestående af  

 en merudgift for kommunerne på 18 mio. kr. og en nettobesparelse for staten  

 på 12 mio. kr.
For at sikre, at lovforslaget er udgiftsneutralt for de offentlige,  

 foreslås det at hæve de selvstændiges egetbidrag fra 3/8 af udgifterne til  

 forsikringsordningen, svarende til 37,5 pct., til 40 pct.
Herved opnås en  

 merindtægt for staten på 7 mio. kr. årligt.
Ændringen ville i 1989 have betydet, at det årlige bidrag skulle forhøjes  

 med 930 kr., dvs. fra 232 kr. til 1.162 kr.
I forhold til de tidligere  

 beregninger vil ændringsforslaget kun betyde en mindre forhøjelse af den  

 foreslåede bidragsforhøjelse på i alt 72 kr.
