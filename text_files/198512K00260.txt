Nr LSF 260 Forslag til Lov om ændring af lov om udskrivning af skat til amtskommunen Fremsat af indenrigsministeren den 7. maj 1986 § 1 I lov om udskrivning af skat til amtskommunen, jfr. lovbekendtgørelse nr. 534 af 30. oktober 1974, som ændret ved § 6 i lov nr. 217 af 28. april 1976 og § 8 i lov nr. 500 af 28. oktober 1983, foretages følgende ændringer:
 1. Titlen affattes således: »Lov om amtskommunal indkomstskat«.
 2. §§ 1-3 ophæves.
§ 2 Loven har virkning fra og med skatteåret 1987.
BEMÆRKNINGER TIL LOVFORSLAGET Lovforslaget går ud på at ophæve §§ 1-3 i lov om udskrivning af skat til amtskommunen.
Disse regler indeholder bestemmelserne om det såkaldte amtskommunale ligningsforhold, det vil sige forholdet mellem de beløb, amtsrådene skal udskrive som indkomstskat og grundskyld som led i vedtagelsen af årsbudgettet.
Bestemmelserne går - let forenklet - ud på, at halvdelen af de budgetterede skatteindtægter skal udskrives som indkomstskat og den anden halvdel som grundskyld, dog således at grundskyldpromillen højst kan udgøre 20.
Fra og med skatteåret 1972-73 nåede alle amtskommuner op på lovens maksimumspromille på 20; og den amtskommunale grundskyldpromille var dermed reelt fikseret på denne sats.
Fra og med 1978 har forholdet dog været det, at den amtskommunale grundskyldpromille har været fastsat ved særlige love.
Disse har omfattet bestemt angivne skatteår, og reglen om en maksimal amtskommunal grundskyldpromille på 20 i lov om udskrivning af skat til amtskommunen er derfor ikke blevet ophævet i forbindelse med vedtagelsen af disse særlige love. (Den amtskommunale grundskyldpromille har siden 1978 udgjort 13 i 1978, jfr. lov nr.
275 af 8. juni 1977, 15 i 1979 jfr. lov nr. 269 af 8. juni 1978, 15 i 1980 og 1981, jfr. lov nr. 216 af 23. maj 1979, i 1982-85 henholdsvis 13, 12, 11 og 10, jfr. lov nr. 281 af 10. juni 1981, og 10 i 1986, jfr. lov nr. 250 af 6. juni 1985).
I det af regeringen samtidigt fremsatte forslag til lov om ændring af lov om beskatning til kommunerne af faste ejendomme er det foreslået, at den amtskommunale grundskyldpromille fra og med skatteåret 1987 fastsættes til 10. I forbindelse hermed foreslås det at ophæve reglerne om fastsættelsen af den amtskommunale grundskyldpromille i lov om udskrivning af skat til amtskommunen.
Loven vil efter en sådan ændring alene indeholde regler om udskrivning af indkomstskat til amtskommunen, og lovens titel foreslås ændret i overensstemmelse hermed.
Bilag I dette bilag er gengivet bestemmelserne i §§ 1-3 i lov om udskrivning af skat til amtskommunen, som foreslås ophævet § 1. Det beløb, der ifølge det af amtsrådet vedtagne årsbudget skal udskrives som skat til amtskommunen, tilvejebringes dels ved udskrivning af grundskyld og eventuelt dækningsafgift i henhold til lov om beskatning til kommunerne af faste ejendomme, dels ved udskrivning af amtskommunal indkomstskat.
§ 2. Af det samlede udskrevne beløb efter fradrag af de forventede indtægter ved dækningsafgift og efter forlods udskrivning af grundskyld med 4 promille af den afgiftspligtige grundværdi af de ejendomme, der ligger i amtskommunen, udskrives halvdelen som grundskyld.
Den amtskommunale grundskyld kan dog højst udskrives med i alt 20 promille af den afgiftspligtige grundværdi.
§ 3. Den resterende del af det beløb, der ifølge årsbudgettet skal udskrives, pålignes som amtskommunal indkomstskat.
