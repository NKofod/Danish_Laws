Nr BSF 134 Forslag til folketingsbeslutning om en modernisering af medhjælperloven Fremsat af Bakholt (S) Jytte Andersen (S) Søren B.
Jørgensen (S) Lone  

 Møller (S) Kaj Poulsen (S) Hans Strunge (S) Taanquist (S) den 3. marts 1988 Folketinget pålægger regeringen at fremsætte lovforslag, hvorefter de paragraffer i medhjælperloven, som i dag er dækket af anden lovgivning/overenskomster, ophæves, og hvorefter nedenfor angivne retningslinjer i øvrigt følges:
1. de særlige regler i § 43 i lov om arbejdsmiljø skal udarbejdes således, at de dækker de minimumskrav, som i dag findes i medhjælperloven omkring kost og logi og pleje under sygdom, 2. ansatte under medhjælperloven skal sikres samme retsmæssige stilling som andre ansat ved lov, jf. bemærkningerne.
Endvidere skal a. ansættelseskontrakten/aftalen være skriftlig og b.kontrakter/aftaler indgået for unge under 18 år være forsynet med påtegning fra den stedlige offentlige arbejdsformidling om, at kontrakten/aftalen er i overensstemmelse med medhjælperlovens forskrifter, 3. ansatte under medhjælperloven skal sikres samme socialmæssige stilling som andre ansat ved henholdsvis lov, aftale eller erklæring.
Dette sikres ved, at det er den overenskomstmæssige løn aftalt mellem områdets arbejdsgiver- og arbejdstagerorganisation, der udbetales som minimum.
4. lov om ferie (§ 7) skal sikre, at unge under 18 år ansat efter medhjælperloven får samme ferierettigheder som unge ansat efter lærlingeloven og unge ansat efter lov om efg, 5. ansatte over 18 år ansat efter medhjælperloven skal sikres samme rettigheder som øvrige ansatte til:
a.at have ret til supplerende feriedage op til 30 dage uden feriegodtgørelse eller løn (ferielovens § 6 a) b.at få ret til feriedagpenge, hvor der ikke er optjent fuld ret til ferie med feriegodtgørelse eller løn (arbejdsformidlings- og arbejdsløshedsforsikringslovens § 75 H) c.at få ret til et ferietillæg på 1 pct. af den løn tillagt værdien af kost, der er indtjent i det foregående optjeningsår (ferielovens § 14) d.ved fratræden at få ret til en feriegodtgørelse via feriegiro på 121/2 pct. for det løbende optjeningsår samt for den del af tidligere optjeningsår, for hvilket lønmodtageren ved sin fratræden endnu ikke har holdt ferie (ferielovens §§ 14 og 19) 6. ansatte under medhjælperloven skal sikres samme rettigheder, løn og ret til genindtrædelse i stilling ved militær genindkaldelse som de, der er ansat i henhold til funktionærloven, 7. ansatte under medhjælperloven skal sikres samme retsmæssige stilling ved ansættelse og opsigelse som de, der er ansat i henhold til funktionærloven.
Bemærkninger til forslaget Beslutningsforslaget har til formål at sikre medhjælperne samme social- og retsmæssige stilling som andre ved lov ansatte, jf.
 nærmere under de enkelte punkter.
Den socialdemokratiske arbejderbevægelses mål er i 1988, som er 200-året for stavnsbåndets ophævelse, at sikre samme rettigheder for ansatte i landbruget, som bondestanden opnåede for 200 år siden.
Med bondestandens frigørelse blev grunden lagt for det interessefællesskab, som landbrugets andelsvirksomheder er et udtryk for, og som gav bondestanden medbestemmelse, medansvar og medejendomsret.
Det ville være en passende markering her i 200- året for stavnsbåndets ophævelse, at medarbejderne på lige fod med leverandørerne blev sikret de samme rettigheder, nemlig medbestemmelse, medansvar og medejendomsret.
En reform af den karakter vil sikre Danmark en bedre fremtid og vil betyde nye livskvaliteter for såvel bondestanden som arbejderstanden.
Almindelige bemærkninger Ved stavnsbåndets ophævelse var der en gruppe, som blev glemt.
Det var medhjælpergruppen, dengang benævnt som tyendet.
Siden stavnsbåndets ophævelse er flere fremskridt taget for at stille medhjælperne i den samme sociale og retsmæssige stilling som øvrige ved lov ansatte.
I 1854 blev det første skridt taget til afskaffelsen af hustugt over for den ældre medhjælper, men først i 1921 lykkedes det at få hustugten afskaffet for medhjælpere under 18 år.
I 1961 blev medhjælperen sikret, at hans arbejdstid og logiforhold blev underlagt Arbejdstilsynet.
Disse vigtige skridt fjerner dog ikke det gamle retsprincip, som medhjælperloven bygger på, det retsprincip, som sikrer den stærkes ret og den svages pligt, i øvrigt et retsprincip, som bondestanden før stavnsbåndets ophævelse selv var undergivet.
Dette retsprincip eksisterer fortsat, hvilket klart ses af reglerne om kontraktindgåelse, lønfastsættelse, ferieret, erstatninger og militær genindkaldelse.
Det er disse uligheder gældende for medhjælpere i forhold til andre, der er ansat i henhold til de nedenfor nævnte love, nærværende beslutningsforslag skal fjerne, således at medhjælperen retsmæssigt og socialt ligestilles med disse.
Bemærkninger til de enkelte punkter Indledning I takt med udviklingen er det retsmæssigt mest korrekt at ophæve de bestemmelser i medhjælperloven, som er reguleret ved anden lovgivning, eksempelvis medhjælperlovens §§ 6, 7, 8 og 19, som reguleres i arbejdsmiljøloven, medhjælperlovens § 28, som delvis reguleres i lov om virksomhedsoverdragelse, medhjælperlovens §§ 29-32, som delvis reguleres i lov om Lønmodtagernes Garantifond og konkursloven, samt medhjælperlovens § 33, som delvis reguleres i lov om offentlig sygesikring.
Ad 1 Arbejdsmiljøloven er en rammelov.
Der er intet, der forhindrer, at de særlige regler i arbejdsmiljølovens § 43 udarbejdes således, at reglerne indeholder de bestemmelser, som i dag findes i medhjælperloven omkring kost og logi samt pleje under sygdom.
Det er derfor rimeligt at indarbejde reglerne i arbejdsmiljøloven.
En sådan ajourføring vil sikre medhjælperen større retssikkerhed, idet alle spørgsmål vedrørende medhjælperens arbejdsmiljø fremover skal behandles i henhold til arbejdsmiljøloven.
Ad 2, a I lærlinge- og efg-loven, i lov om beskæftigelse af unge, og i arbejdstilbudsloven er det fastsat, at en kontrakt/aftale/erklæring for at være gældende skal være skriftlig, således at den ansatte er sikret sine rettigheder og arbejdsgiveren har erkendt sine forpligtelser over for den ansatte.
En skriftlig kontrakt vil også sikre medhjælperen mod, at hans rettigheder afskrives ved passivitet eller godtroenhed over for arbejdsgivere, som har hemmeligholdt over for medhjælperen hans rettigheder, og som ikke har oplyst medhjælperen om arbejdsgivers forpligtelser.
En skriftlig kontrakt skal derfor indeholde såvel medhjælperens rettigheder som arbejdsgiverens forpligtelser.
En skriftlig kontrakt skal indeholde:
a.
Oplysninger om, hvorvidt aftalen er indgået med henblik på fast tilknytning til arbejdsstedet, eller om der er tale om tids- eller opgavebegrænset ansættelse.
b.
Oplysning om løn og andre ydelser fra arbejdsgiveren.
c.
Oplysning om ugentlig og daglig arbejdstid.
d.
Arbejdsbeskrivelse.
e.
Eventuel prøvetid.
Ad 2, b Denne bestemmelse er analog med den, der findes i lærlinge- og efg-loven, og vil således være en regel, som giver unge under medhjælperloven samme beskyttelse som unge under lærlinge- og efg-loven.
Ad 2, a og b Skriftlige kontrakter.
Der var helt tilbage til Zahles lovforslag 1918-19, jf.
Rigsdagstidende 1918-19, tillæg B sp. 4157, enighed mellem Det Radikale Venstre og Socialdemokratiet og de senere nedsatte kommissioner, både landarbejderkommissionen af 1938, husassistentkommissionen af 1940 og ungdomskommissionen af 1951, at der skulle være kontraktpligt.
Sidstnævnte kommission påpegede endvidere, at der skulle føres tilsyn via folkeregistret med, at kontraktpligten blev overholdt.
Det må være en naturlig udvikling, at det i dag er Arbejdsformidlingen, der har den kontrolfunktion.
Ad 3 I tyendeloven blev reglerne om lønforhold, som vi kender i dag, fastlagt.
På det tidspunkt var der 300.000 ansatte efter tyendeloven, og ifølge Folketingstidende findes ingen ansatte uden for denne lov.
I dag er det antal, der er ansat i henhold til medhjælperlovens § 1 (3 hovedmåltider pr. dag) ca. 3.000.
Det vil derfor være helt i overensstemmelse med praksis at lade medhjælperlovens lønparagraf erstattes af en paragraf, som sikrer medhjælperen samme retsmæssige og sociale stilling som ansatte efter lærlinge- og efg-loven, lov om beskæftigelse af unge og arbejdstilbudsloven.
En sådan ajourføring af medhjælperloven vil indebære, at medhjælpernes løn- og arbejdsvilkår mindst kommer til at svare til de i kollektive overenskomster gældende regler.
Ad 4 Unge under 18 år ansat efter medhjælperloven skal sikres den samme ret, som lærlinge og efg-elever har, til 30 dages ferie i det første og andet hele ferieår.
Ad 5, a Ansatte efter medhjælperloven har i dag ret til 30 dages frihed, hvis ansættelsen er aftalt til at vare et år.
Er ansættelsen kun et halvt år, eksempelvis fra maj til november, så har medhjælperen kun ret til 15 dages frihed og kun ret til 9 sammenhængende fridage.
Skal medhjælperen sikres ligestilling med andre ansatte i landbruget, må medhjælperen inden for et ferieår altid have ret til 30 dages frihed, hvoraf mindst 12 dage skal være sammenhængende.
Ad 5, b Medhjælperen er i dag afskåret fra at gøre brug af den ret, som medhjælperen har som medlem af en arbejdsløshedskasse, idet en medhjælper ikke har ret til mere ferie, end der er optjent i den pågældendes ansættelsesforhold.
Ad 5, c Dette punkt skal ses som en konsekvens af forslagets punkt 3 og er i øvrigt analogt med den ret, ansatte har, som afholder ferie med løn (ferielovens § 14).
Ad 5, d Denne regel sikrer, at arbejdsgiveren ikke, som det er i dag, kan stikke ikke afholdt ferie og feriegodtgørelse i egen lomme, hvis medhjælperen i ansættelsesperioden ikke har afholdt ferie.
Begrundelsen for, at medhjælperens ret til feriegodtgørelse er tabt, er, at det er uoverskueligt for landbruget at følge feriekortsystemet.
I dag gælder denne begrundelse ikke, da det i alle overenskomstmæssigt aftalte forhold er medhjælperens ret at modtage feriegodtgørelse for ikke afholdt ferie.
Reglen er i øvrigt analog med de regler, som er gældende for lønmodtagere, som har ret til ferie med løn (ferielovens §§ 14 og 19).
Ad 5, a, b, c og d Medhjælperlovens frihedsregler har sit udspring i et socialdemokratisk krav ifølge Rigsdagstidende 1903-04, Folketingstidende, forhandlingerne sp. 3438, hvor det hedder, at medhjælperen bør have ret til 7 dages ferie.
Dette lovforslag kunne ikke godtages af de daværende regeringer, hvorfor det i det endelige forslag af 1921 blev til det frihedssystem, vi kender i dag, med to frihedsrettigheder, een, hvis man har været ansat et halvt år, og en anden, hvis man har været ansat et helt år.
Ved gennemførelsen af ferieloven af 1938 er det i bemærkningerne til loven anført, at grunden til, at ansatte under medhjælperloven er undtaget, er, at medhjælperloven behandles i den af statsministeren nedsatte landarbejderkommission.
I betænkningen fra kommissionen af 1940 og i skrivelse fra kommissionen af 22.
februar 1940 til statsministeren hedder det, at de i ferieloven indeholdte regler skal udvides til også at omfatte medhjælpere, og at dette kunne ske ved ændring af ferielovens § 1.
Et mindretal i kommissionen, repræsentanter for De Samvirkende Landboforeninger, anførte, at feriemærkesystemet for de 110.000 medhjælpere ansat ved landbruget ville være for kunstigt til, at det kunne gennemføres over for de middelstore og mindre landbrug.
Dette indebar, at justitsministeren ifølge folketingsforhandlinger 1956 finder »det under de nuværende forhold overvejende betænkeligt at bryde med medhjælperlovens tilvante system til fordel for en ændring, der for landbrugets vedkommende vil støde på praktiske vanskeligheder«.
På den baggrund udarbejdedes et forslag til ændringer af medhjælperloven, der endnu en gang stadfæstede de to regler for frihed, som findes i medhjælperloven.
Ved lovrevisionen i 1961 tilføjedes det medhjælperlovens ferieregler, at disse ferieregler ikke kommer til anvendelse, såfremt der ved aftale eller overenskomst er sikret medhjælperen ferie med løn efter regler, der stiller medhjælperen gunstigere end foranstående bestemmelse.
Praksis har siden vist, at hvis ikke ansættelsesforholdet er ordnet ved overenskomst, så benyttes medhjælperlovens to ferieregler, som fratager medhjælperen de rettigheder, som er nævnt under punkt 5.
Ad 6 Dette forslag er analogt med funktionærlovens § 6.
Ad 7 Udgangspunktet her må være et regelsæt for ansættelse og afskedigelse, der sikrer medhjælperen samme beskyttelse og rettigheder, som findes i funktionærloven.
Endvidere bør de ændringer, som funktionærudvalget har foreslået om 120 dages reglen - det forkortede opsigelsesvarsel, hvis anvendelse ikke kan finde sted, når der er tale om arbejdsskader - indarbejdes i regelsættet.
Regelsættet skal også indeholde bestemmelser om fratrædelsesgodtgørelse til lønmodtagere, der afskediges, uden at afskedigelsen er rimeligt begrundet i lønmodtagernes egne forhold.
Endvidere bør medhjælperlovens nuværende § 26, stk. 3, indarbejdes i regelsættet, dog i en udvidet form, som sikrer medhjælperen retten til at vægre sig ved at udføre arbejde, som ikke er omfattet af arbejdsaftalen.
Under arbejdsvægringen skal medhjælperen oppebære sin normale løn.
Regelsættet skal også omfatte en bestemmelse om, at opsigelser skal være skriftlige, at det er arbejdgsgiveren, der har bevisbyrden for, at der er taget saglige hensyn ved afskedigelsen, og at arbejdsvægring/arbejdsnægtelse ikke er rimeligt begrundet.
Erstatningsregler for ulovlig udeblivelse og ulovlig bortgang bør udformes, som de er i funktionærloven.
Begrundelsen herfor kan findes i de kommentarer, som Paul Kufahl og Ole Hasselbalch har gjort i den kommenterede udgave af funktionærloven, som er udgivet af Dansk Arbejdsgiverforening (8.
 udgave, december 1985), § 4, side 30.
 Heri er bl.a. anført:
 »Såfremt funktionæren gør sig skyldig i ulovlig udeblivelse (dvs.
funktionæren undlader at tiltræde den aftalte ansættelse) eller ulovlig bortgang, har arbejdsgiveren krav på en erstatning, der svarer til en halv måneds løn.
