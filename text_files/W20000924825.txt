Ankestyrelsens principafgørelse B-5-00 om børnetilskud - enlig forsørger - faktisk flyttetidspunkt - folkeregister - døgnets begyndelse Resume:
Retten til børnetilskud ophørte fra det faktiske indflytningstidspunkt den 1. juli 1999, da en hidtil enlig forsørger flyttede sammen med sin kæreste.
Hun opfyldte således fortsat betingelserne som enlig ved begyndelsen af det første døgn i kvartalet og var derfor berettiget til børnetilskud for juli kvartal.
 Love:
Lov om børnetilskud og forskudsvis udbetaling af børnebidrag - lovbekendtgørelse nr. 707 af 25. august 1995 - § 2, stk. 1 og § 6, stk. 2 Vejledninger:
Socialministeriets vejledning nr. 42 af 30. januar 1996 om børnetilskud og forskudsvis udbetaling af børnebidrag - pkt. 7, pkt. 8 Sagsfremstilling:
Sagen drejede sig om en kvinde, der havde været enlig forsørger og modtaget ordinært og ekstra børnetilskud.
Efter at hun telefonisk den 8. juni 1999 havde meddelt kommunen, at hun pr. 1. juli 1999 flyttede sammen med sin kæreste i en anden kommune, tilmeldte sig folkeregistret i den ny kommune pr. 1. juli 1999, og rent faktisk flyttede i løbet af den 1. juli 1999, standsede kommunen udbetalingen af ordinært og ekstra børnetilskud fra juli kvartal 1999. Kommunen anså hende derefter ikke for enlig forsørger efter børnetilskudslovens § 2, stk. 1.
 Nævnet ændrede kommunens afgørelse og fandt, at betingelserne for at modtage ordinært og ekstra børnetilskud for juli kvartal 1999 i henhold til børnetilskudslovens § 6, stk. 2 var opfyldt og tilpligtede kommunen at udbetale ordinært og ekstra børnetilskud for juli kvartal.
Nævnet begrundede afgørelsen med, at udbetaling af børnetilskud forudsatte, at den, der har forældremyndigheden eller har del i forældremyndigheden over et barn, er enlig forsørger.
Betingelserne for retten til at modtage børnetilskud skal være opfyldt ved begyndelsen af det første døgn i kvartalet.
 Nævnet lagde vægt på, at forældremyndighedsindehaveren var flyttet i løbet af den 1. juli 1999 og dermed opfyldte betingelserne for børnetilskud ved døgnets start.
Ved genvurdering fastholdt nævnet den tidligere afgørelse og begrundede det med, at folkeregi- sterlovens anvendelse af begrebet flyttedato ikke er afgørende for fortolkningen af lov om børnetilskud og forskudsvis udbetaling af børnebidrag § 6, stk. 2.
Nævnet begrundede endvidere fastholdelsen med, at døgnet efter ordlyden i § 6, stk. 2 kan opdeles i forbindelse af vurderingen af, hvorvidt betingelserne for retten til at modtage børnetilskud er opfyldt.
Således skal betingelserne  være opfyldt ved begyndelsen af det første døgn i kvartalet, men behøver ikke at være opfyldt ved udgangen af det samme døgn.
 På denne baggrund fandt nævnet fortsat, at der i forbindelse med tvivl om, hvorvidt betingelserne i § 6, stk. 2 er opfyldt, måtte lægges vægt på, hvornår den faktiske flytning havde fundet sted.
 Nævnet lagde vægt på, at oplysningerne om, at kvinden fraflyttede kommunen den 1. juli 1999, måtte forstås således, at hun flyttede i løbet af den 1. juli 1999, og derfor opfyldte betingelserne ved døgnets begyndelse kl. 00.00.
I klagen over nævnets afgørelse anførte kommunen bl.a., at da kvinden den 8. juni 1999 telefonisk havde oplyst, at hun etablerede samliv den 1. juli 1999 og samtidig tilmeldte sig folkeregistret pr. denne dato, var det kommunens opfattelse, at dette var gældende fra begyndelsen af det første døgn i kvartalet, uanset at hun flyttede ind i løbet af dagen.
Kommunen mente ikke, at kommunen skulle tage stilling til indflytningstidspunktet for at konstatere, om betingelserne var opfyldt.
 Sagen blev behandlet i principielt møde med henblik på afklaring af, hvilken betydning det faktiske flyttetidspunkt har i relation til betingelserne i børnetilskudslovens § 6, stk. 2.
 Afgørelse:
 Ankestyrelsen fandt, at ansøger var berettiget til ordinært og ekstra børnetilskud, idet betingelserne for udbetaling af ydelsen fandtes opfyldt ved begyndelsen af det første døgn i juli kvartal 1999.
 Ankestyrelsen begrundede afgørelsen med, at samlivet først reelt blev etableret ved indflytningen.
 Ankestyrelsen lagde vægt på, at det var oplyst, at indflytningen fandt sted i løbet af den 1. juli 1999.
 Ankestyrelsen lagde endvidere vægt på, at ansøger den 8. juni 1999 telefonisk havde meddelt kommunen, at hun pr. 1. juli 1999 flyttede ind hos sin kæreste og hans barn i en anden kommune, og at hun samtidig sendte en flyttemeddelelse til sin nye kommune og tilmeldte sig kærestens adresse pr. 1. juli 1999.
 Ankestyrelsen bemærkede med hensyn til det, der var anført i klagen om indflytningstidspunktet, at der som hovedregel lægges vægt på fælles bopæl ved vurdering af, om der foreligger et ægteskabslignende forhold, jf. pkt. 8 i Socialministeriets vejledning fra januar 1996 om børnetilskud og forskudsvis udbetaling af børnebidrag.
 Ankestyrelsen tiltrådte således det sociale nævns afgørelse.
