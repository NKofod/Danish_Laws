Ophævelse af påbud om at sikre forsvarlig rengøring under borde Arbejdstilsynet havde ved et tilsynsbesøg konstateret ledninger på gulvene under borde, og beskrev, at der mange steder lå ledninger i ormegårde under arbejdsborde.
 Arbejdstilsynet afgav på den baggrund påbud om, at virksomheden skulle sikre forsvarlig rengøring under bordene, så de ansatte ikke belastes af dårlige indeklima.
 Virksomheden klagede over afgørelsen og anførte, at man ikke kunne genkende oplysningen og oplyste, at der ikke var tale om et normalt og generelt billede af forholdene.
 Det fremgår af § 42, i bekendtgørelsen om faste arbejdssteders indretning, at der på arbejdsstedet skal være forsvarlige forhold for udførelsen af oprydning, og vedligeholdelse, så arbejdet hermed kan ske uden fare for sikkerhed og sundhed for såvel dem, der udfører dette arbejde, som for andre beskæftigede på virksomheden.
 Et enigt Arbejdsmiljøklagenævn ophævede Arbejdstilsynets påbud om, at virksomheden skulle sikre forsvarlig rengøring under bordene, så ansatte ikke blev belastet af dårligt indeklima.
 Arbejdsmiljøklagenævnet lagde vægt på, at Arbejdstilsynet ikke har konstateret ophobet støv ved eller mellem de løse ledninger på gulvet under bordene, og at Arbejdstilsynet ikke beskrev, om de ansatte havde gener fra indeklimaet.
 Arbejdsmiljøklagenævnet fandt derfor, at Arbejdstilsynet ikke har dokumenteret, at de løse ledninger på gulvet under bordene betød, at der ikke blev gjort tilstrækkeligt rent, så det belastede indeklimaet.
 Arbejdsmiljøklagenævnet har på møde den 25. oktober 2011 behandlet [navn udeladt]'s klage på vegne af [virksomhedens navn udeladt] over Arbejdstilsynets afgørelse af 11. november 2010. [Navn udeladt] klager over Arbejdstilsynets påbud om, at virksomheden skal sikre forsvarlig rengøring under bordene, så ansatte ikke belastes af dårligt indeklima.
Nævnet traf følgende A F G Ø R E L S E Arbejdsmiljøklagenævnet ophæver Arbejdstilsynets påbud om, at [virksomhedens navn udeladt] skal sikre forsvarlig rengøring under bordene, så ansatte ikke belastes af dårligt indeklima.
 Det betyder, at virksomheden ikke skal sende en tilbagemelding til Arbejdstilsynet om, hvordan påbuddet er efterkommet.
B E G R U N D E L S E Arbejdsmiljøklagenævnet lægger vægt på, at Arbejdstilsynet ikke har konstateret, at de ansatte belastes af dårligt indeklima, eller at der var ophobet støv ved eller mellem de løse ledninger på gulvet under bordene.
Arbejdstilsynet beskriver ikke, om de ansatte har gener fra indeklimaet.
 Arbejdstilsynet har derfor ikke dokumenteret, at de løse ledninger på gulvet under bordene betyder, at der ikke bliver gjort tilstrækkeligt rent, så det belaster indeklimaet.
 Afgørelsen er truffet af et enigt Arbejdsmiljøklagenævn.
R E G L E R Arbejdsmiljøklagenævnet har ved afgørelsen benyttet følgende regler:
 Om rengøring:
 § 42, stk. 1 og § 43, stk. 1, nr. 1, i lov om arbejdsmiljø, jf. lovbekendtgørelse nr. 1072 af 7. september 2010  § 42, i Beskæftigelsesministeriets bekendtgørelse nr. 96 af 13. februar 2001 om faste arbejdssteders indretning.
 Om Arbejdstilsynets ret til at træffe afgørelse:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet samt [navn udeladt]'s brev af 10. maj 2011.
På klagenævnets vegne [Navn udeladt] Kopi til  Arbejdstilsynet,  [Adressat udeladt]  [Adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Beskæftigelsesministeriets bekendtgørelse nr. 96 af 13. februar 2001 om faste arbejdssteders indretning Kapitel 10 Vedligeholdelse og rengøring § 42. Der skal på arbejdsstedet være forsvarlige forhold for udførelsen af oprydning, rengøring og vedligeholdelse, så arbejdet hermed kan ske uden fare for sikkerhed og sundhed for såvel dem, der udfører dette arbejde, som for andre beskæftigede på virksomheden.
