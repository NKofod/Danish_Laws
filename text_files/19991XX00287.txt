Skriftlig fremsættelse (20. januar  

 2000) Miljø- og energiministeren (Svend Auken) :
Herved tillader jeg mig for Folketinget at fremsætte: Forslag til lov om ændring af visse miljølove  

 (Implementering af Århus-konventionen m.v.) (Lovforslag nr.
L 170) Formålet med lovforslaget er at implementere Konvention om adgang  

 til oplysninger, offentlig deltagelse i beslutningsprocesser samt adgang til  

 klage og domstolsafgørelser på miljøområdet  

 (Århus-konventionen) med henblik på, at regeringen kan ratificere  

 konventionen ultimo 2000. Ved lovforslaget justeres den gældende  

 miljø- og planlovgivning, så de danske regler i deres helhed  

 bringes i overensstemmelse med forpligtelserne i konventionen.
Af hensyn til konventionens regler om aktindsigt på  

 miljøområdet foreslås lov om aktindsigt i  

 miljøoplysninger ændret bl.a. således, at reglerne  

 fremover gælder for selskaber indenfor en række offentlige  

 forsyningsområder, når selskaberne er underlagt offentlig  

 kontrol, uanset om de har et monopol.
Endvidere foreslås der en udvidet  

 adgang til aktindsigt i oplysninger om emissioner, der er relevante for  

 beskyttelsen af miljøet, og øgede klagemuligheder  

 vedrørende afslag på aktindsigt i miljøoplysninger.
På baggrund af konventionens regler om adgang til klage eller  

 domstolsprøvelse på miljøområdet foreslås der  

 for det første ændringer i lov om miljøbeskyttelse, lov  

 om beskyttelse af havmiljøet, lov om planlægning, lov om  

 Danmarks undergrund, lov om kontinentalsoklen, lov om elforsyning, lov om  

 naturbeskyttelse, lov om råstoffer, skovloven og vandløbsloven.  

 Der foreslås her en udvidet klageadgang for organisationer og  

 foreninger på miljøområdet, herunder især de  

 landsdækkende.
Disse organisationer vil fremover kunne klage i en  

 række sager på miljø- og planområdet, når de  

 er landsdækkende og har beskyttelse af natur og miljø som  

 hovedformål og kan dokumentere dette via vedtægter eller lign.
I  

 et vist omfang giver lovforslaget  en videregående adgang til klage i  

 forhold til  konventionens mindstekrav, idet lovforslaget medtager flere  

 typer af afgørelser end nødvendigt.
Dette sker bl.a. af hensyn  

 til ensartetheden i klagereglerne på miljø- og  

 planområdet.
For det andet indføres der, som supplement til  

 miljøorganisationernes klageadgang, i de nævnte love tillige en  

 mindre udvidelse af klageadgangen for organisationer, der repræsenterer  

 væsentlige rekreative interesser.
Uanset at dette ikke er et krav efter  

 konventionen, er det fundet naturligt, at også organisationer, der  

 repræsenterer brugere af naturen, i et vist omfang tillægges  

 udvidet klageadgang.
 For det tredje foreslås det, at offentligheden sikres adgang til  

 udskrift af domme og andre retsafgørelser i civile sager på  

 miljøområdet.
På baggrund af konventionens regler om borgernes adgang til at  

 deltage i beslutninger på miljøområdet foreslås det  

 for det første at indføre krav i miljøbeskyttelsesloven  

 om forudgående inddragelse af borgerne, før myndighederne  

 træffer afgørelse om revurdering af en række af de  

 særligt forurenende virksomheder.
For det andet rummer lovforslaget en  

 ændring af lov om forurenet jord, der indebærer forudgående  

 inddragelse af borgerne i forbindelse med, at amtskommunerne udarbejder  

 oversigter over undersøgelses- og afværgeindsatsen på  

 jordforureningsområdet.
For det tredje foreslås  

 naturbeskyttelsesloven ændret således, at den praksis, som i dag  

 i vidt omfang følges med hensyn til forudgående inddragelse af  

 offentligheden i større naturforvaltningsprojekter,  

 lovfæstes.
 Derudover indeholder lovforslaget en ændring af sommerhusloven,  

 således at det fremover bliver Naturklagenævnet, der som  

 klageinstans træffer den endelige administrative afgørelse  

 indenfor lovens område.
 Idet der i øvrigt henvises til lovforslaget med bemærkninger,  

 anbefaler jeg det til Folketingets velvillige behandling.
