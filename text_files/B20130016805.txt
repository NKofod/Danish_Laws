Bekendtgørelse om henlæggelse af visse opgaver og beføjelser vedrørende handel med træ og træprodukter med henblik på bekæmpelse af handel med ulovligt fældet træ I medfør af § 6, stk. 1 og 2, i lov nr. 1225 af 18. december 2012 om administration af Den Europæiske Unions forordninger om handel med træ og træprodukter med henblik på bekæmpelse af handel med ulovligt fældet træ fastsættes:
 § 1. Følgende opgaver og beføjelser i henhold til lov om administration af Den Europæiske Unions forordninger om handel med træ og træprodukter med henblik på bekæmpelse af handel med ulovligt fældet træ udøves af Naturstyrelsen:
 1) Adgang uden retskendelse, jf. § 2, stk. 1.
 2) Anmode den, der er ansvarlig for en virksomhed, om den fornødne hjælp og vejledning, jf. § 2, stk. 2.
 3) Modtage det materiale, der er nævnt i lovens § 2, stk. 1, 3. pkt., jf. § 2, stk. 3.
 4) Anmode om oplysninger, herunder om økonomiske og regnskabsmæssige forhold, som har betydning for gennemførelse af styrelsens tilsyn, jf. § 3, stk. 1.
 5) Vederlagsfrit og mod kvittering at udtage eller pålægge virksomheden at udtage prøver af træ og træprodukter, jf. § 3, stk. 3.
 § 2. Afgørelser, der er truffet af Naturstyrelsen efter § 1, kan ikke påklages til anden administrativ myndighed.
 § 3. Bekendtgørelsen træder i kraft den 3. marts 2013.
