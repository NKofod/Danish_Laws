 Styrelsen har tilladt, at udlægsreglerne kan bringes i anvendelse i  

 tilfælde, hvor et speditionsfirma har betalt importmoms som følge af hæftelse  

 som ekspeditør efter § 50 i Skatteministeriets bekendtgørelse nr. 649 af 20.  

 oktober 1988 om toldbehandling.
 Den konkrete sag vedrørte en entreprenørmaskine, som af et speditionsfirma  

 blev udleveret fra firmaets "eget lager", uden at maskinen forinden  

 var angivet til fortoldning.
 Speditionsfirmaet betalte herefter importmomsen, som firmaet hæftede for  

 som ekspeditør efter toldbehandlingsbekendtgørelsens § 50.
 Styrelsen nægtede i første omgang speditionsfirmaet fradrag for den  

 betalte importmoms med henvisning til, at beløbet ikke vedrørte indkøb til  

 brug i speditionsfirmaets virksomhed, jf. momslovens § 15, stk. 3 og § 16,  

 stk. 1.
Efter revurdering af sagen har styrelsen tilladt, at udlægsreglerne kan  

 anvendes i et tilfælde som det foreliggende.
Dette indebærer, at  

 speditionsfirmaet fortsat hæfter for told og afgifter som ekspeditør efter  

 reglerne i toldbehandlingsbekendtgørelsen, og at der ikke er fradrag for  

 importmomsen.
Importmomsen kan derimod betragtes som et udlæg for den  

 egentlige varemodtager.
Ekspeditøren kan herefter søge udlægget godtgjort hos varemodtageren.
Det  

 er en betingelse for anvendelsen af udlægsreglerne, at der ikke beregnes  

 avance af udlægget, at der udstedes en særlig udlægsopgørelse til  

 varemodtageren, og at originalbilagene videregives til varemodtageren.
 Varemodtageren kan herefter medregne importmomsen til virksomhedens  

 købsmoms efter momslovens almindelige regler.
 Afgørelsen ændrer ikke gældende praksis, hvorefter der ikke kan indrømmes  

 speditionsselskaber m.fl. fradrag for moms, som de har betalt i deres  

 egenskab af kautionister i henhold til EF's forsendelsesordning, jf. § 50 i  

 Skatteministeriets bekendtgørelse nr. 649 af 20. oktober 1988 om  

 toldbehandling.
