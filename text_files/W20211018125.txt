Offererstatningslovens § 10  for sen eller manglende politianmeldelse, nævnets j. nr. 21-520-09849 Ansøger blev udsat for seksuelle overgreb af sin far, fra hun var seks år til 18 år gammel i 2014. Ansøger anmeldte først forholdene til politiet cirka 6 år efter, at hun var fyldt 18 år.
Ansøger gjorde over for nævnet gældende, at der var særlige forhold, som talte for at fravige fristen i offererstatningslovens § 10, stk. 1. Ansøger gjorde således gældende, at hun ikke ville anmelde forholdene til politiet, før hendes lillebror, der boede hos faren, var ved at fylde 18 år, hvorved han ikke længere ville være afhængig af sin far.
Ansøger gjorde endvidere gældende, at der skulle ses bort fra fristoverskridelsen henset til karakteren af de anmeldte forhold, at forholdene var begået over en periode på 12 år, hvor ansøger var mindreårig samt hensigten med ændringen af offererstatningslovens § 10, stk. 2. Der var således f.eks. ikke tale om, at ansøger først på anmeldelsestidspunktet havde fået erindring om overgrebene.
Nævnet meddelte afslag på grund af manglende rettidig politianmeldelse, jf. den dagældende bestemmelse i offererstatningslovens § 10, stk. 2. Nævnet bemærkede, at den nugældende bestemmelse i offererstatningslovens § 10, stk. 2 ikke finder anvendelse, idet de anmeldte forhold var begået før den 01-04-2016 (jf. § 5, stk. 5, i lov nr. 140 af 28-02-2018). Nævnet lagde i afgørelsen vægt på, at forholdene blev anmeldt cirka 6 år efter det seneste overgreb fandt sted.
Nævnet fandt, at der ikke forelå oplysninger i sagen, som kunne medføre, at nævnet skulle se bort fra den sene politianmeldelse.
