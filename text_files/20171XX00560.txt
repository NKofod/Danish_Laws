Skriftlig fremsættelse (7. februar 2018) Økonomi- og indenrigsministeren (Simon Emil Ammitzbøll-Bille):
 Herved tillader jeg mig for Folketinget at fremsætte:
Forslag til lov om ændring af lov om valg til Folketinget, lov om kommunale og regionale valg og lov om kommunernes styrelse (Reform af valgbarhedsområdet) (Lovforslag nr.
L 137) Lovforslagets formål er at udmønte den politiske aftale om en reform af valgbarhedsområdet, der er indgået mellem regeringen og Dansk Folkeparti, Socialdemokratiet og Radikale Venstre, og som SF efterfølgende har tilsluttet sig.
 Med lovforslaget nedlægges Valgbarhedsnævnet, og der fastsættes i stedet objektive kriterier for, hvornår valgbarheden til kommunalbestyrelser og regionsråd fortabes på grund af straf.
 Efter lovforslaget vil man fortabe valgbarheden til de nævnte organer, hvis man ved endelig dom idømmes ubetinget eller betinget fængsel, dømmes til anbringelse i institution eller til forvaring efter straffelovens §§ 68-70, eller hvis man ubetinget frakendes førerretten efter færdselslovens § 126. Med disse regler er der i vidt omfang tale om en videreførelse af Valgbarhedsnævnets praksis.
 Perioden for fortabelse af valgbarhed fastholdes i udgangspunktet, men som noget nyt foreslås det, at betinget frihedsstraf aldrig kan føre til tab af valgbarhed ud over den funktionsperiode, hvor den pågældende er dømt.
Endvidere foreslås som noget nyt, at såfremt perioden, hvor valgbarheden er fortabt, forløber inden for den funktionsperiode, som et medlem er valgt for, kan vedkommende indtræde i kommunalbestyrelsen henholdsvis regionsrådet på dette tidspunkt.
Dette gælder for såvel nyvalgte medlemmer, der som følge af manglende valgbarhed på grund straf ikke kan indtræde fra funktionsperiodens start, som for medlemmer, der i funktionsperioden må udtræde, fordi de idømmes en straf, der fører til tab af valgbarhed.
 Endelig medfører lovforslaget, at Valgbarhedsnævnets kompetence i spørgsmål om afsættelse og suspension af borgmestre og regionsrådsformænd overføres til Valgnævnet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
