Nr BTL 37 Betænkning over Forslag til lov om ændring af ophavsretsloven (Databaser,  

 digital eksemplarfremstilling til undervisningsbrug m.v., gengivelse af  

 kunstværker m.v.)   

 Nr L 37 1997-98. 2. samling Afgivet af Kulturudvalget Afgivet: 19980429 Udvalget har behandlet lovforslaget i nogle møder og har herunder stillet  

 spørgsmål til kulturministeren, som denne har besvaret skriftligt.
 Endvidere har udvalget modtaget skriftlige henvendelser fra:
Dansk Journalistforbund, Danske Dagblades Forening, Egil, Mogens, København, Foreningen af Danske Kunstmuseer, Nørgaard, Bjørn, Frederiksberg og Samrådet for Ophavsret Der er af kulturministeren stillet et ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse  med  

 det af kulturministeren stillede ændringsforslag.
 Flertallet er positivt indstillet over for de af kulturministeren  

 fremsatte forslag til ændringer i ophavsretsloven.
 Flertallet har imidlertid fundet det nødvendigt at overveje nogle mere  

 principielle spørgsmål omkring de fremsatte aftalelicensforslag inden for  

 undervisnings og virksomhedsområdet (nr. 13).
 Flertallet må generelt være af den opfattelse, at aftalelicensbestemmelser  

 kun bør gennemføres på områder, hvor det ligesom det i mange år har været  

 tilfældet for kopiering inden for undervisningsområdet ikke er muligt eller  

 forbundet med uoverkommelige vanskeligheder at gennemføre en individuel  

 rettighedsklarering.
Flertallet føler sig ikke overbevist om, at dette krav kan siges fuldt ud  

 at være opfyldt, når det gælder aftalelicensforslaget for digital kopiering  

 inden for virksomhedsområdet.
Der er her overvejende tale om kopiering i form  

 af presseoversigter og lignende bestående af artikler af dansk oprindelse.  

 Flertallet finder, at det inden for en nærmere fremtid må forventes, at det  

 vil være muligt for brugerne at kunne foretage den nødvendige  

 rettighedsklarering i forbindelse med en digital kopiering af et sådant  

 materiale direkte med de danske bladudgivere og deres journalister.
I overensstemmelse hermed finder flertallet, at der ikke på nuværende  

 tidspunkt foreligger et tilstrækkeligt grundlag for at gennemføre den under  

 nr. 3 foreslåede aftalelicens for virksomhedsområdet.
Dette forslag bør  

 derfor efter flertallets opfattelse udgå af lovforslaget.
I øvrigt kan flertallet tilslutte sig de af ministeren fremsatte  

 aftalelicensforslag.
Det vil sige forslagene på undervisningsområdet (nr. 1  

 og 2) og billedkunstområdet (nr. 5).
 I tråd med flertallets generelle holdning til aftalelicenser ønsker  

 flertallet imidlertid at understrege, at man lægger vægt på, at  

 rettighedshaverne drager omsorg for, at alle udnyttelsessituationer, hvor der  

 for brugerne foreligger en praktisk reel mulighed for at foretage en  

 individuel rettighedsklarering, holdes uden for de nye aftalelicensområder.  

 Flertallet må også forvente, at de kommende kollektivaftaler udformes på en  

 sådan måde, at det sikres, at de ikke kommer til at gribe forstyrrende ind i  

 særlige distributionsordninger for digitalt materiale, som måtte være eller  

 bliver etableret på de pågældende områder.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget og det stillede ændringsforslag  

 ved 2. behandling.
Æ n d r i n g s f o r s l a g Af kulturministeren, tiltrådt af et flertal (S, V, DF, KF,  

 CD, RV og KRF):
Til § 1 1) Nr. 3 udgår.
B e m æ r k n i n g e r Til nr. 1 Ændringsforslaget indebærer, at forslaget om en aftalelicensordning for  

 digital kopiering inden for erhvervsvirksomhed og offentlige myndigheder m.v.  

 udgår af lovforslaget.
Kopieringen inden for virksomhedsområdet sker  

 overvejende i form af presseoversigter og lignende, som hovedsagelig består  

 af artikler af dansk oprindelse.
I forbindelse med fremstilling af sådant  

 materiale i digital form må det antages, at der vil være relativt gode  

 muligheder for, at brugerne inden for en overskuelig fremtid vil kunne  

 foretage den nødvendige rettighedsklarering direkte med de danske  

 bladudgivere og deres journalister.
Det forekommer derfor på dette område  

 rimeligt at afvente den videre udvikling, før der tages stilling til, om der  

 bør gennemføres en aftalelicensordning for digital kopiering.
Søren Hansen (S) Peder Sass (S) Jytte Wittrock (S) Hanne Andersen  

 (S) fmd.
Carsten Hansen (S) Margrete Auken (SF) Peter Duetoft (CD)  

 Henrik Svane (RV) Ole Sohn (SF) Ester Larsen (V) Kim Andersen (V) Kristian  

 Jensen (V) Jens Rohde (V) Brian Mikkelsen (KF) Poul Nødgaard (DF) Ole Donner  

 (DF)  nfmd.
Tove Videbæk (KRF) Enhedslisten og Fremskridtspartiet havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i nogle møder og har herunder  

 stillet et spørgsmål til kulturministeren, som denne har besvaret skriftligt.
 Udvalgets spørgsmål og ministerens svar herpå er optrykt som bilag til  

 tillægsbetænkningen.
 Udvalget er enig i intentionen om, at ophavsretten ikke skal være til  

 hinder for Internet-brugernes helt ordinære former for benyttelse, jf.  

 kulturministerens synspunkter i bemærkningerne om såkaldte »flygtige og  

 tilfældige fikseringer«.
 Udvalget ønsker imidlertid på baggrund af ministerens besvarelse af det  

 stillede spørgsmål at understrege, at de nævnte bemærkninger ikke omfatter  

 fikseringer, som udgør et urimeligt indgreb i rettighedshavernes økonomiske  

 interesser eller strider mod den normale udnyttelse af deres værker og andre  

 frembringelser.
 Herefter indstiller udvalget lovforslaget til vedtagelse i  

 den affattelse, hvori det foreligger efter 2. behandling.
Søren Hansen (S) Peder Sass (S) Jytte Wittrock (S) Hanne Andersen  

 (S) fmd.
Carsten Hansen (S) Margrete Auken (SF) Peter Duetoft (CD)  

 Henrik Svane (RV) Ole Sohn (SF) Ester Larsen (V) Kim Andersen (V) Kristian  

 Jensen (V) Jens Rohde (V) Brian Mikkelsen (KF) Poul Nødgaard (DF) Ole Donner  

 (DF)  nfmd . Tove Videbæk (KRF) Enhedslisten og Fremskridtspartiet havde ikke medlemmer i udvalget.
Bilag Udvalgets spørgsmål og kulturministerens svar herpå Spørgsmål nr. 9:
 Til brug ved drøftelse i et kommende samråd bedes ministeren oversende  

 udvalget en redegørelse for forskellen, herunder evt. forskellige virkninger  

 for brugere og rettighedshavere mellem tilfælde, hvor de såkaldte flygtige og  

 tilfældige fikseringer ikke anses for omfattet af  

 eksemplarfremstillingsretten, jf. bemærkningerne til lovforslaget, og  

 tilfælde, hvor alle former for fiksering af værker anses for omfattet af  

 eksemplarfremstillingsretten, men med en undtagelsesbestemmelse, for så vidt  

 angår flygtige og tilfældige fikseringer, således som det er foreslået i  

 Kommissionens direktivforslag om ophavsretten i informationssamfundet.
 Svar:
 I lovforslagets almindelige bemærkninger side 5, 2. spalte f. anføres  

 følgende om tilfældige og flygtige fikseringer:
»Efter § 2 har ophavsmanden en eneret til at råde over sit værk ved  

 at fremstille eksemplarer af værket og ved at gøre værket tilgængeligt for  

 almenheden.
Som eksemplarfremstilling anses alle former for varig eller  

 midlertidig fiksering af værket, herunder overførelse på en indretning, som  

 kan gengive det, jf. § 2, stk. 2. Også eksemplarfremstilling i digital form  

 omfattes af eneretten.
Fikseringen af værket må dog have en vis selvstændig  

 karakter.
Rent flygtige og tilfældige fikseringer, der finder sted som led i  

 en sammenhængende teknisk proces, og som er accessoriske i forhold til det  

 endelige resultat, f.eks. skærmvisning af et digitalt værk, kan efter  

 ministeriets opfattelse ikke anses som eksemplarfremstilling.
I forbindelse med lovforslagets forberedelse har blandt andet Samrådet for  

 Ophavsret, IFPI Danmark, Foreningen af Danske Spillefilmproducenter,  

 Producenterne og Multi Medie Foreningen gjort gældende, at også de nævnte  

 flygtige og tilfældige fikseringer bør anses for omfattet af retten til  

 eksemplarfremstilling.
Det anføres blandt andet, at tekniske kopier, som  

 automatisk opstår i en computers hukommelse i forbindelse med konsultering,  

 f.eks. ved skærmvisning, af et digitalt værk, lovligt kan fremstilles med  

 støtte i undtagelsesbestemmelsen i lovens § 36 om nødvendig kopiering i  

 forbindelse med lovlig brug af edb-programmer, databaser og andre værker i  

 digitaliseret form.
Efter organisationernes opfattelse må dette tages som  

 udtryk for, at den grundlæggende eksemplarfremstillingsret i lovens § 2  

 omfatter enhver midlertidig eksemplarfremstilling, herunder også de nævnte  

 automatiske og flygtige digitale lagringer.
Kulturministeriet kan ikke være enig i de fremførte synspunkter.  

 Ministeriet finder, at det vil være at strække ophavsretten for vidt, såfremt  

 eneretten til eksemplarfremstilling også skulle gælde i situationer, hvor det  

 udelukkende drejer sig om mulighederne for ved gennemsyn eller spredt læsning  

 af et digitalt værk, f.eks. på et bibliotek, at gøre sig bekendt med  

 indholdet af et værk, som i øvrigt lovligt er bragt på markedet eller på  

 anden måde lovligt er gjort tilgængeligt for almenheden.
Efter ministeriets  

 opfattelse bør eneretten principielt ikke omfatte automatiske og flygtige  

 teknisk betonede lagringer, som måtte forekomme i forbindelse med sådanne  

 konsultationsprocesser.
De nævnte lagringer bør frit kunne foretages og ikke  

 være afhængige af, om forholdet er dækket af undtagelsesbestemmelser i loven,  

 som f.eks. § 36 om brugskopiering m.v.
Det bemærkes, at der på den  

 diplomatiske konference i 1996 inden for WIPO ikke kunne opnås enighed om, at  

 eksemplarfremstillingsretten internationalt skulle udstrækkes til også at  

 omfatte sådanne flygtige og tilfældige fikseringer.« I Europa-Kommissionens direktivforslag af 10. december 1997 om ophavsret i  

 informationssamfundet er flygtige og tilfældige fikseringer omfattet af  

 reproduktionsretten i artikel 2, men samtidig undergivet en obligatorisk  

 undtagelse i artikel 5, stk. 1. Undtagelsen og den tilknyttede  

 præambelbetragtning har følgende ordlyd:
 Artikel 5, stk. 1.
»Midlertidige reproduktionshandlinger efter artikel 2, der indgår i  

 en teknisk proces, der udelukkende har til formål at muliggøre brug af et  

 værk eller en anden frembringelse, og som ikke har selvstændig økonomisk  

 værdi, er undtaget fra den i artikel 2 nævnte ret.« Betragtning nr. 23 »Med hensyn til eneretten til reproduktion er det nødvendigt, at der  

 gælder en undtagelse, for så vidt angår visse midlertidige  

 reproduktionshandlinger, der udføres som led i en teknisk proces og er en  

 konsekvens deraf, og som udelukkende foretages med henblik på at muliggøre  

 anvendelse af beskyttede frembringelser, og som ikke har selvstændig  

 økonomisk værdi; under disse forhold dækker denne undtagelse også lagringer i  

 cache-hukommelsen eller browsing.« Undtagelsen i artikel 5, stk. 1, skal i lighed med de øvrige undtagelser  

 opfylde betingelserne i den såkaldte tre-trins-test, som findes i artikel 5,  

 stk. 4. Bestemmelsen har følgende ordlyd:
»Undtagelser og indskrænkninger efter stk. 1, 2 og 3, må kun anvendes  

 i visse særlige tilfælde og må ikke fortolkes således, at det er muligt at  

 anvende dem på en måde, der gør urimeligt indgreb i rettighedshavernes  

 interesser eller strider mod den normale udnyttelse af deres værker eller  

 andre frembringelser.« Den foreslåede undtagelseskonstruktion skal ses på baggrund af de  

 initiativer, som er gået forud for fremsættelsen af direktivforslaget.
I  

 Kommissionens grønbog af 19. juli 1995 om ophavsret i informationssamfundet  

 redegjorde Kommissionen for de problemer, som den digitale teknik giver for  

 ophavsretten.
Kommissionen rejste i den forbindelse bl.a. spørgsmålet om,  

 hvorvidt foreløbige kopier skulle anses for omfattet af reproduktionsretten.  

 Grønbogen blev udsendt til en omfattende høring.
I den forbindelse afgav The Legal Advisory Board (LAB) en udtalelse om  

 grønbogen.
LAB er et organ, der rådgiver Kommissionen i juridiske spørgsmål  

 vedrørende informationssamfundet.
I udtalelsen påpeger LAB, at en udvidelse  

 af reproduktionsretten til at omfatte tilfældige og flygtige fikseringer, der  

 f.eks. opstår i forbindelse med browsing på Internettet og skærmvisning af et  

 digitalt værk, vil være at strække den ophavsretlige eneret for vidt.
LAB  

 henviser til det almindelige princip om, at ophavsretten ikke giver  

 beskyttelse mod individuel tilegnelse og modtagelse af information.
På baggrund af den foretagne høring publicerede Kommissionen den 20.  

 november 1996 en meddelelse om opfølgning på grønbogen.
I meddelelsen anførte  

 Kommissionen bl.a., at den nye teknologi giver mulighed for en række nye  

 former for reproduktion af meget højere kvalitet, hvorfor det er nødvendigt  

 at harmonisere reproduktionsretten inden for EU.
Kommissionen konstaterede,  

 at der imellem de forskellige medlemsstater ikke er enighed om behandlingen  

 af kortvarig eller midlertidig reproduktion.
Kommissionen antydede herefter,  

 at et kommende forslag om harmonisering af reproduktionsretten ikke kun ville  

 komme til at omfatte reproduktionshandlinger såsom scanning, uploading og  

 downloading af digitaliserede værker, men også reproduktionshandlinger af  

 kortvarig eller midlertidig karakter.
Den 23. oktober 1997 vedtog Europa-Parlamentet en beslutning om  

 Kommissionens opfølgningsmeddelelse.
Europa-Parlamentet var enig med  

 Kommissionen i, at der skulle foretages en generel harmonisering af  

 reproduktionsretten, således at denne kommer til at omfatte alle former for  

 permanent og midlertidig reproduktion, herunder kortvarige reproduktioner.  

 Parlamentet fremhævede dog samtidig, at det er nødvendigt at fastsætte  

 undtagelser og betingelser for tilladelse i de situationer, hvor kortvarige  

 og enkeltstående kopier er nødvendige for, at en tjeneste kan fungere, eller  

 for at en lovlig bruger kan udnytte et værk.
 Kommissionen fremsatte herefter den 10. december 1997 direktivforslaget  

 med den ovennævnte undtagelse for teknisk betingede tilfældige og flygtige  

 fikseringer.
Forskellen mellem Kulturministeriets bemærkninger i lovforslaget og  

 direktivforslaget er følgende: Kulturministeriet har fundet det vigtigt i  

 bemærkningerne at præcisere, at flygtige og tilfældige fikseringer, der er  

 uden særskilt økonomisk betydning, ikke omfattes af ophavsmandens  

 reproduktionsret.
Efter direktivforslaget omfattes sådanne fikseringer  

 principielt af reproduktionsretten, men undtages efter en obligatorisk  

 undtagelsesbestemmelse.
 Selv om der er tale om to retsteknisk forskellige løsninger, er  

 grundsigtet med de to løsninger det samme.
Forhandlingerne om direktivforslaget må forventes at blive langvarige og  

 resultatet usikkert.
Jeg finder det derfor vigtigt, at det af hensyn til  

 landets biblioteker og skoler allerede nu tydeliggøres, at disse  

 institutioner ikke i almindelighed kan mødes med krav fra rettighedshaverne  

 på grund af de flygtige og tilfældige tekniske fikseringer, der opstår f.eks.  

 i forbindelse med en skærmvisning.
Afgrænsningen af, hvornår en fiksering er  

 af en så underordnet betydning (i teknisk og økonomisk henseende), at den  

 falder uden for reproduktionsretten, henhører under domstolene.
Jeg er opmærksom på, at der i udvalget har været udtrykt bekymring for, at  

 udtalelsen i lovbemærkningerne om flygtige og tilfældige fikseringer kunne  

 føre til en for vidtgående fortolkning til skade for rettighedshavernes  

 legitime økonomiske interesser.
For at imødekomme disse synspunkter vil jeg  

 til udvalgets overvejelse foreslå, at der i tillægsbetænkningen gøres nogle  

 bemærkninger herom.
En skitse til en sådan formulering vedlægges til  

 udvalgets overvejelse.
