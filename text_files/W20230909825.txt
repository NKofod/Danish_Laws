Ligebehandlingsnævnets afgørelse om handicap - ansættelse - uanset handicap - kommuner - afvisning J.nr. 22-24278 En mand klagede over påstået forskelsbehandling på grund af handicap i forbindelse med, at han ikke blev indkaldt til jobsamtale ved den indklagede kommune, selvom han søgte jobbet med fortrinsadgang.
 Ligebehandlingsnævnet vurderede, at manden ikke havde påvist faktiske omstændigheder, som gav anledning til at formode, at han var blevet udsat for forskelsbehandling på grund af handicap.
 Nævnet afviste derfor at behandle klagen med henvisning til, at det var åbenbart, at manden ikke kunne med medhold i sin klage.
 Afgørelsen blev truffet af et medlem af nævnets formandskab.
 Klagen angår påstået forskelsbehandling på grund af handicap i forbindelse med, at klager ikke blev kaldt til jobsamtale hos den indklagede kommune, selvom han søgte jobbet med fortrinsadgang.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager har oplyst, at han har asperger syndrom.
 Klager søgte den 5. januar 2022 jobbet som administrativ medarbejder ved den indklagede kommune.
 Klager har oplyst, at han søgte stillingen med fortrinsadgang som følge af sit handicap.
 Indklagede indkaldte ikke klager til en ansættelsessamtale.
Klager modtog ikke et skriftlig afslag på ansættelse.
Klager kontaktede herefter indklagede telefonisk den 1. februar 2022, hvor han modtog et mundtligt afslag på ansættelse.
Indklagede oplyste, at man havde valgt en anden mere kvalificeret ansøger til stillingen.
Indklagede meddelte den 9. februar 2022 jobcentret i klagers kommune, at indklagede ikke havde indkaldt klager til en ansættelsessamtale.
Jobcentret gjorde i den forbindelse indklagede opmærksom på, at de skulle have indkaldt klager til en samtale, eftersom klager søgte stillingen med fortrinsadgang og opfyldte de uddannelsesmæssige krav i den ledige stilling.
 Den 10. februar 2022 anmodede klager Ankestyrelsen om at udtale sig om, hvorvidt indklagede havde overholdt pligten til en samtale efter reglerne om fortrinsadgang.
 Den 15. februar 2022 sendte indklagede en mail til jobcentret i klagers kommune med en redegørelse for, hvorfor klager ikke blev indkaldt til samtale og ikke fik tilbudt stillingen.
 Den 5. maj 2022 anmodede Ankestyrelsen indklagede om bemærkninger og oplysninger til brug for udtalelsen om overholdelse af reglerne om fortrinsadgang.
 Det fremgår af Ankestyrelsens udtalelse, at indklagede ikke havde overholdt reglerne om fortrinsadgang for handicappede, idet klager ikke blev indkaldt til en samtale, og der ikke blev foretaget en forhandling med jobcentret i klagers kommune, inden stillingen blev besat.
 Klagen blev modtaget i Ligebehandlingsnævnet den 20. maj 2022.
 Klager fremsatte i klagen en beløbsmæssig påstand om betaling af en godtgørelse på 30.000 kr.
Parternes bemærkninger Klager gør gældende, at han er blevet udsat for forskelsbehandling på grund af handicap i forbindelse med, at indklagede ikke indkaldte ham til en ansættelsessamtale.
Ifølge reglerne om fortrinsadgang skulle klager indkaldes til en ansættelsessamtale, hvilket klager ikke blev.
 Klager gør også gældende, at han var kvalificeret til jobbet.
Indklagede gør gældende, at de havde fokus på jobrelevante kompetencer og erfaring i forhold til jobindholdet i stillingen.
Indklagede beklager, at de ikke fik behandlet klageren på den korrekte måde i forhold til fortrinsadgang.
 Indklagede gør endvidere gældende, at de havde brug for en medarbejder, som havde kompetencer og erfaring med et bestemt program, samt kendskab til de bagvedliggende overenskomster.
 Indklagede gør endeligt gældende, at der grundet en administrativ fejl ikke blev afsendt afslagsbrev, hvilket ellers er indklagedes faste praksis.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling på arbejdsmarkedet mv. (forskelsbehandlingsloven).
 Nævnet har ikke kompetence til at behandle klager over brud på reglerne om fortrinsadgang.
 Det fremgår af forskelsbehandlingsloven, at en arbejdsgiver ikke må forskelsbehandle lønmodtagere eller ansøgere til ledige stillinger ved ansættelse.
 Ved forskelsbehandling forstås enhver direkte eller indirekte forskelsbehandling på grund af handicap.
 Der foreligger direkte forskelsbehandling, når en person på grund af handicap behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med et bestemt handicap ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opfylde det er hensigtsmæssige og nødvendige.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i klagen.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Klager har oplyst, at han ikke blev indkaldt til en ansættelsessamtale, selvom han havde søgt stillingen med fortrinsadgang.
 Nævnet vurderer, at klager ikke med det oplyste har påvist faktiske omstændigheder, som giver anledning til at formode, at han har været udsat for forskelsbehandling på grund af handicap.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
 Nævnet har ikke fundet grundlag for at tage stilling til, om klager har et handicap i forskelsbehandlingslovens forstand.
Retsregler Afgørelsen er truffet efter følgende bestemmelser:
