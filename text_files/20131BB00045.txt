Fremsat den 5. februar 2014 af Alex Ahrendtsen (DF), Kristian Thulesen Dahl (DF), Søren Espersen (DF), Pia Kjærsgaard (DF), Morten Marinus (DF) og Karin Nødgaard (DF) Forslag til folketingsbeslutning om forhøjelse af det statslige tilskud til Gammel Estrup  Herregårdsmuseet Folketinget pålægger regeringen at øge det statslige tilskud til Gammel Estrup  Herregårdsmuseet, således at museet kan oprette en skoletjeneste og dermed leve op til museumslovens skærpede krav om formidling og folkeskolelovens bestemmelser om åbne skoler og kulturinstitutioner.
Bemærkninger til forslaget Danmark er i høj grad et herregårdslandskab.
Spredt ud over landet ligger 734 herregårde, og går man et par generationer tilbage, har stort set alle danskere haft en tilknytning til en herregård enten som ansat i hovedbygningen, som beskæftiget i landbruget og med driften af godset eller som leverandør af varer og ydelser til herregården.
Herregårdene vedkommer derfor os alle, og udgør en meget væsentlig del af vores fælles kulturarv.
Gammel Estrup er et statsanerkendt specialmuseum for herregårdshistorie og herregårdskultur.
Museet har været initiativtager til stiftelsen af Dansk Center for Herregårdsforskning, som hører hjemme på Gammel Estrup, og som er et samarbejde mellem Aarhus Universitet, Nationalmuseet og Arkitektskolen Aarhus.
Siden stiftelsen i 2004 har det udgjort det nationale samlingspunkt omkring herregårdsforskningen i Danmark  drevet for eksterne midler fra fonde, sponsorer m.v.
Via Dansk Center for Herregårdsforskning sikrer museet, at der også fremover er det nødvendige grundlag for at forske i, indsamle, registrere, bevare og formidle herregårdenes kulturhistorie.
På trods af museets væsentlige ansvarsområde og gennem årene opnåede resultater modtager museet et statstilskud, der ligger væsentligt lavere, end hvad tilsvarende museer med staten som hovedtilskudsyder får.
F.eks. modtager Danmarks Tekniske Museum, Jagt- og Skovbrugsmuseet, Designmuseum Danmark, Søfartsmuseet m.fl. tilskud, der typisk ligger på mellem 5 og 10 mio. kr. årligt fra staten, mens Gammel Estrup modtager 2,3 mio. kr. (+ 800.000 kr. fra en midlertidig puljebevilling til bevaring) i årligt statstilskud.
Museets driftsmidler svarer ikke til de museale opgaver, museet skal løse, og museet er meget afhængigt af eksterne midler fra fonde m.v. også til at sikre museets basale drift, herunder også de forsknings- og formidlingsmæssige opgaver og krav, der følger af den nye museumslov og folkeskolereformen, hvor forventningerne til museernes skoletjeneste, og dermed udvikling af undervisningstilbud, stiger voldsomt.
 En væsentlig forudsætning for museets videre arbejde er derfor, at de offentlige tilskud til museets basale drift kan opretholdes i tilstrækkeligt omfang, herunder til vedligeholdelse af bygninger og anlæg og til formidlingsaktiviteterne, hvor Gammel Estrup specielt er nødt til at arbejde for at styrke aktiviteterne over for børn og unge med etablering af en skoletjeneste.
Økonomi Det er ikke begrundet i objektive forhold, men derimod en historisk tilfældighed, at det statslige tilskud til Gammel Estrup er så lavt i forhold til andre sammenlignelige museer.
Derfor bør der inden for de midler, der er til rådighed for samtlige statslige og statsanerkendte museer, findes midler til en forhøjelse af det nuværende statslige tilskud til Gammel Estrup fra 2,3 mio. kr. årligt til 5 mio. kr. årligt med virkning fra den 1. Januar 2015. Det skal sikres, at også de kommende generationer kan få viden om den meget væsentlige del af vores fælles kulturarv, som herregårdene er.
Ved at øge det statslige tilskud sikres en større grad af ligestilling tilskudsmæssigt mellem Gammel Estrup og andre sammenlignelige museer omfattet af museumsloven.
Forøgelsen af tilskuddet skal ske ved en omprioritering af den samlede statslige bevilling, der er til rådighed på finansloven til de statslige og statsanerkendte museer i Danmark.
Skriftlig fremsættelse Alex Ahrendtsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forhøjelse af det statslige tilskud til Gammel Estrup  Herregårdsmuseet.
(Beslutningsforslag nr.
B 45) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
