Nr BTL 45 Betænkning over Forslag til lov om fisketegn m.v.   

 Nr L 45 1991-92, 1. samling Afgivet af Landbrugs- og Fiskeriudvalget Afgivet: 19920311 Udvalget har behandlet lovforslaget i en række møder og har herunder stillet spørgsmål til fiskeriministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Borgmestre fra Fyns Amt, Tranekær, Rudkøbing og Sydlangeland Kommuner, Danmarks Sportsfiskerforbund, Danmarks Turistråd, Dansk Sportsforening, Dansk Sportsdykker Forbund, Ferskvandsfiskeriforeningen for Danmark, Fiskeringen, Nordsjællands Sportsfiskersammenslutning, Friluftsrådet, Lystfiskerforeningen for Frederikshavn og Omegn, Nakskov Lystfisker- og Kutterbureau, Sammenslutningen af Indregistrerede Lystfiskerfartøjer og Turismens Fællesråd.
 Der er af fiskeriministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Kristeligt Folkepartis medlemmer af  

 udvalget) lovforslaget til vedtagelse med de stillede ændringsforslag.
 Et mindretal (Det Konservative Folkepartis og Venstres medlemmer af  

 udvalget) vil redegøre for sin stilling til lovforslaget ved 3. behandling.
 Mindretallet kan tiltræde de stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og vil  

 stemme imod de stillede ændringsforslag.
 Mindretallet udtaler:
 Kristeligt Folkepartis forslag til lov om fisketegn er et rendyrket  

 socialistisk forslag, der ikke har spor med brugerbetaling at gøre, men blot  

 tilsigter, at nogen skal betale for andres interesse, samtidig med at det  

 fører til øget bureaukrati på området.
 Lovforslaget er en grov indgriben i den personlige frihed og den private  

 ejendomsret.
Lovforslaget er kun en skatteskrue, som man, når man får tid og lejlighed,  

 giver en tak ekstra.
Det vil kun øge antallet af offentligt ansatte inden for  

 Fiskerikontrollen.
Lovforslaget lægger i øvrigt også op til, at private skal være  

 kontrollanter for det offentlige, f.eks. når det drejer sig om en ejer af  

 vandløb, der lejer vandløbets fiskeret ud med eller uden betaling.
De  

 fartøjer, som sejler med lystfiskere, skal også kontrollere, at lystfiskerne  

 om bord har fisketegn, hvis de fisker.
 Det er et urimeligt krav at pålægge private, at de på den måde skal være  

 kontrollanter for det offentlige.
 Lovforslaget vil også helt klart føre til, at de lokale private  

 organisationers store indsats med udsætning af fiskeyngel vil ophøre.
 Der kunne nævnes mange andre urimeligheder i lovforslaget, og derfor  

 indstiller Fremskridtspartiet samtlige ændringsforslag og lovforslaget til  

 forkastelse.
 ÆndringsforslagAf fiskeriministeren , tiltrådt af et flertal  

 (udvalget med undtagelse af FP):
 Til § 1 1) I stk. 1 indsættes efter »fyldt 18 år«  

 ordene: »og ikke fyldt 67 år«.
2) I stk. 1 udgår »i ferske vande«, og i stedet  

 indsættes: »i naturlige ferske vande samt i kanaler, grøfter og lignende  

 kunstigt frembragte ferske vande, der indgår som led i eller træder i stedet  

 for dele af et naturligt vandløbssystem.
Der kræves dog ikke fisketegn i  

 vande, der ejes af enkeltpersoner, det offentlige, selskaber el. lign., og  

 som ikke har afløb til sø, å eller strand, eller hvis afløb er af en sådan  

 beskaffenhed, at fisk ikke kan passere det«.
 3) Stk. 2 affattes således:
» Stk. 2. Undtaget fra bestemmelsen i stk. 1 er ejere af den  

 grund, der ligger nærmest ved fiskevandet, samt deres husstand.« 4) I stk. 4 udgår ordene: »for en anden person«,  

 og i stedet indsættes: »for eller transporterer en anden person under  

 fiskeri«.
 Til § 2 5) Paragraffen affattes således:
 » § 2. Fisketegnslicensen indbetales til Fiskeriministeriet.
Stk. 2. Beviset for, at den pågældende har erhvervet fisketegn, er  

 kvittering med navn og adresse.
Fisketegnet er gyldigt fra datoen for  

 kvitteringen.
Kvitteringen for betalt bidrag skal sammen med behørig  

 legitimation medbringes under fiskeriet.
Kvitteringen må ikke overdrages til  

 andre.
Stk. 3. Fiskeriministeren fastsætter nærmere regler for  

 indbetalingen og administrationen af ordningen i øvrigt.« Til § 3 6) Paragraffen affattes således:
» § 3. Fiskeriministeren fastsætter størrelsen af  

 licensbeløbet.
Beløbet fastsættes under hensyn til de med ordningen forbundne  

 omkostninger og under hensyn til den periode, hvori fisketegnet har  

 gyldighed.
 Stk. 2. Der kan erhverves fisketegn med følgende  

 gyldighedsperiode:
1) 12 måneder fra kvitteringsdato, 2) 1 uge fra kvitteringsdato eller 3) datoen for kvitteringens udstedelse.
Stk. 3. For 1993 udgør licensbeløbet 100 kr. for 12 måneder, 75  

 kr. for 1 uge og 25 kr. for dagslicens.« Til § 4 7) Paragraffen affattes således:
» § 4. Personer, der har betalt fiskeplejebidrag i henhold til  

 saltvandsfiskerilovens regler for den pågældende periode, kan fiske uden at  

 have erhvervet fisketegn i henhold til § 1. Kvittering for fiskeplejebidrag  

 og behørig legitimation skal medbringes under fiskeri.« Til § 5 8) I stk. 1, 2. pkt. , indsættes efter  

 »administration« ordene: »og kontrol«.
 Til § 7 9) Paragraffen affattes således:
» § 7. Personer, som udøver sports- og lystfiskeri, og som  

 ikke efterkommer tilsynsmyndighedens krav om at forevise såvel kvittering som  

 legitimation, skal senest 14 dage efter påkrav indbetale et licensbeløb, der  

 svarer til det dobbelte af fisketegnslicensen for 12 måneder.
Hvis bidrag  

 allerede var betalt, da fiskeriet fandt sted, og kvittering forevises sammen  

 med legitimation på den lokale fiskerikontrolstation senest 14 dage efter  

 påkrav, skal der indbetales halvt bidrag for 12 måneder.
Stk. 2. Fisketegnslicensen efter stk. 1 tillægges  

 udpantningsret.« Til § 8 10) Paragraffen affattes således:
» § 8. Loven træder i kraft den 1. januar 1993.« Bemærkninger Til nr. 1 Det forekommer rimeligt at undtage alderspensionister fra  

 betaling af fisketegn.
Til nr. 2 Det præciseres, at loven om fisketegn for så vidt angår de  

 ferske vande gælder i de områder, der er hovedgyldighedsområde for den  

 gældende ferskvandsfiskerilov og for forslag til lov om ferskvandsfiskeri (L  

 120, folketingsåret 1991-92). Fisketegnsforpligtelsen gælder ikke i de  

 lukkede såkaldte enkeltmandsvande, hvor de fleste af ferskvandsfiskerilovens  

 bestemmelser som udgangspunkt ikke gælder.
Dette er naturligt, da disse vande  

 kun i helt specielle tilfælde vil være omfattet af en offentlig  

 fiskeplejeindsats.
Til gengæld er der i disse vande mulighed for at tillade  

 det såkaldte »put and take-fiskeri, der drives på ejerens egen  

 bekostning.
Fisketegnet skal løses inden fiskeri med alle typer af  

 lystfiskerredskaber også ved undervandsfiskeri.
Til nr. 3 For at lette forståelsen af bestemmelsen foreslås denne ændret,  

 således at ejeren af grunden, der fører ned til fiskevandet, fritages for  

 pligten til at betale fisketegn, ligesom dette vil være tilfældet for dennes  

 husstand, dvs. dem, der bor på ejendommen.
Ejere af sommerhusgrunde med den  

 nævnte beliggenhed vil således også være fritaget.
Til nr. 4 Pligten til at kontrollere fisketegnet gælder også for ejere af  

 fartøjer, der transporterer lystfiskere.
Det vil også have betydning for  

 respekten for reglerne hos de bådejere, der driver en betydelig virksomhed af  

 denne type fra udenlandsk havn.
Til nr. 5 Bestemmelsen er formuleret således, at der er overensstemmelse  

 med reglen om fritidsfiskerbidrag.
Det er hensigten at basere ordningen på et  

 giroindbetalingssystem.
Af kvittering fra postvæsenet vil både navn og  

 adresse fremgå samt dato for indbetalingen.
Dette gælder både ved indbetaling  

 direkte på posthus og via postgiro.
Der vil blive trykt girokort med en kort vejledning om ordningen.
Alle  

 girokort kan dog benyttes, idet det afgørende er, at der indbetales til den  

 rigtige konto.
Ud over giroindbetaling fra den enkelte lystfisker vil fiskeriministeren  

 åbne mulighed for, at udlejere af fiskevand, foreninger, ejere af turbåde og  

 andre ved indbetaling af et tilsvarende beløb til fisketegnskontoen erhverver  

 fortrykte kort, som de pågældende kan videresælge til lystfiskere.
Inden  

 fiskeriet påbegyndes, skal kortet udfyldes med lystfiskerens navn og adresse,  

 og den, der videresælger kortet, skal kvittere.
Til nr. 6 Da mange fisker i en kort periode, forekommer det rimeligt at  

 åbne mulighed for betaling for kortere perioder.
Herved øges forståelsen for  

 ordningen, og risikoen for overtrædelser nedsættes.
 Til nr. 7 Uanset at fritidsfiskerbidraget kun kræves ved fiskeri med  

 faststående redskaber i saltvandsområder, forekommer det rimeligt, at  

 personer, der har bidraget til den samlede fiskeplejeindsats med et  

 forholdsvis større beløb (p.t. 250 kr.), ikke skal betale fisketegn, hvis de  

 lejlighedsvis driver lystfiskeri i ferskvand eller i saltvand.
 Midlerne vil indgå i den samlede fiskeplejeindsats, der allerede er  

 etableret baseret på fritidsfiskerbidraget, den private indsats fra  

 foreninger af forskellige fiskere og som supplement hertil den  

 statsbevilling, der fastsættes på de årlige finanslove.
Fiskeplejeindsatsen tilrettelægges samlet for ferskvands- og  

 saltvandsområderne efter rådgivning fra § 12 a-udvalget, hvor alle de  

 interesserede foreninger er repræsenteret.
Siden indførelsen af  

 fiskeplejebidraget er finansiering og tilrettelæggelse af fiskeplejeindsatsen  

 foregået efter ovenstående principper, der har baggrund i  

 saltvandsfiskeriloven, således som den blev ændret i 1989.
Ved indførelse af fisketegnet vil indtægten herfra træde i stedet for  

 statsbevillingen.
Hidtil har lyst- og sportsfiskerforeningerne i  

 ferskvandsområderne og kystområderne dækket halvdelen af udgiften til  

 opfyldelse af udsætningsplaner for ørred og laks samt udsætning af øvrige  

 fisk, herunder ål i ferskvandsområder.
Resten har været betalt af  

 statsbevillingen og fritidsfiskerbidraget, der tilsammen udgør den sum, som  

 udbetales fra Fiskeriministeriet til dækning af udsætningsfisk og  

 undersøgelser vedrørende fiskepleje, herunder udarbejdelse af  

 udsætningsplaner og administration af ordningen.
Derudover indgår undersøgelser, information og udsætninger af marine arter  

 i øvrigt i de samlede fiskeplejeplaner.
Erhvervsfiskerne i saltvand bidrager  

 gennem udsætninger af forskellige fiskearter.
Denne indsats suppleres gennem  

 nærmere aftalte indsatsområder i den samlede fiskeplejeplan.
Da der er tale  

 om overordnet planlægning, suppleres erhvervsfiskernes indsats ikke  

 nødvendigvis med en statsfinansieret udsætning af samme fiskeart.
Efter gennemførelsen af lov om fisketegn vil omkostningerne ved  

 udsætninger i ferskvand og de kystnære udsætninger af ørred kunne dækkes 100  

 pct. af de midler, der udbetales fra Fiskeriministeriet.
Niveauet for  

 udsætningerne vil fortsat være bestemt af biologiske forhold, således at  

 udsætningsplanerne for vandløbene for ørreder opfyldes fuldt ud.
For så vidt  

 angår øvrige ferskvandsfisk vil både de biologiske forhold og de økonomiske  

 rammer være bestemmende for udsætningernes omfang.
Der vil naturligvis fortsat være mulighed for privatfinansierede  

 udsætninger.
For alle udsætninger i ferskvand vil i henhold til L 120 gælde,  

 at de skal foregå inden for rammerne af godkendte planer eller efter speciel  

 tilladelse.
Tilsvarende kræves tilladelse til udsætning i saltvand.
Den marine fiskeplejeindsats er i stærk udvikling.
Efter vedtagelsen af  

 lovforslaget om fisketegn vil denne indsats fortsat skulle finansieres via  

 private midler fra erhvervsfiskere og lystfiskere suppleret med betalingen  

 fra Fiskeriministeriet med baggrund i indtægterne fra fritidsfiskerbidraget  

 og fisketegnet.
Niveauet for fiskeplejeindsatsen vil derved fortsat blive bestemt i  

 forhold til det økonomiske engagement, som de interesserede fiskerkredse selv  

 lægger i arbejdet.
Den samlede indsats vil desuden kunne forøges, hvis  

 provenuet fra fisketegnet kommer til at overstige den hidtidige  

 statsbevilling.
Fisketegnsmidlerne vil som fritidsfiskerlicensen foruden direkte  

 udsætninger kunne anvendes til den dertil knyttede forskning samt information  

 og administration af ordningen.
Desuden vil der kunne anvendes midler til  

 kontrol.
 Fiskeplejen tilrettelægges og gennemføres af Fiskeriministeriet og dets  

 institutioner.
Til nr. 8 Ordningen vil betyde øget behov for kontrol, som vil kræve både  

 mandskab og materiel.
Fiskerikontrollens egen indsats i ferskvand vil også  

 skulle øges, uanset at opsynsmændene kan udføre umiddelbare kontrolopgaver i  

 de områder, hvor de er godkendt.
Til nr. 9 Ordningen svarer til den gældende for fritidsfiskerbidraget og  

 betyder, at sagerne kan afsluttes hurtigt.
Indtægten fra disse ekstragebyrer  

 kommer ved denne ordning direkte fiskeplejen til gode.
Til nr. 10 Ikrafttrædelsestidspunktet pr. 1. januar 1993 foreslås under  

 hensyn til, at det er afgørende for ordningens succes, at der er tid til at  

 gennemføre effektivt informationsarbejde.
EF-Kommissionen vil i  

 overensstemmelse med sædvanlig praksis blive orienteret om loven, inden den  

 træder i kraft.
Erling Christensen (S) Eva Fatum (S) Arne Jensen (S) Henrik Dam Kristensen  

 (S) Jacob Lindenskov (S) Henning Nielsen (S) nfmd.
Bjørn Westh (S) Birthe  

 Hansen (SF) Jens Thoft (SF) Rønholt (KF) Grove (KF) Mejdahl (V) Sønderby  

 (V) fmd.
Svend Heiselberg (V) Niels Højland (FP) Marianne Jelved (RV)  

 Lysholm Christensen (KRF)Centrum-Demokraterne havde ikke medlemmer i  

 udvalget.
