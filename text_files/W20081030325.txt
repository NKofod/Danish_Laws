Ukontrollabel arbejdstid, afvikling af overskydende timer, fri for egen regning, a-kassens vejledning A F G Ø R E L S E De har ikke modtaget tilstrækkelig vejledning fra a-kassen.
 De kan vælge om De vil afvikle overskydende timer i uger, hvor De holder fri for egen regning.
 Ankenævnet ændrer således Arbejdsdirektoratets afgørelse af den 14. januar 2008.
B E G R U N D E L S E Ankenævnet har lagt til grund, at  De blev registreret som ledig den 2. august 2007,  De på møde i a-kassen den 3. august afleverede lønsedler for maj, juni og juli måned 2007,  De var månedslønnet,  det af lønsedlerne fremgik, at De arbejdede mere end 37 timer om ugen,  De på mødet den 3. august 2007 fik oplyst, at a-kassen havde brug for yderliggere oplysninger inden ledighedserklæringen kunne færdigbehandles, og  De på møder i a-kassen den 31. august samt den 7. og 13. september 2007 fik oplyst, at a-kassen fortsat undersøgte spørgsmålet om, hvorvidt De skulle afvikle overskydende timer.
 Ankenævnet har videre lagt til grund, at direktoratet den 14. januar 2008 traf afgørelse om, at De skal afvikle 106 overskydende timer, inden De har ret til dagpenge.
 Ankenævnet har endvidere lagt a-kassens beregning af overskydende timer til grund, idet De ikke ses at have klager over, at De skal afvikle 106 overskydende timer.
 Efter reglerne kan overskydende timer afvikles i uger, hvor et medlem helt eller delvist er uden beskæftigelse eller holder fri for egen regning.
 En a-kasse skal vejlede medlemmet om de rettigheder og pligter, der følger af loven samt om medlemmets rettigheder og pligter i øvrigt efter arbejdsmarkedslovgivningen.
En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
Dette gælder, når medlemmet f.eks. står over for at miste en ret.
 Ankenævnet har lagt vægt på, at De på møde i a-kassen den 3. august 2007 afleverede lønsedler for maj, juni og juli måned 2007. Der er videre lagt vægt på, at det af lønsedlerne fremgik, at De arbejdede mere end 37 timer om ugen.
 På mødet anmodede a-kassen Dem om at fremskaffe supplerende oplysninger inden a-kassen kunne færdiggøre Deres ledighedserklæring.
 Der er videre lagt vægt på, at a-kassen på baggrund af Deres lønsedler for maj, juni og juli måned 2007, før a-kassen effektuerede afvikling af overskydende timer, burde have fundet anledning til at vejlede Dem om muligheden for at afvikle overskydende timer i uger for derved at have givet Dem mulighed for at vælge, om De ville afvikle timerne ved at holde fri for egen regning.
 A-kassen meddelte Dem imidlertid blot ved afgørelse af 19. september 2007, at De først kunne modtage dagpenge den 12. september 2007, idet de skulle afvikle overskydende timer, før de 3 ugers karantæne kunne afvikles.
 Ankenævnet finder på denne baggrund ikke, at a-kassen har givet den fornødne vejledning.
 Da det efter det oplyste anses for sandsynligt, at De med ovennævnte vejledning ville have valgt at holde fri for egen regning, således at De på denne måde afviklede de overskydende timer, skal De stilles, som De havde modtaget den fornødne og tilstrækkelige vejledning.
R E G L E R Ankenævnet henviser til  § 65, stk. 1 og 4 i lov om arbejdsløshedsforsikring m.v., jf. lovbekendtgørelse nr. 874 af 11. september 2005,  § 1, stk. 1 og 3, § 4, § 14, stk. 1 og § 15, stk. 1, 2 og 3 i Arbejdsdirektoratets bekendtgørelse nr. 902 af 9. december 1999 om overskydende timer, og  § 1 og § 5, stk. 1 i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Kapitel 10 Ret til dagpenge og aktiveringsydelse § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 ...
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
 Arbejdsdirektoratets bekendtgørelse nr. 902 af 9. december 1999 om overskydende timer:
Generelt § 1. Et fuldtidsforsikret medlem har overskydende timer, hvis medlemmet i 12 uger/3 måneder forud for ledigheden har haft lønnet arbejde eller fået kontant dækning for mere end 37 timer pr. uge, jf. dog § 2 og § 3. Kun arbejde og indtægter i medlemsperioder medregnes.
 Stk. 3. Medlemmet vil ikke være dagpengeberettiget, før de overskydende timer er afviklet eller bortfaldet, jf. § 15 og § 16.
Afvikling af overskydende timer § 15. Overskydende timer kan afvikles i uger, hvor et medlem helt eller delvist er uden beskæftigelse eller holder fri for egen regning.
 Stk. 2. Et fuldtidsforsikret medlem kan afvikle overskydende timer op til 37 timer pr. uge.
 Stk. 4. Overskydende timer kan ikke afvikles i perioder, hvor medlemmet modtager kontant dækning for et antal timer eller er i konflikt.
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.:
 § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
