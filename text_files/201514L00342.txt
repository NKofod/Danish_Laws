Betænkning afgivet af Sundheds- og Ældreudvalget den 8. december 2015 Betænkning over Forslag til lov om ændring af lov om social service (Målretning af de forebyggende hjemmebesøg) [af sundheds- og ældreministeren (Sophie Løhde)]:
1. Ændringsforslag Sundheds- og ældreministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 11. november 2015 og var til 1. behandling den 16. november 2015. Lovforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og sundheds- og ældreministeren sendte den 4. september 2015 dette udkast til udvalget, jf.
SUU alm. del  bilag 47 (folketingsåret 2014-15, 2. samling). Den 11. november 2015 sendte sundheds- og ældreministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til sundheds- og ældreministeren til skriftlig besvarelse, som denne har besvaret.
3. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med det stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 1 Af sundheds- og ældreministeren, tiltrådt af udvalget:
 1) Efter nr. 8 indsættes som nyt nummer:
»01. I § 182, stk. 9, ændres »§ 161, stk. 1,« til: »§ 161, stk. 2 og 3,«.« [Konsekvensrettelse] Bemærkninger Til nr. 1 Ændringsforslaget er en konsekvens af den foreslåede ændring af servicelovens § 161, jf. lovforslagets § 1, nr. 7-8. Der henvises til bemærkningerne hertil.
 Efter servicelovens § 182, stk. 9, reguleres fradragsbeløb og den maksimale betaling pr. time, der fastsættes i medfør af den gældende § 161, stk. 1, en gang årligt den 1. januar med satsreguleringsprocenten, jf. lov om en satsreguleringsprocent.
 Som en konsekvens af den foreslåede ændring af servicelovens § 161, hvor bemyndigelsen i det gældende stk. 1 opdeles og bliver til stk. 2 og 3, foreslås det, at der i servicelovens § 182, stk. 9, henvises til begge de foreslåede nye stk. 2 og 3.
 Der er i øvrigt ikke med ændringsforslaget tilsigtet indholdsmæssige ændringer af bestemmelserne.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jens Henrik Thulesen Dahl (DF) Jane Heitmann (V) Britt Bager (V) Hans Andersen (V) Preben Bang Henriksen (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Mette Abildgaard (KF) Erik Christensen (S) Flemming Møller Mortensen (S) nfmd.
Jeppe Bruus (S) Julie Skovsby (S) Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Carolina Magdalene Maier (ALT) Torsten Gejl (ALT) Lotte Rod (RV) Jonas Dahl (SF) Trine Torp (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
