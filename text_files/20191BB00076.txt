Fremsat den 22. januar 2020 af Jette Gottlieb (EL), Henning Hyllested (EL), Christian Juhl (EL), Pernille Skipper (EL) og Victoria Velasquez (EL) Forslag til folketingsbeslutning om regulering af arbejdsløshedsdagpenge Folketinget pålægger regeringen at indkalde til forhandlinger i indeværende folketingssamling med henblik på at stoppe udhulingen af dagpengenes værdi.
Bemærkninger til forslaget Trygheden for landets lønmodtagere er svækket som følge af dagpengenes faldende dækningsgrad.
Hvert eneste år er flere hundredtusinde af lønmodtagere berørt af arbejdsløshed, men det er blevet stadigt sværere at få økonomien til at hænge sammen for lønmodtagerne.
Bruttokompensationsgraden for almindelige lønmodtagere er på 25 år faldet fra 57 pct. til 48 pct. i dag (»Markant fald i lønmodtagernes kompensationsgrad«, FH, januar 2020, www.fho.dk). Et fald, som yderligere vil tage til i de kommende år.
Vores dagpengesystem er en grundpille i den danske arbejdsmarkedsmodel, hvor opsigelsesvarslerne for mange er meget korte.
Det system vakler, og væksten i supplerende lønforsikringer eksploderer.
 Fagbevægelsen har påpeget, hvor stort problemet er blevet, og Fagbevægelsens Hovedorganisation har peget på en række løsninger for at stoppe udhulingen af dagpengenes værdi, som med fordel kan medtages i forhandlingerne.
Skriftlig fremsættelse Jette Gottlieb (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om regulering af arbejdsløshedsdagpenge.
(Beslutningsforslag nr.
B 76) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
