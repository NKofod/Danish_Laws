Ligebehandlingsnævnets afgørelse om køn - chikane - ej medhold J.nr. 20-43562 En mand klagede over, at kvindelige ansatte gjorde rent i mændenes omklædningsrum i et fitnesscenter.
Det indklagede fitnesscenter har oplyst, at der skiltes med de tidsrum, hvor der gøres rent i omklædningsrummene.
Ligebehandlingsnævnet vurderede, at manden ikke havde påvist faktiske omstændigheder, der gav anledning til at formode, at han var blevet udsat for ringede behandling i forbindelse med rengøringen af mændenes omklædningsrum.
Nævnet lagde vægt på rengøringsbehovet i fitnesscentret.
Nævnet lagde desuden vægt på, at der ikke forelå oplysninger om, at tilstedeværelsen af fitnesscentrets medarbejdere i kønsopdelte omklædningsrum ved behov for rengøring, var et udtryk for chikane eller sexchikane.
 Manden fik derfor ikke medhold i klagen.
 Indklagede har oplyst, at skiltning i fitnesscentret viser, i hvilket tidsrum der vil ske rengøring af omklædningsrummet, og at rengøring uden for et oplyst tidsrum kan forekomme ved behov.
 Ligebehandlingsnævnet vurderer, at klager ikke har påvist faktiske omstændigheder, der giver anledning til at formode, at klager på grund af sit køn er blevet udsat for ringere behandling i ligestillingslovens forstand.
 Nævnet har lagt vægt på, at rengøringsbehovet i fitnesscentret medfører, at der bliver gjort rent i både mændenes- og kvindernes omklædningsrum.
 Der er desuden ikke oplysninger, der tyder på, at tilstedeværelsen af fitnesscentrets medarbejdere i de kønsopdelte omklædningsrum i oplyste tidsrum, hvor der er behov for rengøring, samt oplysningerne i sagen i øvrigt, er udtryk for chikane eller sexchikane i forbindelse med rengøringen af mændenes omklædningsrum.
 Oplysningen om, at rengøringen i et af klager beskrevet tilfælde fandt sted en halv time efter det oplyste tidsrum, kan ikke føre til et andet resultat.
 Klager får derfor ikke medhold i klagen.
 Klagen angår påstået forskelsbehandling på grund af køn i forbindelse med kvindelige ansattes rengøring af mændenes omklædningsrum i det indklagede fitnesscenter.
Ligebehandlingsnævnets afgørelse Det indklagede fitnesscenter har ikke handlet i strid med ligestillingsloven i forbindelse med kvindelige ansattes rengøring i mændenes omklædningsrum i de af klager beskrevne tilfælde.
Sagsfremstilling Klager er medlem af og træner i det indklagede fitnesscenter.
 Klager har oplyst, at han flere gange har oplevet, at kvindelige ansatte hos det indklagede fitnesscenter er gået ind i mændenes omklædningsrum for at gøre rent uden varsel eller hensynstagen til, at klager og andre mænd, har været ved at klæde om.
Klager har for nævnet beskrevet en episode den 27. september 2020, hvor to kvindelige medarbejdere gik ind i mændenes omklædningsrum for at gøre rent.
Klager og andre mænd i omklædningsrummet valgte som følge deraf at lade være med at klæde om og gå hjem i træningstøj.
På et skilt uden for døren fremgik det, at der blev gjort rent mellem klokken 12.00 og 13.00. Klokken var på daværende tidspunkt 13.30.
 Klager har oplyst, at han har klaget over forholdet til det indklagede fitnesscenter fire til fem gange inden for et par måneder.
 Indklagede har for nævnet oplyst, at indklagede har modtaget følgende henvendelser fra klager:
 3.07 2019  Henvendelse vedrørende prisstigning  1.02 2020 - Klage over kvindernes påklædning  08.06.2020 - Omkring åbningen  16.06.2020 - Omkring kompensation  17.06.2020 - Omkring kompensation  17.06 2020  Spørgsmål vedrørende medlemskab  20.06.2020 - Klage omkring kvinders påklædning  24.07 2020 - Kvindelig rengøring i mændenes omklædning  9.08 2020 - Kvindelig rengøring i mændenes omklædning  19.08.2020 - Klage over kvindelig indgang i omklædningsrum  7.12 2020 - Nedlukning for anden gang Klagen blev modtaget i Ligebehandlingsnævnet den 27. september 2020.
 Klager har ikke fremsat krav om tilkendelse af et bestemt godtgørelsesbeløb.
Parternes bemærkninger Klager gør gældende, at han er blevet udsat for forskelsbehandling på grund af køn.
Der er tale om kønsdiskrimination, da det var blevet betragtet som seksuel chikane, såfremt det var to mandlige ansatte, der var gået ind i kvindernes omklædningsrum.
De mandlige ansatte må ikke bevæge sig ind i kvindernes omklædningsrum, når der er kvinder i omklædningsrummet.
 Uanset den indklagede virksomheds oplysning om, at de ser alvorligt på sagen, fortsætter de kvindelige ansatte dog med at krænke klagers og øvrige mænds privatliv.
 Samme problemstilling var til stede før Covid-19.
 Indklagede gør gældende, at der ikke er tale om kønsdiskrimination.
Det indklagede fitnesscenter har fastlagte procedurer i forbindelse med rengøring i omklædningsrummene blandt andet ved skiltning.
Derudover kan konkrete omstændigheder nødvendiggøre ekstra rengøring, der skal udføres straks, og hvor skiltning ikke altid er muligt.
Her er der ligeledes fastlagt en procedure.
På grund af Covid-19 er den indklagede virksomhed pålagt strenge krav til rengøring.
Dette har medført, at indklagede ikke kan sikre, at der er personale til rådighed af samme køn som i det respektive omklædningsrum.
Alle henvendelser fra klager er modtaget efter første nedlukning på grund af covid-19.
Klager er ikke blevet udsat for sexchikane, da det pågældende personales handlinger ikke har haft seksuelle undertoner.
Klager har selv oplyst, at personalet gik i gang med rengøring med det samme.
Indklagede vil undersøge klagers tidligere henvendelser og vil indskærpe vigtigheden af, at procedurerne omkring rengøring overholdes af personalet.
Indklagede arbejder på at tydeliggøre, at der er tale om rengøring af det modsatte køn.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særlig ufordelagtigt i forhold til personer af det andet køn, medmindre den pågældende bestemmelse, betingelse eller praksis er objektivt begrundet i et legitimt formål, og midlerne til at opfylde dette formål er hensigtsmæssige og nødvendige.
 Chikane betragtes som forskelsbehandling, når der udvises uønsket adfærd i relation til en persons køn med det formål eller den virkning at krænke en persons værdighed og skabe et truende, fjendtligt, nedværdigende, ydmygende eller ubehageligt klima.
 Der foreligger sexchikane, når der udvises enhver form for uønsket verbal, ikkeverbal eller fysisk adfærd med seksuelle undertoner i relation til en persons køn med det formål eller den virkning at krænke denne persons værdighed, navnlig ved at skabe et truende, fjendtligt, nedværdigende, ydmygende eller ubehageligt klima.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Klager har oplyst, at kvindelige ansatte i det indklagede fitnesscenter gik ind i mændenes omklædningsrum uden varsel for at gøre rent.
Dette skete, imens klager var ved at klæde om, og klager har desuden beskrevet en hændelse, hvor han valgte at lade være med at skifte tøj på grund af kvindelige ansattes tilstedeværelse i omklædningsrummet i forbindelse med rengøring.
 Klager har anført, at de mandlige medarbejdere i det indklagede fitnesscenter ikke må gøre rent i kvindernes omklædningsrum.
 Indklagede har oplyst, at skiltning i fitnesscentret viser, i hvilket tidsrum der vil ske rengøring af omklædningsrummet, og at rengøring uden for et oplyst tidsrum kan forekomme ved behov.
 Ligebehandlingsnævnet vurderer, at klager ikke har påvist faktiske omstændigheder, der giver anledning til at formode, at klager på grund af sit køn er blevet udsat for ringere behandling i ligestillingslovens forstand.
 Nævnet har lagt vægt på, at rengøringsbehovet i fitnesscentret medfører, at der bliver gjort rent i både mændenes- og kvindernes omklædningsrum.
 Der er desuden ikke oplysninger, der tyder på, at tilstedeværelsen af fitnesscentrets medarbejdere i de kønsopdelte omklædningsrum i oplyste tidsrum, hvor der er behov for rengøring, samt oplysningerne i sagen i øvrigt, er udtryk for chikane eller sexchikane i forbindelse med rengøringen af mændenes omklædningsrum.
 Oplysningen om, at rengøringen i et af klager beskrevet tilfælde fandt sted en halv time efter det oplyste tidsrum, kan ikke føre til et andet resultat.
 Klager får derfor ikke medhold i klagen.
Retsregler Afgørelsen er truffet efter følgende bestemmelser:
