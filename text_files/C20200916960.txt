 Vejledning til ansøgning om støtte fra ansøgningspuljen exitpakke til mennesker i prostitution.
Ansøgningsfrist den 15. juni 2020 kl. 12.00 INDHOLDSFORTEGNELSE 1 Indledning 2 Ansøgningspuljens formål 3 Ansøgerkreds 4 Målgruppe 5 Baggrund om ansøgningspuljen 6 Forventede resultater 7 Indhold i projektet/Partnerskab 8 Projektperiode 9 Tildelingskriterier og vurdering 10 Tilskudsberettigede udgifter 11 Ikke tilskudsberettigede udgifter 12 Udarbejdelse af budget 13 Ansøgningsfrist og -procedure 14 Statsstøtte 15 Bilagsoversigt 1 Indledning Som led i aftalen om udmøntning af reserven til foranstaltninger på social-, og sundheds og arbejds-markedsområdet for 2020-2023, er der afsat 48,9 mio. kr. til ansøgningspuljen Exitpakke til mennesker i prostitution.
Midlerne er fordelt på følgende måde: 2020: 6,6 mio. kr., 2021: 14,1 mio. kr., 2022: 14,11 mio. kr. og 2023: 14,1 mio. kr.
 Det forventes, at otte til ti projekter vil kunne opnå støtte fra ansøgningspuljen.
2 Ansøgningspuljens formål Ansøgningspuljens formål er at give mennesker i prostitution mulighed for at få rådgivning om alternativer til et liv i prostitution og eventuelt støtte til at forlade prostitution samt at give mennesker i prostitution rådgivning i relation til deres prostitutionserfaringer og eventuelt tilstødende problemer.
3 Ansøgerkreds Ansøgningspuljens ansøgerkreds er kommuner, der indgår i samarbejde med NGOer.
Kommuner kan vælge at etablere partnerskaber med flere kommuner, såfremt kravet om samarbejde med mindst én NGO overholdes.
 NGOer udgør civilsamfundsorganisationer, herunder private og frivillige organisationer, der er uafhængige af offentlige myndigheder.
4 Målgruppe Ansøgningspuljens målgruppe er danske såvel som udenlandske borgere over 18 år med lovligt ophold i Danmark, der er i prostitution og har sociale vanskeligheder som følge af prostitution.
Målgruppen dækker over både mænd og kvinder over 18 år.
 Borgere, der er potentielle ofre for menneskehandel er ikke del af målgruppen, og skal derfor henvises til tilbud til ofre for menneskehandel.
5 Baggrund om ansøgningspuljen Ansøgningspuljen er nedsat på baggrund af den seneste store kortlægning af prostitution fra 2011, hvor SFI estimerede antallet af mænd og kvinder i prostitution til at udgøre cirka 3.200 personer.
Estimatet dækker den synlige prostitution, og der er derfor et mørketal derudover.
Partierne er enige om at forbedre trivslen og reducere prostitutionsaktiviteter for udsatte personer i prostitution, hvorfor der er afsat midler til en exitpakke målrettet mennesker i prostitution, der ønsker at forlade prostitutionsmiljøet eller ønsker rådgivning i relation til deres prostitutionserfaringer og tilstødende problemer ved prostitution.
Indsatsen sker med udgangspunkt i de blandede erfaringer fra Exit Prostitution, hvortil der med aftalen om udmøntningen af satspuljen i 2012 blev afsat midler.
Efter gennemførelse af Exit Prostitution gennemførte SFI en evaluering, der blev offentliggjort i 2017 og er vedlagt i bilag.
Rapporten viser, at det er vigtigt med et godt samarbejde mellem kommunen, og de NGOer, der  arbejder med målgruppen.
6 Forventede resultater De forventede resultater for de støttede projekter er at forbedre trivslen og reducere prostitutionsaktiviteter for udsatte borgere i prostitution, der ønsker at forlade prostitutionsmiljøet eller ønsker rådgivning i relation til deres prostitution og tilstødende problemer.
7 Indhold i projektet/Partnerskab 7.1. Midler Der kan søges om støtte fra ansøgningspuljen til dækning af udgifter til en helhedsorienteret rådgivning og støtte, der etableres i et samarbejde mellem kommune og NGO eller mellem flere kommuner og NGOer.
Der kan ydes støtte til dækning af lønudgifter til projektledelse og rådgivning, herunder til eventuelt frikøb af nuværende medarbejdere.
Endvidere kan der søges om støtte til vidensopsamling og formidling af opnåede resultater mv.
 For en nærmere beskrivelse af tilskudsberettigede udgifter se vejledningens afsnit 10-11.
7.2. Projektunderstøttelse Socialstyrelsen vil i projektperioden tilbyde støtte til projekterne, herunder opkvalificering af projektets medarbejdere og opsamling af resultater og erfaringsudveksling.
 Socialstyrelsen vil samarbejde med projekterne om følgende:
 Opkvalificering af projektmedarbejdere om prostitution  Løbende dokumentation og monitorering af projekterne  Løbende opsamling af resultater på borgerniveau og organisationsniveau  Løbende indberetning af oplysninger om borgere, der modtager rådgivning eller støtte i projekterne  Løbende deltagelse og erfaringsudveksling på projektmøder om projekternes implementering, forankring og konkrete resultater.
8 Projektperiode Midlerne anvendes i perioden 1. september 2020 til 31. december 2023.
9 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Når ansøgningsskemaet udfyldes, skal ansøger beskrive nedenstående:
 Ad 1) Ansøgerkreds, formål, målgruppe og målsætninger:
 Det vil blive vurderet, om projektets ansøger, formål og målgruppe ligger inden for ansøgningspuljens ansøgerkreds, formål og målgruppe.
Til brug for vurderingen skal det beskrives, hvordan projektet har til formål at give mennesker i prostitution adgang til rådgivning om alternativer til et liv i prostitution og eventuelt støtte til at forlade prostitution gennem en målrettet og helhedsorienteret indsats samt rådgivning til borgere i relation til deres prostitutionserfaringer og tilstødende problemer.
Det er vigtigt, at det sandsynliggøres, at projektet medvirker til at fremme ansøgningspuljens formål.
Projektets målgruppe skal beskrives kort og præcist.
Beskrivelsen skal indeholde følgende oplysninger:
 Hvem der indgår i målgruppen.
Det skal beskrives, hvad der kendetegner de borgere, som indgår i målgruppen.
 Hvor mange fra målgruppen, der forventes at deltage i projektet.
Det er vigtigt, at der gives et realistisk bud på, hvor mange der indgår i projektet.
  Hvordan antallet af borgere fra målgruppen, der modtager tilbud i projektet opgøres? Det skal beskrives, hvordan antallet af deltagere opgøres.
 Det skal overvejes, om der er særlige kønsmæssige, aldersmæssige, handicap, etniske eller andre perspektiver, der skal tages højde for i projektet.
I så fald skal det beskrives.
 Projektet skal derudover kunne henvise borgere, der er potentielle ofre for menneskehandel, til tilbud til ofre for menneskehandel i regi af den nuværende handlingsplan til bekæmpelse af menneskehandel 2019-2021.
 Det vil endvidere blive vurderet, om ansøger har opstillet konkrete målsætninger på borgerniveau og organisatorisk niveau, og om målsætningerne har sammenhæng med de forventede resultater for ansøgningspuljen, som er opstillet i vejledningens afsnit 6.
Til brug for vurderingen skal der opstilles klare og præcise målsætninger på borgerniveau og organisatorisk niveau.
Målsætninger på borgerniveau og organisatorisk niveau skal afspejle de konkrete resultater eller forandringer, som projektet forventes at opnå i relation til borgerne og i samarbejdet mellem kommuner og NGOer, og det er således ikke tilstrækkeligt kun at opstille mål med fokus på gennemførelse af aktiviteter.
 Ad 2) Projektets indsats og metode eller tilgang:
 Det vil blive vurderet, om projektets indsats og metode eller tilgang bidrager til opfyldelse af projektets formål og målsætninger.
Til brug for vurderingen skal den planlagte indsats og metode eller tilgang være klart beskrevet, herunder sammenhængen mellem valgte indsats og metode/tilgang og projektets formål og målsætninger.
Der skal være redegjort for valget af metoder og tilgange i projektet.
 Det vil indgå i vurderingen, om det er sandsynliggjort, at den beskrevne indsats og metode eller tilgang vil føre til opfyldelse af projektets formål og opstillede målsætninger.
 I afsnit 7.2. er oplyst, hvilke opgaver, som Socialstyrelsen har planlagt at varetage i projektperioden i samarbejde med de ansøgere, der opnår støtte fra ansøgningspuljen.
 Ad 3) Faglige krav:
Det vil blive vurderet, om projektet samarbejder med relevante NGOer om indsatsen til borgere, og at der beskrives en helhedsorienteret indsats, rådgivning og støtte til målgruppen.
Det skal beskrives, hvordan indsatsen indpasses i og eventuelt supplerer kommunens eksisterende rådgivning og støtte.
 Rådgivning og støtten skal være tydeligt beskrevet, herunder rådgivning i forhold til borgere, der ønsker rådgivning om tilstødende problemer ved prostitution, som fx psykiske problemstillinger, social udsathed, gæld og stofmisbrug.
 Det vil blive vurderet om rådgivningen og støtten varetages af medarbejdere med relevante kompetencer til at arbejde med målgruppen, og om indsatsen er baseret  på relevante metoder og tilgange.
 Ad 4) Organisatoriske krav:
 Det vil blive vurderet, om projektets organisering er fyldestgørende beskrevet.
Til brug for vurderingen skal projektets organisering og ledelse beskrives, herunder projektets organisationsstruktur og opgavefordeling.
Dette kan f.eks. gøres ved en beskrivelse af den organisatoriske placering af indsatsen, projektets medarbejdere og deres faglige baggrund, opgavefordeling mv.
Der skal endvidere foreligge en tidsplan for planlagte aktiviteter.
Tids- og aktivitetsplan kan vedlægges i bilag til ansøgningen.
 Samarbejdet skal være tydeligt beskrevet mellem kommune og relevant NGO, herunder beskrivelse af eventuelt partnerskab mellem flere kommuner og NGOer.
 Såfremt ansøger opnår støtte fra projektet, forpligtes ansøger sammen med de øvrige projekter til at samarbejde med Socialstyrelsen, og der vil være krav til, at projekterne bidrager med data om målgruppen og opnåede resultater til brug for den samlede vidensopsamling, som Socialstyrelsen gennemfører.
 Socialstyrelsens opgaver i den anledning er nærmere beskrevet i afsnit 7.
 Øvrigt:
Det skal oplyses, hvis der er en økonomisk interesse mellem ansøger og projektets samarbejdspartnere.
Dette vil eksempelvis være tilfældet, hvis der er personsammenfald mellem projektets medarbejdere og leverandører.
 Ad 5) Budget:
Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførsel.
Budgettet skal indtastes i Excel-dokumentet Budgetskema, som ligger på ansøgningspuljens side på Socialstyrelsens hjemmeside.
Ved indsendelse af ansøgningen vedhæftes budgetskemaet.
 Krav til budgettet m.m. er yderligere beskrevet i vejledningens afsnit 10-12.
 Ad 6) Sammenhæng:
 Det vil blive vurderet, om der er sammenhæng mellem projektets formål, målgruppe, målsætninger, organisering, indsatser, tilgange eller metoder, tidsplan samt budget.
 Vurderingen foretages på baggrund af ansøgers samlede beskrivelse af projektet under ovenstående tildelingskriterier.
10 Tilskudsberettigede udgifter Ansøger skal udvise sparsommelighed ved fastlæggelse af niveauerne i budgetposterne.
Projektets udgifter skal anføres under specifikke budgetposter i budgettet.
 Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til aflønning af medarbejdere i projektet, herunder eventuelt frikøb af organisationens medarbejdere.
Lønudgifter skal budgetteres med antal timer og sats pr. time.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i overenskomster for arbejdet på området.
Yderligere information kan fås ved henvendelse til de relevante fagforeninger.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
 2. Udgifter til honorarer til konsulenter.
 3. Udgifter til aktiviteter, målrettet målgruppen af borgere.
 4. Udgifter til kompetenceudvikling af medarbejdere, herunder eventuelt frivillige.
 5. Udgifter til formidling.
 6. Udgifter til lokaler.
 7. Udgifter til Småanskaffelser, herunder kontorhold.
 8. Udgifter til mindre materielanskaffelser indtil 50.000 kr. pr. projektår (f.eks. indkøb af udstyr, køkkenmaskiner eller andet inventar). Såfremt der søges om tilskud til materielanskaffelser, skal formålet med anskaffelsen fremgå af ansøgningen eller i en note til budgettet.
9. Udgifter til revisor.
Der kan løbende afholdes udgifter til revisor.
 10. Lovpligtige forsikringer, herunder arbejdsskadeforsikringer.
11. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 12. Udgifter til offentlig transport.
11 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materielanskaffelser for over 50.000 kr. pr. projektår.
 2. Køb af fast ejendom.
 3. Anlægsudgifter herunder ombygning og renovering.
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
 7. Generelle uddannelses- og kursusaktiviteter for frivillige.
 8. Aktiviteter eller tilsvarende til personer uden lovligt ophold.
 9. Projekter forankret i udlandet samt Grønland og Færøerne.
12 Udarbejdelse af budget Budgettet skal være realistisk, sparsommeligt og leve op til de krav, der er til udgiftstyper og niveauer.
Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter i forhold til det ansøgte projekt.
Indholdet af den enkelte aktivitet og forudsætningerne for udgiftens størrelse skal fremgå af ansøgningen.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse Krav til budgettet Udgifter skal specificeres i budgettet.
Udgifter kan ikke samles i overordnede budgetposter som over-head, administrationsbidrag og diverse.
Der kan ikke budgetteres med uforudsete udgifter.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis udgifterne har en klar tilknytning til projektet.
Periodiserede budgetter Udgifterne skal periodiseres, således at udgiften budgetteres i den måned, den forventes afholdt.
Hvis der f.eks. er en ansat projektleder i projektet, opgøres lønnen, som den afholdes, én gang om måneden.
Gennemsnitstal kan således ikke anvendes.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
Noter til budgettet Ved behov skal der udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
Moms Kommuner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
13 Ansøgningsfrist og -procedure Ansøgningsfristen er den 15. juni 2020 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen ultimo august 2020.
Socialfaglige spørgsmål kan stilles til Mogens Holm Sørensen på e-mail mohs@socialstyrelsen.dk eller til Julia Weissenbach på e-mail juw@socialstyrelsen.dk Spørgsmål om administration af ansøgningspuljen kan stilles til Christine Høstbo på e-mail chos@socialstyrelsen.dk Tekniske spørgsmål om ansøgningsprocessen kan sendes til tilskudsforvaltning@socialstyrelsen.dk.
Ansøgningen skal udarbejdes i det medfølgende ansøgningsskema i Word og indsendes i PDF-format via den digitale løsning, som Socialstyrelsen stiller til rådighed på www.socialstyrelsen.dk.
For yderligere information om ansøgningsprocessen henvises til vejledningen herom på socialstyrelsens hjemmeside.
Der sendes en kvittering, når Socialstyrelsen har modtaget ansøgningen.
Bilag til ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag med tids- og aktivitetsplan for projektet kan  vedlægges ansøgningen. Øvrige bilag, som fremsendes, vil ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
 Tekniske problemer i forbindelse med indsendelse af ansøgning.
 Hvis der opleves it-tekniske problemer i forbindelse med indsendelse af ansøgning til puljen, skal Tilskudsforvaltning kontaktes via telefon eller via mail tilskudsforvaltning@socialstyrelsen.dk inden ansøgningsfristens udløb samt kunne fremvise dokumentation for det it-tekniske problem, for at ansøgningen kan komme i betragtning.
 I særlige tilfælde, hvor Tilskudsforvaltning kontaktes efter fristens udløb med it-tekniske problemer, skal ansøger indsende dokumentation for, at ansøgningen er forsøgt indsendt rettidigt inden ansøgningsfristens udløb samt dokumentation for, at ansøger har haft it-tekniske problemer (som minimum i form af et screen dump af fejlmeddelelsen med synlig dato og klokkeslæt). Henvendelser, som modtages senere end 48 timer efter ansøgningsfristen, vil ikke komme i betragtning.
14 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
15  Bilagsoversigt Bilag: Evaluering af Exit Prostitution-, udarbejdet af SFI og offentliggjort af Socialstyrelsen 2017.
Socialstyrelsen, den 27. marts 2020 Birgitte Anker / Anna Jin Rolfgaard 1 Beløbet er afrundet.
