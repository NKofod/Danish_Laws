Beretning afgivet af Transport-, Bygnings- og Boligudvalget den 23. marts 2017 Beretning om transport-, bygnings- og boligminister Ole Birk Olesens manglende orientering i sagen om PostNord Danmark 1. Udvalgsarbejdet Baggrunden for beretningen er postforligskredsens utilfredshed med transport-, bygnings- og boligministerens manglende orientering i sagen om de økonomiske udfordringer for PostNord Danmark.
Møder Udvalget har behandlet beretningen i 1 møde.
2. Politiske bemærkninger Et flertal i udvalget (S, DF, EL, RV og SF) kritiserer kraftigt transport-, bygnings- og boligminister Ole Birk Olesen for manglende orientering af postforligskredsen i sagen om de økonomiske udfordringer for PostNord Danmark.
Flertallet bemærker, at den manglende orientering fra transport-, bygnings- og boligministeren af postforligskredsen vedrører behovet for en ekstern kapitaltilførsel til PostNord Danmark.
En oplysning, ministeren fik på et møde med PostNord den 19. december 2016.
 S, DF, EL, RV og SF udtaler på den baggrund sin skarpe kritik af ministeren og påpeger, at ministerens manglende orientering af postforligskredsen kan have sat den politiske proces vedrørende PostNord Danmarks økonomiske udfordringer tilbage.
S, DF, EL, RV og SF noterer sig ministerens beklagelse af forløbet samt det forhold, at den koordinerende rolle nu er flyttet til Finansministeriet.
Flertallet imødeser, at transport-, bygnings- og boligministeren i fremtiden orienterer de relevante ordførere i passende og videre omfang og i det tempo, relevante oplysninger tilgår ministeriet.
 Enhedslistens medlemmer bemærker særskilt, at EL bakker op om kritikken, men gør for god ordens skyld opmærksom på, at Enhedslisten står uden for postforligskredsen.
 P.u.v.
