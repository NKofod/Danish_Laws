Kendelse fra Pressenævnet i sag nr.  

 38/2001 [K] har klaget til Pressenævnet over en artikel  

 bragt i Politiken den 18. marts 2001, idet han mener, at god presseskik er  

 tilsidesat.
 Af artiklen med overskriften "Kærlighed ved  

 første klik" fremgår, at:
"[Måske ku' vi] En mail fra en pige gik  

 forkert i byen og landede hos en ung mand på jagt efter en  

 kæreste.
Og så var net-flirten i gang.
At være ensom er patetisk, men at være single  

 er luftigt og storbyagtigt.
Man lever det frie liv.
Eller gør man? Med en konstant fornemmelse af, at der mangler noget i  

 tilværelsen, begynder man at lede.
Man kigger potentielle partnere dybt  

 i øjnene, når man passerer dem på gaden, for hvad nu hvis  

 det var kærlighed ved første blik, og man bare gik og havde  

 travlt med at tælle stregerne i fortovet.
Man er på vagt over for  

 hver en lille sprække af samhørighed med det modsatte  

 køn.
Eller det samme køn, for den sags skyld.
Vi lever jo i et  

 moderne samfund.
Men kærligheden kommer, når man mindst venter  

 den.
Sådan var det også en vinteraften i København for et  

 års tid siden.
Jeg surfede på nettet og brugte gerne nattetimerne  

 til det.
Så var der i det mindste fred for alle de piger, jeg alligevel  

 ikke kunne få. (Selvynk luner i en kold tid.) Jeg ville tjekke min  

 mail, og minsandten om der ikke, var mail fra en pige.
Katrine hed hun.
Mærkeligt, for jeg var ikke meldt  

 til noget dating halløj, og jeg kendte ikke nogen, der hed  Katrine.  

 Jeg åbnede mailen, og til min store overraskelse var det en lang  

 sørgmodig klagesang over, at jeg var rejst til Beograd, og at vores  

 forhold var gået itu.
Med stor nysgerrighed læste jeg om de  

 problemer, vi havde haft i mit tilsyneladende ulykkelige forhold til denne  

  Katrine.
Første kontakt Jeg blev rørt af mailen, men måtte jo indse,  

 at cyber-Per havde leveret posten i den forkerte mailbox.
Men hun virkede  

 sød og spontan, denne  Katrine.
Lidt naiv og lidt ung måske, men  

 det var ikke til at vide, for hele mailen var baseret på  

 følelser og ikke på handlinger eller beskrivelser, der kunne  

 afsløre, hvor gammel hun var.
Men hun havde i hvert fald slået  

 op med en [K], som ikke var mig, og nu fortrød hun den brutale  

 måde det hele var endt på.
Jeg skrev tilbage til hende, at jeg selvfølgelig  

 blev glad for at få post, men at hun nok havde skrevet til en forkert  

 adresse.
Jeg gav hende et par opmuntrende ord med på vejen og  

 håbede, at det ville hjælpe til at læge et  

 sønderrevet pigehjerte.
Jeg gav hende ikke nogle informationer om mig  

 selv i mailen, men sendte den af sted.
Og tænkte på  Katrine  

  hele næste dag.
Hvem var hun? Jeg kunne ikke vente med at tjekke min mail, og  

 sørme om ikke der var bingo.
En rar lille mail, hvor hun takkede for  

 de søde ord.
Hun responderede på min lille analyse af hendes  

 brud med den mystiske [K], men syntes, at det hele var lidt underligt, fordi  

 hun jo ikke vidste, om hun skrev til en på 13 eller 73 år.
Men  

 så blev hendes mail pludselig spændende.
Med slet skjult henblik  

 på videre korrespondance beskrev hun sig selv.
Hun var 23 år,  

 studerede i Århus, var halvt koreaner og halvt europæer.
Lille,  

 men ikke spinkel, og hun fik tit at vide, at hun så godt ud.
Søde ord Jeg var ved at eksplodere.
Mit smil flækkede mit  

 ansigt, og jeg trådte ind i det, der skulle vise sig at blive mit livs  

 mail-flirt.
Vi skrev til hinanden tre til seks gange om dagen.
Ikke noget  

 kinky stuff, men søde ord og tanker.
Vi udnyttede anonymiteten til at  

 blive meget personlige meget hurtigt, og tanken om at skulle mødes  

 hang efter enhver mail - som fint, lyserødt candy floss hænger i  

 håret på børn, der absolut vil spise sukker i modvind.
Jeg er selv 25 år og kunne fornemme, at vi virkelig  

 klikkede, for nu at bruge et relevant udtryk.
Hun passede perfekt på  

 min forestilling om en kommende kæreste, både hendes sind og den  

 måde hun beskrev sig selv på.
Men jeg vidste stadigvæk  

 ikke, hvordan hun rent faktisk så ud.
Jeg savnede at se hendes smil i  

 virkeligheden og røre de bryster, som hun tvetydigt hentydede til i  

 vores godnatmails.
Med feminin snilde havde hun lokket mig til at maile et  

 billede af mig selv, og heldigvis blev hun positivt overrasket.
Men jeg  

 måtte stadig "vente med at se varen", til vi skulle  

 mødes, hvis vi altså skulle det.
Men nu da vi havde holdt en  

 erotisk sikkerhedsafstand i vores mails for ikke at gøre et virkeligt  

 møde til et anti-klimaks, så skulle fanden da stå i ikke  

 at tage sig sammen til at transportere sig fra København til  

 Århus.
Halvblind date Selve idéen om en halvblind date var  

 frygtindgydende.
Især  Katrine havde svært ved det, for hun havde  

 hørt om en veninde, der engang skulle gå blind date.
Da fyren  

 så kom ind i baren som aftalt, så han på pigen og  

 ændrede sit ansigtsudtryk radikalt.
Lettere nervøst gik han over  

 til pigen og præsenterede sig som datens ven, der sådan set bare  

 var taget herhen for at fortælle, at hendes date Søren var  

 blevet syg og ikke kunne komme.
Pigen var selvfølgelig  

 sønderknust over ydmygelsen, og den frygt havde  Katrine arvet i en  

 lidt afdæmpet form.
Men vi udvekslede telefonnumre og skrev alligevel et par  

 krampe-mails for at bevare spændingen.
Som den store kujon jeg er, lod  

 jeg hende ringe til mig.
Da mobilen ringede, tog jeg den som jeg plejer, og  

 så blev der stille.
Pause. "Hallo". Stadig pause: "Gud,  

 lyder du sår´n", sagde en pige med en accent, der ville være  

 en Malmros-film værdig.
Men det var OK.
Hun havde forberedt mig  

 på, at hun talte ret århusiansk.
Da hun var kommet sig over, at min stemme ikke var lige  

 så dyb som mit sind, fik vi aftalt at mødes i turtelduernes  

 Valhalla: biografen.
Jeg havde noget arbejde i Århus, og vi skulle  

 mødes kl. 17.30 for at se den nye Woody Allen film  

 "Celebrity" kl. 19.00. Inden da skulle vi lige have en  

 her-sidder-vi-så-drink på en café. Alt i al et klassisk  

 setup.
Mødet Jeg var for en gangs skyld i god tid og følte mig  

 ikke specielt nervøs (tak for sjussen,  Kasper). Vi skulle  

 mødes om fem minutter, og jeg gik ind i biografen for at læse  

 lidt om de nye film.
Da klokken blev 17.30, begyndte nerverne at melde sig, og  

 det blev ikke bedre af, at hun var forsinket.
Jeg kiggede jævnligt ud  

 mod gaden for at se, om hun stod der, men hun var der ikke. Åh nej.  

 Brændt.
Typisk.
Da jeg havde ventet lidt mere, besluttede jeg mig for  

 at gå ud på gaden for at spejde.
Men så langt nåede jeg slet ikke.
For inde i  

 en krog stod en lille, mørkhåret, koreansk pige.
Hun læste  

 også om de nye film, men kunne åbenbart mærke, at jeg  

 så på hende.
Hun så tilbage, og jeg gik over mod hende.
Vi  

 smilte begge to nervøst, og jeg spurgte: "Er du  Katrine"?  

 "Ja". "Nu skal du høre. [X] er blevet syg, så han  

 har sendt mig herhen for at aflyse jeres date", sagde jeg med hendes  

 halvkomiske fobi i baghovedet.
Nu stod jeg med en halvkoreansk saltstøtte foran  

 mig.
Hun fremstammede et "Ok". Jeg havde ikke lige regnet med, at  

 joken ville have en så effektiv virkning, så jeg bekendte hurtigt  

 kulør og fortalte, at jeg var mig.
Altså den rigtige (X). Ham  

 fra Cyberspace.
Hun kastede sig om halsen på mig og sagde, at hun var  

 glad for at se mig.
Lige efter bogen Det kunne jeg kun gengælde, for hun var en  

 fræk lille sag.
Lige efter bogen.
Fuldstændig som hun havde sagt.  

 Ingen make-up eller billige tricks, men en helt igennem naturlig pige.
Vi gik  

 på café og snakkede godt sammen, hvorefter vi gik i biffen og  

 så en af de få Woody Allen-film, der ikke virker.
 Desværre kom filmen til at afspejle resten af daten,  

 for det viste sig, at vi trods alt ikke havde kemi til at gå videre.  

 Ingen af os nævnte rigtig noget om at mødes igen.
Vi skrev stadig lidt sammen efter da.
Det sidste jeg  

 hørte fra hende var, at hun igen var blevet uvenner med den anden (K),  

 der flyttede til Beograd.
Hun havde sendt en tak-for-sidst mail til mig, og  

 beskrev både de gode og de dårlige følelser, hun havde i  

 forbindelse med et eventuelt forhold.
Desværre gentog historien sig, for den mail blev  

 fejlagtigt sendt til den forkerte (K) i Beograd.
Han syntes retfærdigt  

 nok ikke, at han havde brug for en analyse af ex-kærestens  

 dating-oplevelser.
 I dag har  Katrine en kæreste, og jeg er stadig  

 single, men skulle der være en sød pige, der har lyst til at  

 fejladressere sit hjerte, så står min postkasse åben.
(X)" Klageren har indledningsvis anført, at artiklen  

 krænker det grundlæggende synspunkt fremsat i de vejledende  

 regler for god presseskik, nemlig at medierne bør anerkende hensynet  

 til den enkelte borgers krav på respekt for den personlige integritet  

 og privatlivets fred og til behovet for beskyttelse mod ubeføjet  

 krænkelse.
Endvidere krænker den pågældende artikel  

 pkt.
A, litra 3 og pkt.
B, litra 1, i de vejledende regler for god  

 presseskik.
Klageren har nærmere anført, at artiklen er i  

 strid med god presseskik, idet den indeholder oplysninger af privat karakter  

 vedrørende forholdet mellem ham og den i artiklen omtalte kvinde,  

  Katrine, ligesom han ikke blev adviseret om artiklen forud for dens  

 offentliggørelse.
Klager har i den forbindelse henvist til  

 følgende konkrete passager i artiklen:
1) "Jeg åbnede mailen, og til min store  

 overraskelse var det en lang sørgmodig klagesang over, at jeg var  

 rejst til Beograd, og at vores forhold var gået itu.
Med stor  

 nysgerrighed læste jeg om de problemer, vi havde haft i mit  

 tilsyneladende ulykkelige forhold til denne  Katrine." 2) "Men hun havde i hvert fald slået op med en  

 som ikke var mig, og nu fortrød hun den brutale måde det  

 hele var endt på." 3) "Hun responderede på min lille analyse af  

 hendes brud med den mystiske [K]." 4) "Det sidste jeg hørte fra hende var, at hun  

 igen var blevet uvenner med den anden [K], der flyttede til  

 Beograd." 5) "Desværre gentog historien sig, for den mail  

 blev fejlagtigt sendt til den forkerte [K] i Beograd.
Hans syntes nok ikke,  

 at han havde brug for en analyse af ex-kærestens  

 dating-oplevelser." 6) "Hun var 23 år, studerede i Århus, var  

 halvt koreaner og halvt europæer.
Lille, men ikke spinkel, og hun fik  

 tit at vide, at hun så godt ud." Klager har anført, at disse konkrete beskrivelser  

 af et "ulykkeligt" forhold, et "brutalt" brud samt af, at  

 klager og  Katrine "igen er blevet uvenner" ganske enkelt er  

 skandaløse, idet en udenforstående tredjeperson offentligt  

 beskriver og vurderer et menneskes private kærlighedsliv.  

 Sidstnævnte citat medvirker til at identificere klager.
Klageren har endvidere anført, at han  

 usløret er blevet inddraget i en lettere ulækker og lummer  

 artikel uden, at han på nogen måde har haft mulighed for at  

 undgå dette.
Der er ikke tale om en rettidig sløring, blot fordi  

 kun klagers fornavn er nævnt.
Læsere med blot et minimum af  

 kendskab til klager vil uomtvisteligt kunne identificere klager som  

 "[K]".
Klageren har særligt til støtte for dette  

 synspunkt gjort gældende, at det foruden oplysningen om hans  

 fornavn omtales, at hans normale residens er Århus, at  

 han midlertidigt har opholdt sig i Beograd, samt at han tidligere har  

 haft et forhold til kvinden  Katrine, hvis personlige karakteristika er mere  

 indgående beskrevet i artiklen.
Klageren har i den forbindelse  

 fremhævet, at kun ganske få danskere opholdt sig i Beograd  

 på det tidspunkt, hvor klager opholdt sig dér.
Stednavnet  

 Beograd identificerer utvetydigt klager i dennes videste omgangskreds, og  

 bladet burde derfor have erstattet dette stednavn med et arbitrært i  

 beskyttelsen af klagers privatliv.
Bladet har da også efter indgivelse  

 af klagen over for klager i et brev erkendt, at klager har ganske ret i, at  

 det er muligt at identificere ham ud fra de faktuelle oplysninger, der findes  

 i artiklen.
Klageren har yderligere anført, at han er blevet  

 identificeret af et antal personer, med hvem han har - ikke personlige - men  

 professionelt sociale relationer, og som ikke i forvejen kendte dette kapitel  

 i klagers liv.
Selvom enkelte af disse personer i forvejen var vidende om  

 forholdets ophør, havde de intet indblik i, at forholdet angiveligt  

 skulle have været "ulykkeligt", eller at bruddet skulle have  

 været "brutalt".
 Klageren har herudover anført, at der ikke i  

 artiklen som af bladet anført videregives et neutralt indtryk af et  

 brud, og at det af bladet anførte i relation til, hvilke personlige  

 detaljer bladet har afstået fra at videregive, må anses for  

 useriøst.
 Klageren har i relation til bladets tilbud om en  

 beklagelse i bladet anført, at det ikke er klagerens primære  

 hensigt med klagen at få en sådan beklagelse af den  

 åbenlyse grund, at han ikke ønsker mere publicitet omkring et  

 forhold, han ikke mener burde have været offentliggjort overhovedet.  

 Formålet med sagen er derimod at sikre bladets opmærksomhed  

 på dets manglende beskyttelse af private menneskers private liv.
Klageren har sammenfattende anført, at det er  

 grænseoverskridende, personligt krænkende og nedværdigende  

 at få sit kærlighedsliv beskrevet i bladet på en  

 måde, som gør mennesker i hans videste omgangskreds i stand til  

 at identificere ham.
Bladet kunne med største lethed have  

 sløret de impliceredes identitet og således ikke voldt skade  

 på disses personlige anseelse eller ret til privatliv.
Bladet har anført, at artiklen ikke var en  

 nyhedsartikel, men derimod et essay skrevet af en freelanceskribent.
Artiklen  

 har på ingen måde kunne krænke klager.
Ingen, der ikke  

 kendte klager, ville kunne identificere ham på oplysningerne om navn og  

 Beograd, og de få, der måtte kunne genkende ham via beskrivelsen  

 af den tidligere kæreste, var i sagens natur i forvejen bekendt med  

 bruddet.
Selv om det ikke skulle være tilfældet, så  

 fremkommer der i de få oplysninger om pigens fortælling til  

 artiklens forfatter intet om bruddet, der kan være krænkende for  

 klager.
I artiklen videregives et neutralt indtryk af et brud, som opleves  

 mange gange hver dag.
Det skal i den forbindelse fremhæves, at der ikke  

 som anført af klager står et "ulykkeligt forhold", men  

 et "tilsyneladende ulykkeligt forhold" - sådan som  

 artikelforfatteren udlægger det.
Brugen af ordet "brutal" i  

 forbindelse med bruddet er igen forfatterens udlægning af pigens  

 oplevelse - ikke en konkret konstatering.
 Bladet har endvidere gjort gældende, at klager ikke  

 - som hævdet - i artiklen identificeres som en person med hjemsted i  

 Århus.
 Bladet har herudover anført, at hele plottet med  

 artiklen har været - med udgangspunkt i den fejlsendte mail - at  

 beskrive mødet med pigen fra Århus, og derfor har forfatteren  

 kun taget de helt nødvendige oplysninger om klager med i artiklen.  

 Forfatteren har således helt afstået fra at videregive de  

 personlige detaljer om klager, som faktisk stod i den famøse  

 fejl-mail.
Bladet har endelig anført, at man over for klageren  

 har erkendt, at det havde været muligt uden større besvær  

 at sløre klagerens identitet og har beklaget, at dette ikke skete.  

 Bladet har samtidig tilbudt at bringe en beklagelse i avisen.
Dette tilbud  

 har klager afvist.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Kirsten Dyregaard.
 Pressenævnet udtaler:
Pressenævnet finder, at det på baggrund af de  

 i artiklen indeholdte oplysninger ikke kan udelukkes, at det er muligt for  

 personer med et vist kendskab til klageren at identificere ham som den i  

 artiklen omtalte person.
Nævnet er i øvrigt enig i, at bladet  

 uden større besvær kunne have foretaget en bedre sløring  

 af klagers identitet, således at det ikke var muligt genkende  

 pågældende.
Nævnet finder dog ikke grundlag for at udtale  

 kritik af bladets undladelse heraf.
 Pressenævnet finder ikke, at de i artiklen  

 indeholdte oplysninger om klager og dennes forhold til og  

 efterfølgende brud med den i artiklen omtalte kvinde har en  

 sådan privat karakter, at bladet har tilsidesat god presseskik ved  

 offentliggørelsen af artiklen.
 Afsagt den 15. august 2001.
