Fremsat den 26. november 2009 af fødevareministeren (Eva Kjer Hansen) Forslag til Lov om ændring af lov om jordfordeling og offentligt køb og salg af fast ejendom til jordbrugsmæssige formål m.m. (jordfordelingsloven) og lov om påligningen af indkomstskat til staten (ligningsloven) (Forenkling af kendelsessystemet ved jordfordelinger m.v.) § 1 I lov nr. 535 af 24. juni 2005 om jordfordeling og offentligt køb og salg af fast ejendom til jordbrugsmæssige formål m.m. (jordfordelingsloven), som ændret ved § 4 i lov nr. 536 af 24. juni 2005, § 65 i lov nr. 538 af 8. juni 2006, § 1 i lov nr. 1553 af 20. december 2006 og § 54 i lov nr. 1336 af 19. december 2008, foretages følgende ændringer:
 1. I § 2, stk. 1 , ændres »§§ 2-9« til: »§§ 2-4 og 6-9«.
 2. § 2, stk. 2-4, affattes således:
»Stk. 2. Ministeren nedsætter en jordfordelingskommission i hvert af de områder, der dækkes af en jordbrugskommission.
Jordfordelingskommissionen består af 7 medlemmer.
For hvert medlem udpeges en suppleant.
Stk. 3. Formanden skal være dommer. Ét medlem, der er kyndig i vurdering af landbrugsejendomme og repræsenterer realkredit- og pengeinstitutter, udpeges efter indstilling fra økonomi- og erhvervsministeren.
De øvrige 5 medlemmer er medlemmerne af områdets jordbrugskommission.
Stk. 4. Sager om jordfordeling behandles af jordfordelingskommissionerne og ministeren for fødevarer, landbrug og fiskeri eller den, ministeren bemyndiger dertil.
Anmodning om rejsning af en jordfordelingssag indgives til ministeren eller den, ministeren bemyndiger dertil.« 3. I § 2 indsættes som stk. 5:
»Stk. 5. Ministeren eller den, ministeren bemyndiger dertil, stiller sekretariatsbistand til rådighed for jordfordelingskommissionerne.
Ministeren fastsætter regler om jordfordelingskommissionernes virksomhed, sekretariatsbetjening af jordfordelingskommissionerne og om gennemførelse af jordfordelingssager.« 4. § 3, stk. 1, affattes således:
»Ministeren for fødevarer, landbrug og fiskeri eller den, ministeren bemyndiger dertil, kan beslutte, at der på grundlag af en anmodning efter § 2, stk. 4, skal udarbejdes en plan for en hensigtsmæssig jordfordeling inden for et fastlagt område.« 5. I § 3, stk. 2 , ændres »Direktoratet indkalder« til: »Ministeren eller den, ministeren bemyndiger dertil, kan indkalde«.
 6. I § 3 ophæves stk. 3 og 4.
 7. I § 3, stk. 5, der bliver til stk. 3, ændres »Direktoratet« til: »Ministeren eller den, ministeren bemyndiger dertil,«.
 8. § 4, stk. 1, affattes således:
»§ 4 . Den samlede jordfordelingsplan forelægges på et offentligt møde, hvor jordfordelingskommissionen afgør, om planen kan godkendes.
Lodsejere, panthavere og berettigede i henhold til leje- eller forpagtningskontrakter underrettes af jordfordelingskommissionen ved brev med 14 dages varsel om tid og sted for mødet, hvori kendelse, jf. stk. 4, afsiges.
Med samme varsel sker der indkaldelse i Statstidende og dagspressen af alle rettighedshavere i ejendommene.« 9. I § 4, stk. 2-4 , ændres »Jordbrugskommissionen« til: »Jordfordelingskommissionen«.
 10. I § 4, stk. 2, § 23, stk. 5 og to steder i § 23, stk. 2 , ændres »jordbrugskommissionen« til: »jordfordelingskommissionen«.
 11. I § 4, stk. 4, og § 7, stk. 1 , ændres »Den udvidede jordbrugskommission« til: »Jordfordelingskommissionen«.
 12. I § 4, stk. 4 , udgår »foreløbig«.
 13. I § 4 stk. 5 , ændres »Jordbrugskommissionens« til: »Jordfordelingskommissionens«.
 14. I § 4, stk. 5 , udgår »foreløbige« og », indtil den endelige kendelse tinglyses«.
 15. § 5 ophæves.
 16. I § 6, stk. 1, 1. pkt. , indsættes efter »den udvidede jordbrugskommission«: », jf. dog § 8«.
 17. I § 6, stk. 1-3, § 7, stk. 2 , og § 27, stk. 2 , og to steder i § 6, stk. 4 , ændres »den udvidede jordbrugskommission« til: »jordfordelingskommissionen«.
 18. § 8 affattes således:
»§ 8.  Såfremt jordfordelingen ikke kan noteres i matriklen eller tinglyses, afsiger jordfordelingskommissionen tillæg til kendelse, som sikrer at dette sker.
Såfremt en panthaver efter kendelsesmødet modsætter sig, at et areal udgår af pantet, eller en lodsejer gør indsigelse mod regulering af kontante vederlag eller mod fordeling af skatter og afgifter m.v., tager jordfordelingskommissionen stilling hertil ved tillægskendelse, som har samme retsvirkning som kendelse, jf. § 4, stk. 4.
Stk. 2. Formanden for jordfordelingskommissionen beslutter, om spørgsmål i henhold til stk. 1 skal behandles af jordfordelingskommissionen, og i givet fald om spørgsmålene kan behandles af formanden på jordfordelingskommissionens vegne.« 19. § 9, stk. 2 , ophæves.
 20. I § 12, stk. 3, nr. 5 , udgår »erhververen opfylder betingelserne i §§ 12 og 13 i lov om landbrugsejendomme og«.
 21. I § 23, stk. 2 , ændres »§§ 2-6« til: »§§ 2-4, 6 og 8«.
 22. I § 23, stk. 5 , udgår », herunder af de tiltrædende medlemmer,«.
 23. I § 25, stk. 1 , indsættes efter »jordbrugskommissionerne,«: »jordfordelingskommissionerne,«.
 24. I § 26 udgår »Direktoratet for Fødevareerhvervs«.
 25. I § 26 ændres »§ 2, stk. 4, og § 3, stk. 2-5« til: »§ 2, stk. 5, og § 3«.
 26. I § 27, stk. 2 , ændres »§§ 4-6 og 8« til: »§§ 4, 6 og 8«.
 27. I § 27, stk. 3 , ændres »§ 25, stk. 1,« til: »stk. 1,«.
§ 2 I lov om påligningen af indkomstskat til staten (ligningsloven), jf. lovbekendtgørelse nr. 176 af 11. marts 2009, som ændret senest ved § 12 i lov nr. 525 af 12. juni 2009, foretages følgende ændring:
 1. § 7F, stk. 1, nr. 6, ophæves.
§ 3 Stk. 1. Loven træder i kraft den 1. juli 2010 og har virkning for jordfordelingssager, hvor anmodning om rejsning af en jordfordelingssag er modtaget efter lovens ikrafttræden.
 Stk. 2. Skattefrihed for tilskud efter ligningslovens § 7 F, stk. 1, nr. 6, i lovbekendtgørelse nr. 176 af 11. marts 2009 bevares for tilskud meddelt i tilsagn forud for lovens ikrafttræden.
Bemærkninger til lovforslaget 1. Indledning Lovforslaget fremsættes med henblik på ændring af lov nr. 535 af 24. juni 2005 om jordfordeling og offentligt køb og salg af fast ejendom til jordbrugsmæssige formål m.m. (jordfordelingsloven), samt lov om påligningen af indkomstskat til staten (ligningsloven) jf. lovbekendtgørelse nr. 176 af 11. marts 2009.
Hovedformålet med forslaget er at forenkle og effektivisere jordfordelingsproceduren.
Dels ved indførelse af en jordfordelingskommission i hvert af de områder, der dækkes af en jordbrugskommission, og dels ved indførelse at et generelt en-kendelsessystem i jordfordelingssager.
Jordfordelingskommissionerne får kompetence til endeligt at afgøre alle indsigelser og krav i forbindelse med en jordfordelingssag ved afsigelse af en jordfordelingskendelse.
Det foreslås, at jordfordelingskommissionerne sammensættes på samme måde som de udvidede jordbrugskommissioner i gældende jordfordelingslov.
Det geografiske område som dækkes af en jordfordelingskommission, skal være sammenfaldende med det område, der dækkes af en jordbrugskommission.
Forslaget indeholder indførelse at et generelt en-kendelsessystem, hvorved det gældende system med både foreløbig og endelig kendelse erstattes af et system med kun én kendelse.
Det er med dette forslag hensigten at forenkle og effektivisere jordfordelingsproceduren.
Som konsekvens af indførelsen af et generelt en-kendelsessystem foreslås bestemmelsen i ligningsloven om fritagelse for beskatning af tilskud til jordfordelinger med et begrænset antal ejendomme ophævet.
Ligeledes foreslås der en konsekvensændring i jordfordelingslovens bestemmelser om administration af statens forkøbsret på frijord.
2. Baggrund for forslaget Jordfordelinger har siden midten af 1900-tallet været gennemført for at forbedre arronderingen og tilpasse landbrugsstrukturen.
Herved er landbrugstransporten på offentlige veje mindsket, og landbrugets effektivitet, produktion og indtjening er øget.
Siden begyndelsen af 1990erne og senest ved Vandmiljøplan II og III har jordfordeling været anvendt til gennemførelse af offentligt initierede arealkrævende natur- og miljøtiltag.
Procedurerne i jordfordelingsloven er gennem de seneste årtier kun i mindre omfang blevet tilpasset og udviklet til anvendelse i jordfordelinger til realisering af arealkrævende projekter i det åbne land.
 Lovforslaget har til hensigt at forenkle og effektivisere jordfordelingsproceduren til realisering af blandt andet vådområdeprojekter under Grøn Vækst-initiativet og andre natur- og miljøtiltag under det danske landdistriktsprogram.
3. Gældende ret Lov nr. 535 af 24. juni 2005 om jordfordeling og offentligt køb og salg af fast ejendom til jordbrugsmæssige formål m.m. (jordfordelingsloven) trådte i kraft den 1. juli 2005.
Jordfordeling er en samlet koordineret procedure for forhandling og berigtigelse af arealomlægninger mellem flere landbrugsejendomme på en fastlagt skæringsdag.
Det er FødevareErhverv og den udvidede jordbrugskommission, der er myndighed på jordfordelingsområdet.
Private aktørers varetagelse af opgaver i jordfordelinger er løbende tilpasset forskellige typer af jordfordelinger og aftales i de enkelte sager konkret med jordfordelingsmyndigheden.
Anmodninger om rejsning af jordfordelingssager skal indgives til FødevareErhverv, som er en styrelse under ministeriet for fødevarer, landbrug og fiskeri.
En anmodning imødekommes, hvis FødevareErhverv vurderer, at den indeholder potentiale til gennemførelse af en hensigtsmæssig omlægning af de deltagende lodsejeres arealer i forhold til jordfordelingens formål.
Herefter rejses en jordfordelingssag ved et offentligt møde (indledende møde). Indkaldelse sker ved annoncering i dagspressen eller på anden hensigtsmæssig måde.
På mødet fastlægges jordfordelingens skæringsdag, som er den dato, hvor ejendomsretten overgår til den nye ejer.
Der tages endvidere beslutning om planområdets afgrænsning.
Afgræsningen er vigtig, da den anvendes i forbindelse med efterfølgende annoncering efter fortrinsstillede i henhold til landbrugsloven.
Endvidere nedsættes der et lodsejerudvalg på det indledende møde.
Lodsejerudvalget har bl.a. til opgave at rådgive og vejlede planlæggeren under dennes arbejde i sagen.
Jordfordelingens forhandlinger gennemføres af en planlægger, som efter forhandlinger med de enkelte lodsejere indhenter skriftlige tilbud fra lodsejerne om køb og/eller salg af arealer og om vilkår herfor.
Tilbudene udgør en sammenhængende plan, og det skal sikres, at alle arealomlægninger kan gennemføres efter anden lovgivning, f.eks. landbrugsloven, planloven og udstykningsloven.
Planen fremlægges for lodsejerne og jordbrugskommissionen på et offentligt møde med henblik på afsigelse af foreløbig kendelse.
Jordfordelingsplanen skal godkendes af den stedlige jordbrugskommission, som udvides med tiltrædelse af en byretsdommer og et kreditkyndigt medlem, når der skal afsiges foreløbig kendelse.
Byretsdommeren overtager formandskabet i den udvidede jordbrugskommission og skal være dommer i en retskreds beliggende helt eller delvis indenfor jordbrugskommissionens geografiske område.
Ved den foreløbige kendelse, som afsiges inden skæringsdagen, tager den udvidede jordbrugskommission stilling til indsigelser fra lodsejere og beslutter hvilke panthavere, der skal høres, inden et vederlag kan udbetales til lodsejerne.
Den foreløbige kendelse er bindende for samtlige lodsejere og ejendommenes rettighedshavere.
Efter afsigelse af den foreløbige kendelse tinglyser FødevareErhverv denne som byrde på de deltagende ejendomme, indtil den endelige tinglysningsmæssige berigtigelse finder sted.
Der indhentes accept fra panthavere til udbetaling af salgssummer, der foretages ud- og indbetalinger af vederlag, jordfordelingssagen sendes til omvurdering hos SKAT og der fortages refusion af skatter og afgifter.
Arealomlægningerne opmåles af en praktiserende landinspektør.
Efter opmåling berigtiges sagen endeligt ved, at den udvidede jordbrugskommission afsiger en endelig kendelse.
Til den endelige kendelse indvarsles alle lodsejere, panthavere, berettigede i henhold til leje- og forpagtningskontrakter samt øvrige rettighedshavere i de berørte ejendomme.
Ved den endelige kendelse afgør den udvidede jordbrugskommission endeligt alle overfor kommissionen fremsatte indsigelser og krav.
FødevareErhverv sikrer, at jordfordelingen kan noteres i matriklen og tinglyses, samt at deltagende lodsejere og panthaverne i de deltagende ejendomme får besked om jordfordelingens endelige afslutning.
 I jordfordelinger med et begrænset antal ejendomme, hvilket normalt er mellem 5 og 10 ejendomme, kan jordfordelinger gennemføres efter en forenklet procedure med bl.a. afsigelse af kun én kendelse.
4. Lovforslagets indhold Formålet med lovforslaget er at forenkle og effektivisere jordfordelingsproceduren.
Ved lovforslaget oprettes en jordfordelingskommission i hvert af de områder, der dækkes af en jordbrugskommission.
Jordfordelingskommissionerne får kompetence til endeligt at afgøre alle indsigelser og krav ved afsigelse af en jordfordelingskendelse.
Sammensætningen i de nye jordfordelingskommissioner svarer til sammensætningen i de udvidede jordbrugskommissioner, der i dag afsiger kendelser.
Med lovforslaget indføres et generelt en-kendelsessystem således, at der i alle jordfordelingssager uanset antallet af deltagende ejendomme fremover kun afsiges én jordfordelingskendelse.
Der stilles forslag om, at det nuværende system, hvor der almindeligvis afsiges både en foreløbig og en endelig kendelse, ændres.
Forslaget indebærer endvidere, at der i særlige tilfælde kan afsiges en tillægskendelse, hvis der er behov herfor i forbindelse med jordfordelingens matrikulære og tinglysningsmæssige berigtigelse og til afgørelse af spørgsmål vedrørende relaksation, regulering af kontante vederlag og fordeling af skatter og afgifter.
 Ligningslovens bestemmelse om at fritage tilskud til jordfordelinger med et begrænset antal ejendomme for beskatning forslås ophævet som konsekvens af, at den gældende jordfordelingslovs bestemmelser om jordfordelinger med et begrænset antal ejendomme foreslås ophævet.
 Med henblik på at tilpasse jordfordelingslovens bestemmelser om administration af statens forkøbsret på frijord til administrativ praksis foreslås det endvidere, at henvisningen til landbrugslovens bestemmelser ophæves.
5. Økonomiske og administrative konsekvenser for stat, regioner og kommuner Forslaget har ingen økonomiske og administrative konsekvenser for stat, regioner og kommuner, idet det bemærkes at honorering og kørselsgodtgørelse til kommissionens medlemmer for deltagelse i endelig kendelsesmøde bortfalder ved lovforslagets gennemførelse.
6. Økonomiske og administrative konsekvenser for erhvervslivet Lovforslagets ændring og tilpasning af procedureregler indebærer ingen økonomiske og administrative konsekvenser for erhvervslivet, idet erfaringerne viser, at de deltagende lodsejere ofte udebliver fra det endelige kendelsesmøde efter den nugældende procedure med to kendelser.
Lovforslaget har været sendt til Erhvervs- og Selskabsstyrelsens Center for Kvalitet i Erhvervsregulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer, at forslaget ikke indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
7. Administrative konsekvenser for borgerne Lovforslaget har ingen administrative konsekvenser for borgerne.
8. Miljømæssige konsekvenser Lovforslaget har ingen direkte miljømæssige konsekvenser, men lovforslaget vil medvirke til at effektivisere realiseringen af natur- og miljørelaterede projekter i det åbne land.
9. Forholdet til EU-retten Lovforslaget indeholder ikke EU-retlige aspekter.
10. Hørte myndigheder og organisationer Lovforslaget har været i høring hos Advokatrådet, Arbejderbevægelsens Erhvervsråd, Danmarks Jægerforbund, Danmarks Naturfredningsforening, Dansk Ejendomsmæglerforening, Dansk Gartneri, Dansk Handel og Service, Dansk Industri, Dansk landbrugs Realkreditfond, Dansk landbrugsrådgivning - landscentret, Dansk Ornitologisk Forening, Dansk Planteskoleejerforening, Dansk Skovforening, Dansk Vand- og Spildevandsforening, Danske Andelsselskaber, Dansk Økologileverandørforening, Danske Biavleres Landsforening, Danske Regioner, Danske Småøer, De danske Skovdyrkerforeninger, Den danske Dommerforening, Den danske Landinspektørforening, DLR Kredit, Det økologiske Råd, Domstolsstyrelsen, Dyrenes Beskyttelse, Dyreværnsforeningernes Fællesråd, Erhvervs- og Selskabsstyrelsens Center for Kvalitet i Erhvervsregulering, Finansministeriet, Finansrådet, Foreningen af Danske Landbrugskonsulenter, Foreningen Registrerede Revisorer, Foreningen af vandværker i Danmark, Foreningen af Statsautoriserede revisorer, Foreningen for Biodynamisk Jordbrug, Friluftsrådet, Fugleværnsfonden, HedeDanmark, Jordbrugsakademikernes Forbund, Kommunernes Landsforening, Konkurrencestyrelsen, Kyst, Land og Fjord, Københavns Energi, LandboUngdom, Landbrug & Fødevarer, Landdistrikternes Fællesråd, Landsforeningen af Frie Bønder - Levende Land, Landsforeningen Økologisk Jordbrug, Landsorganisationen i Danmark, Mejeriforeningen, Nordea Kredit, Nykredit, Nærings- og Nydelsesmiddelarbejderforbundet, Orbicon, Realkredit Danmark, Realkreditrådet, Danske Godser og Herregårde, Sammenslutningen af Landbrugets Arbejdsgiverforeninger, Sammenslutningen af danske Småøer, Skovdyrkerforeningen, Skov- og Naturstyrelsen, Verdensnaturfonden, Økonomistyrelsen, Aage V.
Jensen Fonde, Aalborg Universitetscenter og samtlige jordbrugskommissioner.
Til § 1 Til nr. 1 Ændringen er en konsekvens af, at den nugældende bestemmelse i § 5 foreslås ophævet, jf. lovforslagets § 1, nr. 15.
Til nr. 2 (§ 2, stk. 2) Den foreslåede bestemmelse er ny.
Jordfordelingsplaner godkendes efter de gældende regler af den stedlige jordbrugskommission, hvorefter jordbrugskommissionen udvides med tiltrædelse af en byretsdommer og et kreditkyndigt medlem, når der skal afsiges kendelse.
Byretsdommeren varetager formandskabet i den udvidede jordbrugskommission.
Ved lovforslaget foreslås det, at der nedsættes en jordfordelingskommission i hvert af de områder, som dækkes af en jordbrugskommission.
I de regioner, hvor der er mere end en jordbrugskommission, nedsættes der en jordfordelingskommission for hver jordbrugskommission.
Jordfordelingskommissionens sammensætning svarer som udgangspunkt til den udvidede jordbrugskommission i lovens nuværende udformning, jf. bemærkningerne nedenfor til den foreslåede § 2, stk. 3.
(§ 2, stk. 3) Den foreslåede bestemmelse er ny.
Jordfordelingskommissionen skal bestå af syv medlemmer, nemlig en byretsdommer, som varetager formandsopgaven og ét medlem, der er kyndig i vurdering af landbrugsejendomme, og hvis tilstedeværelse sikrer varetagelse af panthavernes interesser og at der ikke sker nogen forringelse af pantesikkerheden for fortsat indestående pantehæftelser.
Endvidere foreslås det, at samtlige medlemmer af områdets jordbrugskommission som hidtil skal udgøre de resterende fem medlemmer i jordfordelingskommissionen.
Den udpegede dommer behøver ikke som hidtil være dommer i en retskreds beliggende helt eller delvis inden for jordbrugskommissionens område, men kan være dommer i andre retskredse.
Som en konsekvens heraf kan en dommer som noget nyt bestride formandshvervet for flere jordfordelingskommissioner.
I medfør af retsplejelovens § 47 a, stk. 3, skal udpegning af en dommer til medlem af et offentligt nævn foretages af vedkommendes retspræsident.
Ministeren for fødevarer, landbrug og fiskeri udpeger det vurderingskyndige medlem efter indstilling fra Økonomi- og Erhvervsministeren.
(§ 2, stk. 4) Den forslåede bestemmelse er en videreførelse af gældende lovs § 2, stk. 2, således, at jordbrugskommissionen erstattes af jordfordelingskommissionen, jf. bemærkningerne ovenfor til den foreslåede § 2, stk. 2.
Endvidere erstattes Direktoratet for FødevareErhverv af ministeren for fødevarer, landbrug og fiskeri eller den, ministeren bemyndiger dertil.
Der er med forslaget ikke for tiden tilsigtet nogen ændring af den nuværende opgavevaretagelse, idet ministeren kan bemyndige FødevareErhverv til at varetage denne opgave som hidtil.
Til nr. 3 Den foreslåede bestemmelse er ny.
Bestemmelsen giver mulighed for, at ministeren for fødevarer, landbrug og fiskeri kan fastsætte regler for jordfordelingskommissionernes virksomhed og for sekretariatsbetjening af jordfordelingskommissionerne.
Disse bemyndigelser svarer i det væsentlige til gældende bemyndigelser i bestemmelsen i § 2, stk. 4. Endvidere foreslås en ny bemyndigelse til ministeren til at fastsætte regler om gennemførelse af jordfordelingssager, bl.a. om behandling af ansøgninger, annoncering og afholdelse af møder, fastlæggelse af jordfordelingsområde og skæringsdag, indhold i kendelsen og krav til jordfordelingsplanen.
Ministeren har hidtil benyttet hjemmelen til at fastsætte regler for jordbrugskommissionernes virke i jordfordelingssager.
Til nr. 4 Den foreslåede bestemmelse er en videreførelse af den gældende § 3, stk. 1, med den ændring, at Direktoratet for FødevareErhverv erstattes af ministeren for fødevarer, landbrug og fiskeri eller den, ministeren bemyndiger dertil.
Der er med forslaget ikke tilsigtet nogen ændring af den nuværende opgavevaretagelse, idet ministeren kan bemyndige FødevareErhverv til at varetage denne opgave som hidtil.
 Endvidere indeholder den foreslåede bestemmelse en konsekvensændring som følge af, at § 3, stk. 3 og 4, om afholdelse af vurderingsforretninger, foreslås ophævet, jf. lovforslagets § 1, nr. 6.
Til nr. 5 Den foreslåede bestemmelse er en videreførelse af den gældende lovs § 3, stk. 2, med den ændring, at det ikke længere er et krav, at der skal afholdes et lodsejermøde (indledende møde), men at ministeren eller den, ministeren bemyndiger dertil, kan beslutte, om der skal afholdes et indledende møde.
Denne ændring sikrer, at proceduren bliver mere fleksibel og kan tilpasses formålet med jordfordelingen herunder til projektjordfordelinger, hvor der ofte er tale om en begrænset deltagerkreds.
 I tilfælde hvor der ikke afholdes indledende møde, foretages fastlæggelsen af jordfordelingens skæringsdag og planområdets udstrækning i forbindelse med behandlingen af anmodning om rejsning af en jordfordelingssag.
Til nr. 6 Det foreslås, at gældende lovs § 3, stk. 3 og 4, ophæves.
Den gældende lovs § 3, stk. 3 og 4 indeholder regler om varsel, frister, deltagere og procedurer for afholdelse af eventuel vurderingsforretning til fastsættelse af jordernes ombytnings- og beliggenhedsværdi.
For tiden anvendes den i gældende lov fastsatte procedure for vurderingsforretninger stort set ikke i praksis, da jordernes værdi normalt fastsættes efter en procedure, der er tilpasset den enkelte jordfordeling og efter konkret forhandling med lodsejerne.
Som konsekvens af at vurderingsreglerne normalt ikke anvendes, foreslås bestemmelsen ophævet for at forenkle regelsættet.
Til nr. 7 Gældende lovs § 3, stk. 5, bliver til stk. 3, og Direktoratet foreslås ændret til Ministeren eller den, ministeren bemyndiger dertil.
Denne formulering er i overensstemmelse med formuleringen i lovens øvrige kapitler.
Til nr. 8 Den foreslåede bestemmelse er ny.
Bestemmelsen forenkler jordfordelingsproceduren ved, at det hidtidige to-kendelsessystem erstattes af et en-kendelsessystem, og som konsekvens heraf afholdes der kun ét kendelsesmøde.
I henhold til gældende lov er det den stedlige jordbrugskommission, der skal godkende jordfordelingsplanen, og det er den udvidede jordbrugskommission, der afsiger kendelsen.
Proceduren foreslås forenklet derved, at jordfordelingsplanen ikke længere først skal behandles af den stedlige jordbrugskommission, men at det er den nye jordfordelingskommission, der både godkender planen og afsiger kendelsen.
 Det foreslås at indkaldelse til kendelsesmødet sker med et varsel på 14 dage, hvilket svarer til varslet forud for endelig kendelse, jf. gældende lovs § 5, stk. 3.
Til nr. 9 Den foreslåede bestemmelse er en generel konsekvensændring således, at Jordbrugskommissionen overalt i loven ændres til Jordfordelingskommissionen.
Til nr. 10 Den foreslåede bestemmelse er en generel konsekvensændring således, at jordbrugskommissionen overalt i loven ændres til jordfordelingskommissionen.
Til nr. 11 Den foreslåede bestemmelse er en generel konsekvensændring således, at Den udvidede jordbrugskommission overalt i loven ændres til Jordfordelingskommissionen.
Til nr. 12 Med bestemmelsen foreslås det, at der ikke længere skal afsiges foreløbig kendelse med efterfølgende endelig kendelse, men alene én kendelse i hver jordfordeling.
Ifølge den gældende jordfordelingslov skal der som udgangspunkt afsiges to kendelser.
Dels en foreløbig kendelse, der afsiges før jordfordelingens skæringsdag, og dels en endelig kendelse, når jordfordelingen er opmålt og skal noteres i matriklen og tinglyses.
 Sammensmeltningen af to kendelser til én er kendt fra den gældende procedure for jordfordelinger med et begrænset antal ejendomme, jf. den gældende lovs § 8. Der er positive erfaringer med gennemførelse af disse jordfordelinger efter en forenklet procedure med kun én kendelse.
Forslaget betyder, at der fremover kun skal afsiges én kendelse uanset antallet af ejendomme, der deltager i jordfordelingen (en-kendelsessystemet). Ved kendelsen træffer jordfordelingskommissionen afgørelse om ejendommens fremtidige jordtilliggender.
Kendelsen er retligt bindende for samtlige deltagende lodsejere og disses pant- og rettighedshavere.
Den afsagte kendelse er jordfordelingskommissionens accept af lodsejernes tilbud om køb og salg i henhold til den underskrevne overenskomst.
Jordfordelingskommissionen sender meddelelse til alle lodsejere om, at planen er godkendt, og på skæringsdagen overtager lodsejerne den fysiske råderet over deres nye arealer, med mindre andet er særskilt aftalt i forbindelse med de enkelte jordomlægninger.
Til nr. 13 Den foreslåede bestemmelse er en konsekvensændring således, at Jordbrugskommissionens ændres til Jordfordelingskommissionens.
Til nr. 14 Ændringen er en konsekvens af, at der fremover kun skal afsiges én kendelse, jf. lovforslagets § 1, nr. 12, således at det kun er jordfordelingskendelsen, der tinglyses.
Til nr. 15 Det foreslås, at den gældende bestemmelse i § 5 ophæves.
Forslaget skal ses i lyset af indførelsen af en-kendelsessystemet, jf. lovforslagets § 1, nr. 12.
Til nr. 16 Den foreslåede ændring er en konsekvens af, at jordfordelingskommissionen i tilfælde hvor det findes fornødent, kan afsige tillægskendelse i medfør af bestemmelserne i den foreslåede § 8. Dette er begrundelsen for, at der indsættes en henvisning til den foreslåede nye § 8, jf. lovforslagets § 1, nr. 18 om afsigelse af en tillægskendelse.
 Den gældende bestemmelse i § 6, stk. 1, fastslår den udvidede jordbrugskommissions kompetence og pligt til ved kendelse at træffe afgørelse om alle krav og indsigelser fremsat forud for eller på kendelsesmødet eller efterfølgende i forbindelse med panthaverhøring, fordeling af skatter og afgifter samt vederlagsregulering.
 Med lovforslaget er det således de foreslåede jordfordelingskommissioners ansvar at sikre, at jordfordelingen gennemføres på bedste og smidigste måde også i forhold til de indsigelser og krav, som måtte blive fremsat i forbindelse med jordfordelingen.
Med lovforslaget er det således også de foreslåede jordfordelingskommissioners ansvar at sikre, både i forbindelse med kontante udbetalinger og i det hele taget som en konsekvens af en ejendoms deltagelse i jordfordeling, at der ikke finder en forringelse af pantesikkerheden sted for de i ejendommen indestående pantehæftelser.
Der skal som hidtil foretages såkaldt panthaverhøring, før der udbetales kontante vederlag til en lodsejer, medmindre der er tale om ubetydelige formindskelser i forhold til ejendommens værdi.
Ved panthaverhøring forstås den skriftlige henvendelse som panthaverne i ejendomme, hvis panteforhold af kommissionen skønnes forringede, modtager fra jordfordelingsmyndigheden som led i jordfordelingsplanens gennemførelse.
I henhold til gældende lov foretages panthaverhøring i perioden mellem de to kendelsesmøder, efter at det på det foreløbige kendelsesmøde er besluttet hvilke panthavere, som skal høres.
Panthavernes eventuelle indsigelser bliver derved først behandlet af kommissionen, når det endelige kendelsesmøde finder sted.
 I konsekvens af det foreslåede en-kendelsessystem vil jordfordelingsmyndigheden fremover orientere panthaverne om jordfordelingens konsekvenser for deres pant, samtidig med at panthaverne modtager orientering om kendelsesmødet, jf. lovforslagets § 1, nr. 8. Dermed har panthaverne på kendelsesmødet mulighed for at gøre indsigelse mod jordfordelingen, hvorved panthavernes retssikkerhed er tilgodeset.
Samtykke fra panthaverne vil blive indhentet efter, at kendelsen er afsagt.
Såfremt en panthaver i forbindelse med panthaverhøringen gør indsigelse mod, at et areal udgår af pantet og altså ikke lader sig nøje med, at det kontante vederlag anvendes til nedbringelse af den samlede gæld i ejendommen, afgøres indsigelsen af jordfordelingskommissionen i henhold til den foreslåede § 8.
Til nr. 17 Den foreslåede bestemmelse er en generel konsekvensændring således, at den udvidede jordbrugskommission overalt i loven ændres til jordfordelingskommissionen.
Til nr. 18 Den gældende lovs § 8 foreslås ophævet som konsekvens af, at en-kendelsessystemet foreslås indført, jf. lovforslagets § 1, nr. 12.
Den foreslåede § 8 er ny og omhandler muligheden for at afsige tillægskendelser.
Bestemmelsen har til formål at sikre, at jordfordelingskommissionen afklarer spørgsmål, som hindrer den endelige berigtigelse af jordfordelingen.
Dette kan være spørgsmål, som ikke er afklaret i jordfordelingskendelsen eller spørgsmål opstået efter afsigelse af kendelse.
Bestemmelsen har endvidere til hensigt at sikre, at jordfordelingskommissionen tager stilling til krav fra panthavere, indsigelse mod regulering af kontante vederlag og indsigelse mod fordeling af skatter og afgifter m.v.
Bestemmelsen er nødvendig, fordi systemet med to kendelser foreslås afskaffet.
I den gældende procedure bliver krav og indsigelser opgjort i perioden mellem de to kendelser og bliver behandlet i forbindelse med den endelige kendelse.
Det er endvidere hensigten, at de spørgsmål, som i dag behandles af den udvidede jordbrugskommission i henhold til den gældende lovs § 6, stk. 1, efter formandens skøn også kan behandles af jordfordelingskommissionen.
 Muligheden for behandling af krav og indsigelser ved afsigelse af tillægskendelse sikrer samme retssikkerhed for lodsejere, panthavere og øvrige rettighedshavere som efter den gældende lov.
(§ 8, stk. 1) Den foreslåede bestemmelse er ny og sikrer, at forhold, der ikke var kendte på kendelsestidspunktet, kan blive behandlet og afgjort af jordfordelingskommissionen på et senere tidspunkt, jf. bemærkningerne nedenfor til den foreslåede § 8, stk. 2. Begrundelsen herfor er, at der kan opstå forhold i forbindelse med den matrikulære sagsbehandling, i forbindelse med høring af panthaverne eller ved regulering af kontante vederlag samt fordeling af skatter og afgifter, som nødvendiggør, at der tages stilling til disse spørgsmål.
Jordfordelingskommissionen træffer afgørelse om de opståede forhold i form af et tillæg til den afsagte kendelse.
Bestemmelsen kan anvendes, indtil sagen er noteret i matriklen og tinglyst.
(§ 8, stk. 2) Den foreslåede bestemmelse er ny, og bemyndiger formanden for jordfordelingskommissionen til at beslutte, om og hvordan kommissionen skal behandle de opståede forhold, jf. bemærkningerne ovenfor til den foreslåede § 8, stk. 1. Bestemmelsen giver formanden mulighed for at træffe afgørelse på kommissionens vegne.
Her tænkes navnlig på spørgsmål om regulering af kontante vederlag og fordeling af skatter og afgifter m.v.
Det vil i bekendtgørelsesform blive nærmere præciseret efter hvilke retningslinier denne bemyndigelse kan benyttes, idet formålet med bestemmelsen dels er at sikre en smidig behandling af spørgsmål og tvister som måtte opstå efter afsigelse af kendelse, dels at sikre den bedst mulige udnyttelse af de øvrige medlemmers særlige ekspertise.
Tillæg til kendelse kan tinglyses og har samme retsvirkning som den oprindeligt afsagte kendelse.
Det vil i bekendtgørelsen blive nærmere bestemt, i hvilke tilfælde tillæg til kendelse skal eller kan tinglyses, idet spørgsmål uden konsekvenser for jordfordelingen eller som alene vedrører en enkelt lodsejer, ikke skal tingslyses på samtlige deltagende ejendomme.
 Med forslaget sikres således en fleksibel procedure for afslutning af jordfordelinger i tilfælde, hvor nye forhold stiller sig hindrende i vejen for notering i matriklen og tinglysning, eller der foreligger panthaverkrav eller lodsejerindsigelser, der kræver afklaring.
Til nr. 19 Ændringen er en konsekvens af, at den gældende bestemmelse i § 8 foreslås ophævet, jf. lovforslagets § 1, nr. 18, og der således ikke længere skelnes mellem almindelige jordfordelingssager og jordfordelingssager med deltagelse af et begrænset antal ejendomme.
Til nr. 20 Den foreslåede ændring er en konsekvens af, at §§ 12 og 13 i landbrugsloven ikke længere indeholder de forskrifter, hvorefter forkøbsrettens undtagelser administreres, og at bestemmelsens overordnede intention alene er at sikre, at såkaldte frijorder sammenlægges eller samdrives med en landbrugsejendom og derved undergives landbrugspligt.
Der er således ikke behov for nogen eksplicit henvisning til landbrugslovens bestemmelser.
Til nr. 21 Ændringen er en konsekvens af, at den gældende bestemmelse i § 5 foreslås ophævet, jf. lovforslagets § 1, nr. 15. Samtidig foreslås indsat en henvisning til den foreslåede § 8, jf. lovforslagets § 1, nr. 18, således at ministeren bemyndiges til at dække eventuelle krav i henhold til en tillægskendelse.
Til nr. 22 Ændringen er en konsekvens af, at jordbrugskommissionen (den udvidede jordbrugskommission) foreslås ændret til jordfordelingskommissionen, jf. lovforslagets § 1, nr. 2, således at der ikke længere er tale om en jordbrugskommission med tiltrædende medlemmer, men om fuldt gyldige medlemmer.
Til nr. 23 Ændringen er en konsekvens af, at der foreslås oprettet jordfordelingskommissioner til behandling af jordfordelingssager, jf. lovforslagets § 1, nr. 2.
Til nr. 24 Direktoratet for Fødevareerhvervs foreslås slettet som følge af, at lovforslaget generelt foreslår, at det er ministeren for fødevarer, landbrug og fiskeri, eller den som ministeren bemyndiger dertil, som varetager opgaver efter loven, jf. lovforslagets § 1, nr. 2.
Til nr. 25 Ændringen er en konsekvens af den foreslåede ændring af den nugældende bestemmelse i § 2, jf. lovforslagets § 1 nr. 2 og 3 samt af den foreslåede ophævelse af bestemmelserne i § 3, stk. 3 og 4, jf. lovforslagets § 1, nr. 6. Det er ikke med forslaget hensigten at ændre på den hidtidige praksis, hvorefter det er Fødevareerhverv, som udfører opgaverne som jordfordelingsmyndighed.
Til nr. 26 Ændringen er en konsekvens af, at den nugældende bestemmelse i § 5 foreslås ophævet, jf. lovforslagets § 1, nr. 15.
Til nr. 27 Den foreslåede ændring giver ministeren mulighed for at fastsætte regler om, at også afgørelser truffet af en institution under ministeriet skal være endelige, hvilket hidtil kun har været gældende for afgørelser truffet af jordbrugskommissionerne, kommunale myndigheder, jordkøbsnævn og Økonomistyrelsen.
Til § 2 Til nr. 1 Der er tale om en konsekvensændring som følge af lovforslagets § 1, nr. 17, som ophæver jordfordelingslovens § 9, stk. 2. Der henvises til denne bestemmelse i den gældende affattelse af nr. 6 i ligningslovens § 7 F, stk. 1, hvorefter visse indtægter ikke medregnes ved opgørelsen af den skattepligtige indkomst.
I den gældende affattelse af ligningslovens § 7 F, stk. 1, nr. 6, henvises der desuden til tilskud, som i medfør af § 9, stk. 2, i lov om jordfordeling mellem landejendomme ydes til udgifter, som afholdes af lodsejerne, jf. § 28, stk. 3, i jordfordelingsloven. Lov om jordfordeling mellem landejendomme er ophævet, jf. ophævelsesbestemmelsen i jordfordelingslovens § 29, stk. 1, nr. 1. Efter jordfordelingslovens § 28, stk. 3, 2. pkt., behandles jordfordelingssager, der har skæringsdag til og med den 31. december 2005, dog efter nævnte lov, jf. lovbekendtgørelse nr. 318 af 25. april 1996.
Jordfordelingslovens § 28, stk. 3, 2. pkt., har ikke længere noget reelt indhold.
Derfor har henvisningen til jordfordelingslovens § 28, stk. 3, i ligningslovens § 7 F, stk. 1, nr. 6, heller ikke længere noget reelt indhold.
 På denne baggrund foreslås det, at ligningslovens § 7 F, stk. 1, nr. 6, ophæves.
Til § 3 Loven foreslås at træde i kraft den 1. juli 2010.
Til stk. 1 Loven har virkning for jordfordelingssager, hvor anmodning om rejsning af jordfordelingssager er modtaget efter lovens ikrafttræden.
Jordfordelingssager, som er påbegyndt før lovens ikrafttræden, behandles efter de hidtil gældende regler, indtil de er endeligt afsluttede.
Til stk. 2 Da der fortsat er uafsluttede jordfordelingssager, hvori der er meddelt tilsagn om tilskud, opretholdes skattefriheden i medfør af ligningslovens § 7 F, stk. 1, nr. 6 for sådanne tilskud indtil udbetalingen har fundet sted og såfremt tilsagnet er meddelt før lovens ikrafttræden.
