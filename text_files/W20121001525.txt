Ankestyrelsens principafgørelse 73-12 om enkeltudgifter - social begivenhed - ændring i forholdene - førtidspension Resume:
 Førtidspensionister, der er tilkendt pension efter førtidspensionsreformen i 2003, har mulighed for at søge om hjælp til enkeltudgifter efter aktivloven.
 Det at være førtidspensionist giver dog ikke i sig selv ret til hjælp til enkeltudgifter.
 Hvis førtidspensionisten har været ude for ændringer i sine forhold, tager kommunen konkret stilling til, om der er grundlag for at yde hjælp til den ansøgte enkeltudgift.
 Love:
Lov om aktiv socialpolitik - lovbekendtgørelse nr. 190 af 24. februar 2012 - § 81 Afgørelse:
 Ankestyrelsen har i møde truffet afgørelse i sag om, hvorvidt modtagelse af førtidspension i sig selv er en social begivenhed i forbindelse med ansøgning om enkeltudgifter.
Resultatet er  NN er ikke berettiget til hjælp til enkeltudgifter  At være førtidspensionist er ikke i sig selv en social begivenhed Vi ændrer således afgørelsen fra Det Sociale Nævn i Statsforvaltningen YY.
Begrundelsen for afgørelsen Ankestyrelsen finder ikke grundlag for at tilsidesætte det konkrete skøn, kommunen har foretaget i nærværende sag.
 Førtidspensionister, der er tilkendt pension efter førtidspensionsreformen i 2003, har mulighed for at søge om hjælp til enkeltudgifter efter aktivlovens § 81.
En førtidspensionist er ikke automatisk berettiget til at modtage hjælp til enkeltudgifter, alene fordi vedkommende er førtidspensionist.
Alle betingelser i reglen skal være opfyldt.
 Det betyder, at førtidspensionisten på ansøgningstidspunktet skal have været ude for ændringer i sine forhold for at kunne søge om økonomisk hjælp til enkeltydelser.
Herefter kan hjælpen normalt kun ydes, hvis udgiften er opstået som følge af behov, der ikke har kunnet forudses.
Kommunen kan dog efter en konkret vurdering undtagelsesvis yde hjælp til en udgift, der har kunnet forudses, hvis afholdelsen af udgiften er af helt afgørende betydning for den pågældendes eller familiens livsførelse.
Vi har ved afgørelsen lagt vægt på, at det fremgår af bemærkningerne til lovændringerne i forbindelse med førtidspensionsreformen, at førtidspensionister efter den nye ordning ikke kan søge om personligt tillæg, sådan som førtidspensionister efter den gamle ordning kan.
Der er dermed ikke mulighed for at få dækket enkeltudgifter efter pensionslovgivningen.
 Det fremgår endvidere af Beskæftigelsesministeriets vejledende skrivelse af 4. april 2001 om blandt andet førtidspensionsreformen, at den supplerende hjælp, førtidspensionister kan søge fra kontanthjælps-systemet, er under de samme betingelser, som gælder for kontanthjælpsmodtagere.
Social- og Integrationsministeriet har i vejledende udtalelse af 11. januar 2012 udtalt, at det at modtage førtidspension ikke i sig selv er en social begivenhed.
Hvis førtidspensionisten kommer ud for ændringer i sine forhold, kan der ydes hjælp til uforudsete udgifter.
Hvorvidt der er tale om en uforudset udgift, som vil kunne dækkes efter aktivlovens § 81, vil således bero på en konkret vurdering af pensionistens forsørgelsesgrundlag, rådighedsbeløb, formue og leveforhold i øvrigt.
Bemærkninger til klagen A Kommune har oplyst, at anken alene vedrører det, at nævnet finder, at det at modtage førtidspension efter 2003 i sig selv er en social begivenhed, og at ansøgningen derfor skal realitetsbehandles efter § 81.
 Vi henviser til vores begrundelse for afgørelsen.
Oplysninger i sagen Vi har afgjort sagen på grundlag af:
 De oplysninger, som forelå da Det Sociale Nævn traf afgørelse i sagen  Det Sociale Nævns afgørelse af 1. februar 2011  Klagen til Ankestyrelsen af 24. februar 2011  Det Sociale Nævns genvurdering  Vejledende udtalelse af 11. januar 2012 fra Social- og Integrationsministeriet Kommunen gav afslag på økonomisk hjælp, da borgeren ikke har været udsat for en social begivenhed.
Det Sociale Nævn traf afgørelse om hjemvisning.
Nævnet vurderede, at ansøger havde været ude for ændringer i sine forhold (social begivenhed). Kommunen skulle foretage en økonomisk vurdering.
 Nævnet lagde vægt på, at ansøger modtager førtidspension efter 2003. Førtidspension må betragtes som en udefra kommende ændring af borgerens forhold, som har betydning for dennes evne til at forsørge sig selv.
 Kommunen har klaget over nævnets afgørelse.
 Kommunen skriver i sin klage, at den alene anker over, at nævnet finder, at det at modtage førtidspension efter 2003 i sig selv er en social begivenhed, og at ansøgningen derfor skal realitetsbehandles efter § 81.
