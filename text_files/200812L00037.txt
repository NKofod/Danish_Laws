Fremsat den 24. oktober 2008 af beskæftigelsesministeren (Claus Hjort Frederiksen) Forslag til Lov om ændring af lov om Arbejdsmarkedets Tillægspension (Forlængelse af den midlertidige suspension af bidraget til Den Særlige Pensionsopsparing) § 1 I lov om Arbejdsmarkedets Tillægspension, jf. lovbekendtgørelse nr. 767 af 8. juli 2008, som ændret ved § 7 i lov nr. 515 af 17. juni 2008 og § 7 i lov nr. 517 af 17. juni 2008 foretages følgende ændringer:
 1. I § 17 f, stk. 1, 2. pkt ., ændres »2008« til: »2009«.
 2. § 17 f, stk. 3, 5. pkt., affattes således:
§ 2 Stk. 1. Lovforslaget kan stadfæstes straks efter vedtagelsen.
 Stk. 2. Loven træder i kraft den 8. november 2008.
 Stk. 3. Ved opgørelsen af en kommunes slutskat og kirkeskat for kalenderåret 2009 efter § 16 i lov om kommunal indkomstskat, korrigeres den opgjorte slutskat for den beregnede virkning af de ændringer i udskrivningsgrundlaget for kommuneskat og kirkeskat for 2009, der er en følge af suspension af bidraget til Den Særlige Pensionsopsparing i 2009, jf. § 17 f, stk. 1, i lov om Arbejdsmarkedets Tillægspension som ændret ved denne lovs § 1.
 Stk. 4. Den beregnede korrektion af kommunens og kirkens slutskat efter stk. 3 fastsættes af velfærdsministeren på grundlag af de oplysninger, der foreligger pr. 1. maj 2011.
Bemærkninger til lovforslaget Almindelige bemærkninger til lovforslaget 1. Indledning Regeringen, Dansk Folkeparti og Liberal Alliance indgik den 20. oktober 2008 aftale om at forlænge suspensionen af indbetalingerne til Den Særlige Pensionsopsparing, således at der ikke skal indbetales bidrag til Den Særlige Pensionsopsparing (SP-bidrag) i 2009. Partierne blev samtidig enige om, at der hurtigst muligt fremsættes lovforslag om SP-suspension i Folketinget.
 Af hensyn til en korrekt forskudsregistrering for 2009, er det nødvendigt at lovgrundlaget er på plads senest den 10. november 2008. Lovforslaget er af samme grund sendt i ekstern høring samtidig med fremsættelsen.
2. Lovforslagets indhold Lovforslaget udmønter regeringens aftale med Dansk Folkeparti og Liberal Alliance af 20. oktober 2008 om, at der ikke skal indbetales bidrag til Den Særlige Pensionsopsparing (SP-bidrag) i 2009.
 Den Særlige Pensionsopsparing er en obligatorisk opsparingsordning, hvor alle beskæftigede (lønmodtagere og selvstændigt erhvervsdrivende) og visse overførselsindkomstmodtagere bliver opkrævet 1 pct. af indkomsten.
Indbetalingerne til Den Særlige Pensionsopsparing har været suspenderet siden 2004 som følge af henholdsvis Forårspakken fra 2004 og efterfølgende finanslovsaftaler.
Med det foreliggende lovforslag forlænges suspensionen med yderligere 1 år.
 Da SP-bidraget er bortseelsesberettiget henholdsvis fradragsberettiget i den personlige indkomst (fuld fradragsvirkning), påvirker det skatteberegningen og indgår i beregningen af forskudsskatten i forskudsopgørelserne/skattekortene.
 Det er derfor nødvendigt af hensyn til en korrekt forskudsregistrering for 2009, at lovgrundlaget er på plads, inden forskudsopgørelserne, eSkattekortene og B-skatteraterne for 2009 udsendes, så der i skattekortene og B-skatteraterne kan tages højde for, at satsen for SP-bidraget er 0.
3. Økonomiske konsekvenser for stat, regioner og kommuner For indkomståret 2009 vurderes en fortsat suspension af SP-indbetalingerne at reducere opsparingen i SP-ordningen med 9,5 mia. kr.
Da der er fuldt fradrag for særlig pensionsopsparing i den personlige indkomst, hvoraf der beregnes almindelige indkomstskatter til staten og kommunerne, øges skatteprovenuet som følge af suspensionen.
De offentlige finanser vurderes på den baggrund umiddelbart forbedret med 4,6 mia. kr. og husholdningernes rådighedsbeløb øges således med 4,9 mia. kr. i 2009. De offentlige finanser vil yderligere blive forbedret med ca. 1,2 mia. kr. som følge af øget provenu fra moms og afgifter af husholdningernes forbrug i det omfang det private forbrug forøges fuldt ud svarende til den ekstra disponible indkomst.
Det bemærkes, at SP-ordningen i nationalregnskabet henregnes som privat opsparing, dvs. som en del af den private sektor, idet der ikke er tale om en skat.
Fortsat suspension af SP-indbetalingerne vil som udgangspunkt ikke have nævneværdig effekt på finanspolitikkens holdbarhed.
Det skyldes, at SP-indbetalinger er disponeret til fremtidige pensionsudbetalinger, som vil være skattepligtige på udbetalingstidspunktet.
En suspension af SP-indbetalingerne i 2009 vil dermed medføre et tilsvarende lavere fremtidigt skattegrundlag og således lavere fremtidige skatteindtægter.
I forhold til finanspolitikkens holdbarhed vil der ved fortsat suspension af SP-indbetalingerne derfor først og fremmest være tale om en tidsmæssig fremrykning af skattebetalinger.
Virkningerne for det kommunale skatteprovenu i de kommuner, der har valgt at selvbudgettere i 2009, vil blive neutraliseret.
Fra 2010 vil virkningen indgå i det beregningsmæssige grundlag for kommuneforhandlingerne.
4. Administrative konsekvenser for stat, regioner og kommuner Implementering af forslaget skønnes at medføre engangsomkostninger for SKAT til systemtilretninger mv. på i alt 7,6 mio. kr.
Omfanget af disse engangsomkostninger skal ses i sammenhæng med, at de allerede afviklede kørsler af beregning og udskrivning af ordinær forskud for 2009 skal gentages med ny 0-sats for SP-bidraget.
Endvidere skal der ske en tilretning af informationsmateriale mv.
5. Økonomiske og administrative omkostninger for erhvervslivet Lovforslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget er samtidig med fremsættelsen sendt i høring hos Dansk Arbejdsgiverforening, Landsorganisationen i Danmark, FTF, Akademikernes Centralorganisation, Sundhedskartellet, Sammenslutningen af Landbrugets Arbejdsgiverforeninger, Finanssektorens Arbejdsgiverforening, Ledernes Hovedorganisation, KTO, CFU, Kristelig Fagbevægelse, Kristelig Arbejdsgiverforening, Kommunernes Landsforening, Danske regioner, ATP og LG.
Sammenfatning af lovforslagets konsekvenser Bemærkninger til lovforslagets enkelte bestemmelser Til nr. 1 Lovforslaget svarer til den suspension af SP-bidraget, der blev vedtaget for årene 2004-2008, jf. lov nr. 308 af 4. maj 2004, lov nr. 1059 af 9. november 2005 og lov nr. 1235 af 24. oktober 2007. Der henvises i øvrigt til pkt. 2. i lovforslagets almindelige bemærkninger.
Til nr. 2 Nyaffattelsen af § 17 f, stk. 3, 5. pkt., sikrer at, SP-bidragssatsen ligeledes fastsættes til 0 pct. for personer, der omfattes af ATP-lovens § 2 a, stk. 1-7, dvs. personer, som modtager dagpenge, sygedagpenge, og andre offentlige ydelser, hvoraf der opkræves SP-bidrag.
Til § 2 Til stk. 1 og 2 Det foreslås, at loven kan stadfæstes umiddelbart efter vedtagelsen, og at loven træder i kraft den 8. november 2008. En hurtig ikrafttræden er nødvendig af hensyn til en korrekt forskudsregistrering for 2009.
Til stk. 3 og 4 Den foreslåede bestemmelse indebærer, at de økonomiske virkninger af dette lovforslag for skatteåret 2009 neutraliseres for kommunerne og folkekirken for så vidt angår de kommuner, der for 2009 har valgt at budgettere med deres eget skøn over udskrivningsgrundlaget.
 Kommunerne har senest den 15. oktober 2008 vedtaget deres budgetter for 2009. Til brug for kommunernes budgetlægning  herunder også fastsættelsen af kirkeskatteprocenterne for 2009  har Velfærdsministeriet ultimo juni 2008 udmeldt et statsgaranteret udskrivningsgrundlag for kommuneskat og kirkeskat, jf. bestemmelserne herom i lov om kommunal indkomstskat.
Virkningerne af dette lovforslag har ikke kunnet indarbejdes i de statsgaranterede grundlag, som blev udmeldt i juni 2008. Det foreslås på den baggrund, at virkningerne for kommunerne og folkekirken neutraliseres.
Det indebærer, at for de kommuner, der for 2009 har valgt at budgettere med deres eget skøn over udskrivningsgrundlaget, vil efterreguleringen af indkomstskatten for 2009, som opgøres i 2011 og afregnes i 2012, blive korrigeret efter denne bestemmelse.
Det skal i den forbindelse bemærkes, at lovforslaget vil indebære, at der ved den endelige opgørelse af tilskud og udligning for 2009 i henhold til lov om kommunal udligning og generelle tilskud til kommuner tages udgangspunkt i den korrigerede slutskat for den enkelte kommune.
Derved opretholdes sammenhængen mellem den skat, kommunen får udbetalt, og de tilhørende tilskuds- og udligningsbeløb.
 Den skønnede virkning for det kommunale og kirkelige skatteprovenu for 2009 fastsættes endeligt af velfærdsministeren på grundlag af de oplysninger, der foreligger pr. 1. maj 2011. Denne dato svarer til fristen for de oplysninger, der indgår i opgørelsen af slutskatten for kommunerne for indkomståret 2009, jf. § 16 i lov om kommunal indkomstskat.
 Skønnet vil blive opgjort i samarbejde med Skatteministeriet på grundlag af slutligningsstatistikken for 2009.
