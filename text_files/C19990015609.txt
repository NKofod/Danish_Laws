Cirkulære om udsættelse af  

 tidspunktet for værnepligtiges møde for session og til aftjening  

 af værnepligt (Til de værnepligtsadministrerende  

 statsamtmænd, forsvarets og redningsberedskabets  

 værnepligtsadministrerende myndigheder samt  

 Militærnægteradministrationen) Efter aftale med forsvarsministeren fastsættes:
1. Indledning 1.1. Efter værnepligtslovens § 13, stk. 4, kan en  

 værnepligtig få udsat pligten til at møde for session
indtil udgangen af det år, hvori han fylder 25 år.
 Efter lovens § 27 kan udskrevne værnepligtige  

 gives udsættelse med møde til den første samlede tjeneste  

 indtil udgangen af det år, i hvilket de fylder 26 år, når  

 de godtgør, at udsættelsen af hensyn til deres uddannelse eller  

 af andre grunde vil være af særlig betydning for dem.
Efter lovens § 28 kan udsættelse med  

 møde til den første samlede tjeneste efter det tidspunkt, der  

 er nævnt i lovens § 27, kun gives værnepligtige, der  

 godtgør, at udsættelsen har væsentlig betydning for deres  

 eller deres pårørendes velfærd.
Udsættelsen gives  

 for indtil 1 år ad gangen og kan, såfremt de nævnte forhold  

 stadig foreligger, gives for sammenlagt højst 3 år.
I det  

 omfang, det er nødvendigt for at imødekomme forsvarets og  

 redningsberedskabets behov for værnepligtige med særlig  

 uddannelse eller livsstilling, jf. lovens § 24, gives udsættelse  

 for indtil 1 år ad gangen og kan, såfremt de nævnte forhold  

 stadig foreligger, gives for sammenlagt højst 6 år, jf. lovens  

 § 28, stk. 3.
Afgørelser efter lovens § 28 træffes af  

 vedkommende myndighed, jf. cirkulærets afsnit 2, og normalt efter de  

 retningslinier, som følger af cirkulærets afsnit 4-8 på  

 grundlag af en konkret vurdering i hvert enkelt tilfælde.
Betingelserne  

 for udsættelse i medfør af lovens § 28 er skærpet i  

 forhold til de i lovens § 27 opstillede betingelser for  

 udsættelse.
Afgørelse om udsættelse efter lovens  

 §§ 27 og 28 kan af den værnepligtige indbringes for  

 Værnepligtsnævnet.
Afgørelsen kan ikke indbringes senere  

 end 4 uger fra det tidspunkt, da den er meddelt den værnepligtige.
 Der kan endvidere efter lovens § 30 a gives  

 udsættelse til værnepligtige, som efter hjemsendelse fra den  

 første samlede tjeneste genindkaldes, såfremt de godtgør,  

 at udsættelsen som anført i lovens § 27 af hensyn til deres  

 uddannelse eller af andre grunde vil være af særlig betydning for  

 dem.
 Afgørelse om udsættelse med genindkaldelse i  

 medfør af lovens § 30 a træffes af vedkommende myndighed,  

 jf. cirkulærets afsnit 2, efter de samme retningslinier som  

 afgørelse om udsættelse med indkaldelse til den første  

 samlede tjeneste i medfør af lovens § 27.
 Cirkulæret indeholder retningslinier for det  

 skøn, der skal udøves ved afgørelsen af, om  

 udsættelse kan gives.
 1.2. Definitioner m.v.:
 1)	»Statsamtmand« forstås som angivet i § 1 i  

 bekendtgørelse om session og indkaldelse til værnepligtstjeneste  

 m.v.
 2)	Ved »tjeneste« forstås værnepligtstjeneste.
 3)	Ved »sessionstidspunkt« forstås det halvår, hvori den  

 værnepligtige har pligt til at møde for session.
 4)	Ved »mødetidspunkt« forstås datoen for den  

 værnepligtiges pligt til at møde til aftjening af  

 værnepligt.
 5)	Ved »udsættelse« forstås, at vedkommende myndighed efter  

 ansøgning ændrer et sessions- eller mødetidspunkt til et  

 senere sessionshalvår, henholdsvis en senere  

 indkaldelsesmåned.
 6)	Ved »indkaldelsesmyndighed« forstås de myndigheder, der er  

 nævnt i pkt. 2.2 - 2.7.
 7)	Værnepligtsloven citeres i dette cirkulære efter  

 lovbekendtgørelse nr. 1088 af 23. december 1998.
 1.3. Cirkulæret angår ikke  

 Værnepligtsnævnets kompetence i sager efter lovens § 29 om  

 fritagelse for værnepligtstjeneste, jf. lovens § 30,  

 stk. 3.
 1.4. Cirkulæret angår ikke indkaldelsesmyndighedens  

 kompetence til midlertidigt at hjemsende en værnepligtig.
2. Kompetencefordeling 2.1. Statsamtmanden træffer afgørelse om udsættelse  

 af sessionstidspunktet.
2.2. Forsvarets Værnepligt og Rekruttering (FVR) behandler  

 sager om udsættelse af et eventuelt mødetidspunkt, når det  

 endnu ikke er bestemt, om og i bekræftende fald hvor en  

 værnepligtig skal gøre tjeneste.
Dog vil  

 Militærnægteradministrationen behandle sager vedrørende de  

 værnepligtige, der før fordelingstidspunktet er overført  

 til civil værnepligt.
Eksempel: En værnepligtig udskrives af  

 en session den 1. april til evt. indkaldelse i det kommende års  

 første halvår.
Han søger FVR om udsættelse den 15.  

 juli, da han i mellemtiden er optaget på en uddannelsesinstitution.  

 Udsættelsessagen stilles i bero, indtil det er afgjort, om han skal  

 indkaldes.
Dette afgøres, når FVR i september foretager  

 fordelingen til det kommende forårs indkaldelseshold.
Skal han  

 indkaldes, afgøres udsættelsessagen af vedkommende  

 indkaldelsesmyndighed.
Skal han ikke indkaldes, bortfalder sagen.
 2.3. Forsvarets Værnepligt og Rekruttering træffer  

 afgørelse om udsættelse af mødetidspunktet for  

 værnepligtige, der er bestemt til tjeneste ved forsvaret.
 2.4. Forsvarets operative kommandoer træffer afgørelse  

 om udsættelse af mødetidspunktet for værnepligtige, der  

 efter hjemsendelse fra den første samlede tjeneste genindkaldes.
 2.5. Beredskabsstyrelsen træffer afgørelse om  

 udsættelse af mødetidspunktet for værnepligtige, der er  

 bestemt til tjeneste ved redningsberedskabet.
 2.6. Militærnægteradministrationen træffer  

 afgørelse om udsættelse af mødetidspunktet for  

 værnepligtige, der er overført til civilt arbejde  

 (militærnægtertjeneste).
 2.7. Militærnægteradministrationen træffer efter  

 indhentet udtalelse fra Mellemfolkeligt Samvirke afgørelse om  

 udsættelse af mødetidspunktet for værnepligtige, der har  

 fået tilladelse til at opfylde værnepligten ved udførelse  

 af bistandsarbejde i udviklingslande.
 2.8. Indenrigsministeriet afgør, om en person er omfattet af  

 bekendtgørelse nr. 1020 af 13. december 1994 om fritagelse for  

 værnepligt for ansatte ved internationale organisationer m.v.
3. Udsættelse med session 3.1. Det påhviler den værnepligtige at godtgøre, at  

 betingelserne for udsættelse er opfyldt.
 Såfremt den værnepligtige ikke kan  

 tilvejebringe dokumentation for, at betingelserne for udsættelse er  

 opfyldt, kan udsættelse dog gives indtil udgangen af næste  

 sessionshalvår med henblik på, at manglende dokumentation  

 tilvejebringes.
 Statsamtmanden kan efter ansøgning ændre  

 sessionsmødedatoen inden for sessionshalvåret, uden at nogen  

 udsættelsesgrund er godtgjort.
 3.2. Et sessionstidspunkt kan i almindelighed kun udsættes af  

 de grunde, der nævnes i afsnit 5 og 6.
 3.3. Et sessionstidspunkt kan udsættes i indtil 2 år ad  

 gangen, jf. dog pkt. 3.4.
3.4. Førstegangsudsættelse af sessionstidspunktet kan  

 gives indtil ca. 1 år før en uddannelses afslutning, dog  

 længst i 3 år.
Yderligere udsættelse kræver  

 dokumentation for, at den værnepligtige aktivt deltager i  

 uddannelsen.
 3.5. Har en værnepligtig givet urigtige eller  

 ufuldstændige oplysninger om forhold af væsentlig betydning for  

 en tidligere sag om ændring af et sessionstidspunkt, kan statsamtmanden  

 tage hensyn hertil ved skønnet over behovet for dokumentation af hans  

 oplysninger til brug for en senere sag.
4. Udsættelse med indkaldelse til den  

 første samlede tjeneste 4.1. Det påhviler den værnepligtige at godtgøre, at  

 betingelserne for udsættelse er opfyldt.
 Udsættelse kan dog gives indtil udgangen af  

 næste indkaldelseshalvår med henblik på, at manglende  

 dokumentation tilvejebringes.
 Medmindre forholdene taler imod det, kan ansøgning  

 om ændring af mødetidspunkt i indtil 6 måneder  

 (»udskydelse«) efter omstændighederne imødekommes, selvom  

 sædvanligt udsættelsesgrundlag ikke foreligger.
Eksempler: Oplyser den værnepligtige at  

 have planlagt påbegyndelse af en uddannelse uden at dokumentere  

 optagelse på denne, kan mødetidspunktet udsættes indtil  

 næste indkaldelseshalvårs udløb.
Det har betydning for  

 gymnasie-, hf-elever og lign., som i umiddelbar fortsættelse af  

 skoletiden agter at påbegynde en videregående uddannelse.
Den,  

 der har søgt optagelse på en erhvervsuddannelse, kan få  

 tilsvarende udsættelse til afklaring af, om han er optaget på  

 uddannelsen.
Ved grunduddannelsens afslutning kan gives tilsvarende  

 udsættelse med henblik på, at aftale om praktikplads bliver  

 indgået.
 4.2. Udsættelse efter lovens § 27 med møde til  

 den første samlede tjeneste gives som hovedregel indtil 2 år ad  

 gangen, jf. dog pkt. 5.6. Udsættelse kan dog gives for nogle få  

 måneder udover den for udsættelsesgrunden normale periode,  

 når grunden ventes at bortfalde kort efter periodens udløb,  

 eller med henblik på opfyldelse af en indgået  

 værnepligtsaftale.
4.3. Udsættelse efter lovens § 28 med møde  

 til den første samlede tjeneste gives for indtil 1 år ad gangen  

 og kan gives for sammenlagt højst 3 år.
I det omfang, det er  

 nødvendigt for at imødekomme forsvarets og redningsberedskabets  

 behov for værnepligtige med særlig uddannelse eller livsstilling,  

 jf. lovens § 24, gives udsættelse for indtil 1 år ad gangen  

 og kan gives for sammenlagt højst 6 år, jf. lovens § 28,  

 stk. 3.
 4.4. Fastsættelse af udsættelsesperioden sker alene  

 under hensyntagen til udsættelsesgrunden og ikke til  

 mødetidspunkter, jf. dog pkt. 8.4 og 8.5.
 4.5. Har en værnepligtig givet urigtige eller  

 ufuldstændige oplysninger om forhold af væsentlig betydning for  

 en tidligere udsættelsessag, kan indkaldelsesmyndigheden tage hensyn  

 hertil ved skønnet over behovet for dokumentation af hans oplysninger  

 til brug for en senere sag.
 4.6. Samtidig med, at udsættelse meddeles,  

 pålægges den værnepligtige at underrette vedkommende  

 myndighed, hvis udsættelsesgrunden bortfalder før periodens  

 udløb.
5. Uddannelse 5.1. Ved skønnet over, om og for hvilken periode  

 uddannelsesmæssige grunde bør medføre udsættelse,  

 skal vægten lægges på, -	om den værnepligtige på mødetidspunktet er under  

 uddannelse, jf. pkt. 5.2, -	om uddannelsen er kompetencegivende, jf. pkt. 5.3, -	om tidsforbruget til undervisning og forberedelse svarer til en  

 normal arbejdsdag eller en væsentlig del heraf, jf. pkt. 5.4, -	om han er uden anden erhvervskompetencegivende uddannelse, jf. pkt.  

 5.5, og -	de i pkt. 5.6 angivne tidsmæssige forhold.
 5.2. Den værnepligtige skal dokumentere, at han på  

 mødetidspunktet er under uddannelse, jf. dog pkt. 4.1.
 Ses en uddannelse ikke at kunne færdiggøres  

 inden for det tidsrum, hvor den værnepligtige i henhold til  

 værnepligtslovens § 28 længst kan meddeles udsættelse,  

 bør indkaldelsesmyndigheden indhente en tilkendegivelse om,  

 hvornår den pågældende har til hensigt at indpasse  

 værnepligtstjenesten i uddannelsesforløbet.
 Eksempler: Der må kræves  

 eksamenstilmelding, attest for bestået deleksamen eller anden  

 erklæring fra uddannelsesstedet eller attesteret uddannelsesaftale.  

 Ønsker om en uddannelsesfri periode (»sabbatår«) før  

 eller under et uddannelsesforløb kan ikke begrunde udsættelse  

 eller opretholdelse af en udsættelse, der allerede er bevilget af  

 hensyn til den pågældende uddannelse.
 5.3. Uddannelsen skal være alment studie- eller  

 erhvervskompetencegivende.
 Ansættelse på prøve el. lign. samt  

 deltagelse i uddannelser, som kun er kvalificerende i den type virksomhed  

 eller arbejdsplads, hvor uddannelsen finder sted, er normalt ikke  

 udsættelsesgrund.
 Uddannelser, der omfattes af en særlig  

 uddannelsesplan, men som ikke afsluttes med udstedelse af et bevis, kan i  

 særlige tilfælde begrunde udsættelse.
 Højskoleundervisning og -ophold, som ikke afsluttes  

 med en offentlig anerkendt eksamen, er normalt ikke udsættelsesgrund,  

 medmindre opholdet har betydning for optagelse på en uddannelse, jf.  

 pkt. 5.6.
I tvivlstilfælde om, hvorvidt en uddannelse kan  

 begrunde udsættelse, må vægt lægges  

 på, -	om der foreligger en særlig plan for  

 uddannelsesforløbet, -	lønnens størrelse, -	uddannelsens varighed, -	om der udstedes et bevis ved afslutningen af uddannelsen, -	om uddannelsen åbner mulighed for etableringslån i  

 henhold til særlig lovgivning m.v., og -	om det er nødvendigt, at uddannelsen gennemføres inden  

 mødetidspunktet.
Eksempler: Jordbrugsuddannelser, som  

 afsluttes med udstedelse af f.eks. »det grønne bevis« til  

 landmænd, er udsættelsesgrund.
Det samme gælder visse  

 edb-uddannelser.
Undervisning efter lov nr. 459 af 1. juni 1994 om den fri  

 ungdomsuddannelse er udsættelsesgrund.
5.4. Det gennemsnitlige daglige tidsforbrug, der behøves til  

 gennemførelse af den normerede uddannelse, skal svare til en normal  

 arbejdsdag.
Det kræves dog ikke, at uddannelsen foregår i  

 dagtimerne.
 Uddannelsesforløb med skiftende teoretiske og  

 praktiske uddannelsesperioder begrunder udsættelse også i  

 praktikperioderne.
Eksempler: Udsættelse kan ikke gives  

 under hensyn til deltagelse i visse specialarbejderkurser, brevskolekurser,  

 hf-enkeltfagskurser med ugentligt timetal på under 23, merkonomstudiet,  

 HD-uddannelsen og finansdiplomstudiet, som alle beslaglægger et mindre  

 ugentligt timetal, og som oftest er kombineret med igangværende  

 fuldtidserhvervsarbejde.
Udsættelse til deltagelse i  

 hf-enkeltfagskursus kan normalt højst gives i 2 år.
 Forberedelse til og deltagelse i hf- samt studenter- og  

 lærereksamen på aftenskole er tilstrækkeligt  

 tidskrævende til, at udsættelse kan gives.
En kontorelevaftale kan normalt give udsættelse i 2  

 år, mens deltagelse i merkonom-, HD- eller cand. merc. aud.-studiet  

 normalt ikke kan give udsættelse.
Studerer den værnepligtige til  

 cand. merc. aud., cand. merc. eller cand. oecon. på fuld tid, er der  

 tale om uddannelser, som i sig selv berettiger til udsættelse.
 5.5. Udsættelse forudsætter i almindelighed, at den  

 værnepligtige ikke har anden erhvervskompetencegivende uddannelse.
 Ligger en videregående uddannelse i en  

 tidsmæssigt umiddelbar og fagligt naturlig forlængelse af den  

 afsluttede, kan udsættelse dog gives af hensyn til den  

 videregående uddannelse, der som hovedregel ikke må være  

 lønnet.
 Har en værnepligtig fået  

 stipendiestøtte til fortsat praktisk uddannelse eller til studieophold  

 i udlandet, kan udsættelse gives, når muligheden for at  

 opnå disse ydelser vil gå tabt, hvis den værnepligtige skal  

 gøre tjeneste forinden.
 Eksempler: Udsættelse gives af hensyn  

 til erhvervelse af højere handelseksamen, maskinmester- og  

 skibsføreruddannelse, diplomingeniøruddannelse samt  

 videreuddannelse på gartnerfagets driftslederkursus.
 Udsættelse til formaliseret videreuddannelse  

 på universiteter eller på højere læreanstalter  

 gives, når formålet overvejende er forskning med sigte på  

 opnåelse af Ph.D.-grad eller erhvervsforskeruddannelse.
 Påbegyndelse af civilingeniørstudiet i  

 umiddelbar fortsættelse af en diplomingeniøruddannelse kan  

 begrunde udsættelse.
 Kombination af uddannelserne kok/tjener begrunder  

 udsættelse.
 Har en værnepligtig en faglig uddannelse, der har en  

 naturlig forbindelse til diplomingeniøruddannelsen, kan adgangsgivende  

 supplerende uddannelse til denne uddannelse begrunde udsættelse.
5.6. Førstegangsudsættelse gives for højst 1  

 år.
Foreligger en behørigt attesteret uddannelsesaftale, kan  

 udsættelse dog gives, indtil uddannelsen er afsluttet.
 Udsættelse kan gives for den periode, der  

 medgår til erhvervelse af adgangsgivende kompetence, når den  

 værnepligtige har til hensigt umiddelbart efter periodens afslutning at  

 påbegynde en uddannelse.
 Eksempler: Til erhvervelse af adgangsgivende  

 kvalifikationer med henblik på optagelse på videregående  

 uddannelse kan udsættelse gives i den nødvendige periode.  

 Nærmere oplysninger herom fremgår af publikationen »Uddannelses-  

 og erhvervsvalget«, udgivet af Rådet for Uddannelses- og  

 Erhvervsvejledning under Arbejdsministeriet.
 Søfarende, der ønsker eksamen fra  

 søfartsskole eller navigationsskole før værnepligtstiden,  

 kan få udsættelse for at opnå den af disse uddannelser  

 krævede sejlererfaring.
6. Ophold i udlandet 6.1. Den, der har fast bopæl i og ernærer sig i udlandet,  

 eller som godtgør at have mulighed for varigt at bosætte og  

 ernære sig der, kan få udsættelse i 1 år ad gangen.  

 Indkaldelsesmyndigheden skal vejlede om fremgangsmåden ved indgivelse  

 af ansøgning om yderligere udsættelse.
 6.2. Midlertidigt ophold i udlandet kan ikke begrunde  

 udsættelse, medmindre opholdet har et uddannelsesmæssigt  

 formål, der, hvis uddannelsen foregik i Danmark, ville begrunde  

 udsættelse efter afsnit 5, eller opholdet skyldes deltagelse i  

 særligt betydningsfulde kunstneriske eller konkurrenceidrætslige  

 arrangementer.
 Eksempler: Dokumentation for deltagelse i OL  

 eller Europa- og Verdensmesterskaber er udsættelsesgrund.
 Værnepligtige, der af erhvervsmæssige grunde  

 opholder sig uden for landets grænser i længere perioder  

 (søfarende, langturschauffører, luftfartspersonale), men som  

 har bopæl i Danmark, kan få udsættelse til et tidspunkt,  

 som afpasses under hensyn til ansættelsesstedets oplysninger om de  

 pågældendes ankomst til Danmark.
 Midlertidigt udlandsophold i forbindelse med praktikophold  

 kan i særlige tilfælde begrunde udsættelse, selvom opholdet  

 ikke har tilknytning til en formaliseret uddannelse som nævnt i afsnit  

 5. Det samme gælder offentligt støttede udlandsophold i  

 studieøjemed.
7. Helbreds- og familiemæssige forhold 7.1. En værnepligtigs helbredsmangler er ikke  

 udsættelsesgrund.
Er en værnepligtig af helbredsmæssige grunde  

 afskåret fra at give møde ved forsvaret på det fastsatte  

 mødetidspunkt, og er hindringen ikke bortfaldet senest 10. dag efter  

 mødedagen (for værnepligtige indkaldt til redningsberedskabet  

 eller militærnægtertjeneste senest 3. dag), fastsætter  

 indkaldelsesmyndigheden nyt mødetidspunkt.
Samtidig underrettes den  

 værnepligtige om retten til fornyet sessionsbedømmelse og om  

 statsamtmandens ret til at tilsige ham til en sådan.
 Bemærkning: Efter  

 værnepligtsloven afgøres betydningen af en værnepligtigs  

 helbredsmangler af en session, der i givet fald erklærer ham uegnet  

 eller begrænset egnet.
Af hensyn til forsvarets og redningsberedskabets  

 uddannelsesprogrammer kan værnepligtige, der på grund af sygdom  

 ikke er mødt senest 10. dagen henholdsvis 3. dagen efter  

 mødedagen, ikke modtages til tjeneste.
Det nye mødetidspunkt  

 bliver som hovedregel næste mødehold ved den tjenestegren,  

 indkaldelsesordren lyder på.
For fastsættelse af nyt  

 mødetidspunkt har de sædvanlige udsættelsesgrunde ikke  

 betydning.
Den værnepligtige må søge udsættelse,  

 hvis det nye tidspunkt ikke passer ham.
 Er en til civilt arbejde indkaldt værnepligtig  

 på grund af sygdom ikke mødt senest 3. dagen efter  

 mødedagen, vil Militærnægteradministrationen normalt  

 fastsætte en ny mødedato afpasset efter sygdommens forventede  

 varighed.
 7.2. Den værnepligtiges nærmeste  

 pårørendes socialt eller lægeligt begrundede alvorlige  

 problemer kan medføre udsættelse i indtil 1 år ad  

 gangen.
 7.3. Værnepligtige, der har forældreorlov (kap. 4 i  

 lovbekendtgørelse nr. 4 af 4. januar 1999), kan på dette  

 grundlag få udsættelse i indtil et halvt år.
 7.4. Der kan normalt gives udsættelse i indtil et halvt  

 år efter fødslen af et barn, hvortil den værnepligtige er  

 fader, når den værnepligtige er samboende med barnets moder.
8. Økonomiske grunde, beskæftigelses- og  

 erhvervsforhold 8.1. Udsættelse på grund af økonomiske forhold kan  

 kun gives, hvor indkaldelsen indebærer fare for varig forringelse af  

 den værnepligtiges økonomi.
Udsættelse forudsætter  

 normalt dokumentation i form af regnskab, hvoraf såvel aktiver som  

 passiver skal fremgå, eller årsopgørelse fra  

 skattevæsenet.
Udsættelse gives i indtil 1 år.
Taler ganske  

 særlige forhold ved periodens udløb derfor, kan yderligere  

 udsættelse gives.
 Gæld stiftet efter det tidspunkt, hvor den  

 værnepligtige af sessionen eller af den indkaldende myndighed er oplyst  

 om indkaldelsen, kan normalt ikke begrunde udsættelse.
 Eksempel: Da tilbagebetaling af  

 studiegæld stilles i bero under tjenesten, giver sådan gæld  

 ikke adgang til udsættelse.
 8.2. Risiko for, at en værnepligtig mister sit arbejde ved  

 indkaldelse eller står uden arbejde ved hjemsendelsen, er ikke  

 udsættelsesgrund, jf. dog pkt. 8.3 og 8.4. I forbindelse med afslaget  

 skal indkaldelsesmyndigheden orientere den værnepligtige om de  

 relevante regler i lov om værnepligtsorlov.
 8.3. Det forhold, at en værnepligtig har fået arbejde  

 eller tilbud herom, er ikke udsættelsesgrund, medmindre arbejdet har  

 relation til en uddannelse, jf. pkt. 5.6.
 Det forhold, at ansættelse i en periode berettiger  

 til - evt. forhøjet - arbejdsløshedsunderstøttelse, er  

 ikke udsættelsesgrund.
 8.4. Virker den værnepligtige i, eller har han fået  

 tilbud om, en særligt betydningsfuld stilling, og har ansættelse  

 i stillingen i en periode før tjenesten afgørende betydning for  

 hans fremtid, kan udsættelse gives, når han godtgør, at  

 der er tale om en enestående chance, som ikke kan ventes at komme  

 igen.
 Muligheden for betydelig engangsfortjeneste eller store  

 fortjenester i en kortvarig periode kan begrunde udsættelse, når  

 det må antages, at muligheden går tabt, hvis den  

 værnepligtige skal gøre tjeneste som bestemt i  

 indkaldelsesordren.
 Udsættelsesperioden fastsættes på  

 grundlag af dokumentation for, hvornår den værnepligtige kan  

 møde, og under hensyn til mødetidspunkt for den  

 pågældende tjeneste.
Udsættelse kan gives til værnepligtige, der  

 ernærer sig som professionelle sportsudøvere på baggrund  

 af kontraktretlige forpligtelser, herunder tidspunktet for kontraktens  

 indgåelse og muligheden for fortjeneste.
Udsættelse kan gives i  

 indtil 1 år.
Taler forhold ved udsættelsesperiodens udløb  

 derfor, kan yderligere udsættelse gives.
8.5. Hensyn til arbejdsgiverbehov for den værnepligtiges  

 arbejdskraft er ikke udsættelsesgrund.
Det samme gælder hensyn  

 til drift af den værnepligtiges egen virksomhed.
Forhold omkring indtræden i eller overtagelse af en  

 virksomhed kan dog begrunde udsættelse, når virksomheden er den  

 værnepligtiges eller hans nærmeste families eksistensgrundlag, og  

 aftjening af værnepligt som angivet i indkaldelsesordren vil  

 påføre virksomheden alvorlig skade.
Har overtagelsen fundet sted  

 efter det tidspunkt, hvor den værnepligtige af sessionen eller den  

 indkaldende myndighed er oplyst om indkaldelsen, kan der gives  

 udsættelse i tilfælde, hvor det godtgøres, at der er tale  

 om et enestående tilbud, der ikke kan forventes at komme igen eller i  

 tilfælde, hvor der er tale om velfærdstruende forhold.
Udsættelsesperioden fastsættes under hensyn  

 til, at en egnet afløser for den værnepligtige kan findes.
Kan  

 virksomheden ikke økonomisk bære en afløser, og kan den  

 ikke fortsat drives uden den værnepligtiges personlige medvirken, kan  

 yderligere udsættelse gives for indtil et år ad gangen.  

 Medfører indkaldelse risiko for varig forringelse af den  

 værnepligtiges økonomi, kan udsættelse dog gives med  

 henblik på, at virksomheden kan konsolidere sig.
Pkt. 8.4, 3. stk.,  

 finder tilsvarende anvendelse.
 Eksempler: Hensynet til elever på en  

 skole og klientel ved en institution, hvor den værnepligtige er ansat,  

 er ikke udsættelsesgrund.
 Hensynet til drift af landbrugsejendom, værksted,  

 servicevirksomhed el. lign., der tilhører den værnepligtige selv  

 eller hans nærmeste pårørende, kan begrunde  

 udsættelse.
9. Ikrafttræden Cirkulæret træder i kraft den 1. november 1999.
 Samtidig ophæves Indenrigsministeriets  

 cirkulære nr. 7 af 9. januar 1996 om udsættelse af tidspunktet  

 for værnepligtiges møde for session og til aftjening af  

 værnepligt.
