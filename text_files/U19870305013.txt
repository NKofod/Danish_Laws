 I overenskomsten mellem Jernets Arbejdsgiverforening og  

 Centralorganisationen af Metalarbejdere var bestemt bl.a., at lønnen fra den  

 enkelte arbejder i hvert tilfælde aftales mellem arbejdsgiveren og arbejderen  

 uden indblanding fra organisationerne eller dens medlemmers side.
 Det antoges ikke at være i strid hermed, at Jernets  

 Arbejdsgiverforening i forbindelse med arbejdstidsnedsættelsen pr. 1.
 december 1986 i et cirkulære tilrådede sine medlemmer at opsige  

 eventuelle indgåede lokalaftaler eller bestående kutymer om betalte pauser.
 Forlængelsesloven (lov nr. 123 af 31. marts 1985) antoges ikke at være  

 til hinder for opsigelse af lokale aftaler og kutymer om betalte pauser.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Jernets Arbejdsgiverforening for overenskomstbrud ved, at Jernets  

 Arbejdsgiverforening i cirkulære af 9. juni 1986 har meddelt  

 medlemsvirksomhederne, at eventuelle aftaler eller kutymer om betalte pauser  

 bør opsiges inden den 1. december 1986.
 Sagen er indbragt for Arbejdsretten ved klageskrift af 10. november 1986,  

 da der ikke på et fællesmøde, der blev afholdt den 14. oktober 1986, kunne  

 opnås enighed mellem parterne.
 Overenskomsten mellem Jernets Arbejdsgiverforening og  

 Centralorganisationen af Metalarbejdere indeholder i præamblen følgende  

 bestemmelse:
»Så længe denne overenskomst står ved magt, må ingen af de  

 undertegnede organisationer eller disses medlemmer, enten enkeltvis eller  

 flere i forening, forsøge på ved noget som helst middel, åbent eller skjult,  

 at modarbejde dens bestemmelser eller fremtvinge nogen forandring deri.« Overenskomsten indeholder i øvrigt af betydning for nærværende sag  

 følgende bestemmelser:
»Kap.I.
Samarbejdet § 8 Lokale aftaler mellem arbejdsgiveren og arbejderne Stk. 1 Lokale aftaler, kutymer eller reglementer kan ..... opsiges af begge  

 parter med 2 måneders varsel til den 1. i en måned, medmindre aftaler om  

 længere varsel er truffet.
Kap.II.
Arbejdstiden § 9 Den normale arbejdstid Kap.IV.
Lønforhold A.Timeløn § 17 almindelige timelønsbestemmelser Stk. 3 Lønnen for den enkelte arbejder aftales i hvert tilfælde mellem  

 arbejdsgiveren eller dennes repræsentant og arbejderen uden indblanding fra  

 organisationernes eller deres medlemmers side.
Stk. 6 Organisationerne er enige om, at arbejdsgiveren bør lægge en systematisk  

 vurdering til grund ved fastsættelsen af lønspredningen, således at der for  

 den enkelte arbejder tages behørigt hensyn, f.eks. til dennes dygtighed,  

 erfaring, uddannelse og indsats i produktionen, ligesom der må tages hensyn  

 til arbejdets krav til udøveren, herunder også særlige gener, der er  

 forbundet med arbejdets udførelse.« Den 20. december 1985 underskrev overenskomstparterne et protokollat om  

 den normale ugentlige arbejdstid i forbindelse med nedsættelsen af denne med  

 1 time til 39 timer den 1. december 1986 i henhold til  

 overenskomstforlængelsesloven af 31. marts 1985. De i henhold til  

 protokollatet af parterne i enighed formulerede, reviderede  

 overenskomstbestemmelser gengiver § 9 i dens fulde ordlyd.
Af betydning for  

 denne sag citeres herfra følgende § 9, stk. 1, 3. afsnit:
»§ 9 Den normale arbejdstid Stk. 1 Pr. 1. december 1986 er den normale ugentlige arbejdstid 39 timer ved  

 almindeligt dagarbejde, på skifteholdenes daghold og ved arbejde på forskudt  

 tid.
Hvor den ugentlige arbejdstid på 39 timer fordeles på 5 dage, kan ingen  

 arbejdsdag være under 7 timer.
Parterne er enige om, at det ved nedsættelsen  

 af arbejdstiden er af afgørende betydning, at arbejdstiden på alle områder  

 udnyttes effektivt, og at der undgås forstyrrelser i produktionen.« Dette citerede 3. afsnit under § 9, stk. 1, er nyt i overenskomsten.
 § 9 indeholder i øvrigt - uændret - i stk. 4 (tidligere stk. 3) følgende  

 bestemmelse:
»Den fastsatte arbejdstid er effektiv.
Organisationerne er enige om,  

 at arbejdstiden så vidt muligt kun afbrydes af en spise- og hvilepause.« Den 9. juni 1986 udsendte Jernets Arbejdsgiverforening det cirkulære, nr.  

 16/1986, der har givet anledning til denne sag.
Cirkulæret er sålydende:
»Arbejdstidsnedsættelsen/ den effektive arbejdstid I cirkulære nr. 1/1986 redegjorde vi for de reviderede  

 overenskomstbestemmelser i forbindelse med arbejdstidsnedsættelsen pr. 1.  

 december 1986, og for det i den forbindelse indgåede protokollat mellem JA og  

 CO-Metal.
 I den jernindustrielle overenskomst § 9, stk. 3 bestemmes, at den  

 fastsatte arbejdstid er effektiv. .....
 Med henvisning hertil anbefaler JA, at virksomheden - inden der efter  

 overenskomstens regler sker en fastlæggelse af arbejdstiden pr. 1. december  

 1986 - får skabt fuld klarhed omkring den effektive arbejdstid på  

 virksomheden.
 Eventuelle aftaler eller kutymer om betalte pauser bør således opsiges i  

 henhold til overenskomstens § 8 med 2 måneders varsel til den 1. i en måned.  

 Det er den opsigende parts pligt at foranledige lokale forhandlinger afholdt,  

 og for så vidt enighed ikke opnås, da at lade sagen behandle ved et  

 mæglingsmøde, eventuelt timandsmøde.
Begæring om afholdelse af mæglingsmøde skal være den modstående  

 organisation i hænde inden for opsigelsesfristen.« Cirkulæret har medført opsigelser af lokalaftaler og kutymer om  

 arbejdstid.
Klagerne har som eksempler ved fremlæggelse af referater af  

 lokalforhandlinger dokumenteret, at en lokalaftale på en virksomhed om en  

 betalt spisepause på et kvarter daglig og på en anden virksomhed om 2 daglige  

 4-5 minutters betalte pauser er blevet opsagt.
Klagerne har anført, at  

 opsigelse af sådanne lokalaftaler er sket i et meget stort antal tilfælde  

 efter cirkulærets udsendelse.
 Klagerne har nedlagt følgende påstande:
 Jernets Arbejdsgiverforening har handlet overenskomststridigt ved i  

 cirkulære af 9. juni 1986 at meddele medlemsvirksomheder, at eventuelle  

 aftaler eller kutymer om betalte pauser bør opsiges inden 1. december 1986.
 Jernets Arbejdsgiverforening tilpligtes til Specialarbejderforbundet i  

 Danmark at betale en efter rettens skøn fastsat alvorlig bod.
 De indklagede har påstået frifindelse.
Klagerne har til støtte for deres påstande anført, at der gennem opsigelse  

 af aftaler eller kutymer om betalte spisepauser reelt sker en nedsættelse af  

 timelønnen for de arbejdere, der er omfattet af aftaler eller kutymer.
En  

 generel opfordring til at foretage opsigelse er - uanset cirkulærets  

 anvendelse af ordet »bør« - reelt et pålæg til virksomhederne.  

 Dette er i strid med den forpligtelse, der efter overenskomstens præambel og  

 efter dens § 17, stk. 3, påhviler organisationerne til ikke at blande sig i  

 de enkelte arbejderes lønmæssige aftaler med deres arbejdsgivere.
Her er tale  

 om en decentral beslutningsprocedure, i hvilken det vil være  

 overenskomststridigt at foretage indgreb gennem påbud fra organisationernes  

 side.
Overenskomstens § 8 taler netop om lokale aftaler og kutymer.
Dertil  

 kommer, at de lokale aftaler og kutymer som kollektive overenskomster må  

 anses undergivet forlængelseslovens regler, således at de ikke kan opsiges  

 inden for overenskomstens gyldighedsperiode.
De indklagede har til støtte for frifindelsespåstanden anført, at  

 cirkulæret alene indeholder en korrekt og objektiv information om det  

 protokollat og de overenskomstændringer, som overenskomstparterne er blevet  

 enige om.
Det nye 3. afsnit i § 9, stk. 1, giver klart udtryk for den  

 enighed, der er mellem Jernets Arbejdsgiverforening og Centralorganisationen  

 af Metalarbejdere i Danmark - bindende også for medlemmer af  

 Specialarbejderforbundet - om, at arbejdstiden, de 39 timer, skal udnyttes  

 effektivt, og at der undgås forstyrrelser i produktionen.
Det er hverken i  

 strid med værnebestemmelsen i præamblen eller i strid med bestemmelserne i  

 overenskomstens § 17, at man udnytter adgangen i dens § 8 til under  

 iagttagelse af de herom foreskrevne regler at opsige lokale aftaler eller  

 kutymer.
Cirkulæret indeholder ikke som af klagerne hævdet et påbud til  

 virksomhederne om at foretage opsigelse af de nævnte aftaler m.v., og det  

 giver ikke Jernets Arbejdsgiverforening mulighed for indskriden over for det  

 medlem, der ikke måtte følge cirkulærets henstilling om opsigelse.
Det er i  

 øvrigt de indklagedes opfattelse, at cirkulæret ikke, således som klagerne  

 hævder, har ført til mange opsigelser af lokale aftaler eller kutymer.
Ved  

 arbejdstidsnedsættelsen pr. 2. december 1974 udsendte Jernets  

 Arbejdsgiverforening et informativt cirkulære med et indhold ganske svarende  

 til cirkulæret af 9. juni 1986, uden at det gav anledning til nogen form for  

 indsigelse fra arbejdstagerside.
Overenskomstloven har alene forlænget  

 overenskomsterne for en 2-årig periode.
Den har ikke grebet ind i de  

 arbejdsretlige mekanismer, således at der ikke skulle være mulighed for  

 opsigelse af en lokalaftale i henhold til overenskomstens § 8. Det kan vel  

 ikke afvises, at en lokalaftale under særlige omstændigheder vil være  

 omfattet af loven, men i det foreliggende tilfælde må de lokalaftaler, der  

 vedrører arbejdstiden, kunne opsiges på ganske sædvanlig måde under  

 iagttagelse af de i overenskomstens § 8 foreskrevne regler herom.
 Arbejdsretten skal udtale:
Indholdet af det cirkulære, som Jernets Arbejdsgiverforening udsendte den  

 9. juni 1986, må vurderes på baggrund af den i enighed formulerede § 9 i  

 overenskomsten og dens fremhævelse af, »at det ved nedsættelsen af  

 arbejdstiden er af afgørende betydning, at arbejdstiden på alle områder  

 udnyttes effektivt.« Det er vel rigtigt, at det følger af bestemmelserne  

 i overenskomstens § 17, stk. 3, at organisationerne er afskåret fra at blande  

 sig i den eller de enkelte arbejderes lønforhold, men der er ikke efter den  

 mellem parterne indgåede overenskomst noget til hinder for, at der af en  

 organisation i forbindelse med nye arbejdstidsbestemmelser med det formål at  

 tilvejebringe klarhed over den effektive arbejdstid på den enkelte  

 virksomhed, tilråder sine medlemmer at opsige eventuelle - under de tidligere  

 arbejdstidsbestemmelser - indgåede lokalaftaler eller bestående kutymer.
Det  

 bemærkes i denne forbindelse, at der ikke efter formuleringen i cirkulæret  

 ses at være givet udtryk for noget bindende pålæg til de enkelte  

 virksomheder, men alene om en anbefaling og henstilling.
Det kan endvidere ikke antages, at lov nr. 123 af 31. marts 1985 om  

 fornyelse og forlængelse af kollektive overenskomster og aftaler m.v. skulle  

 være til hinder for opsigelse af de lokale aftaler og kutymer om betalte  

 pauser.
Overenskomstens § 8, stk. 1, kan i relation til det spørgsmål, som  

 nærværende sag angår, ikke antages at være sat ud af kraft ved  

 forlængelsesloven.
Det må også her tages i betragtning, at der mellem  

 parterne har været enighed om, at den fastsatte arbejdstid er effektiv.
Nogen  

 lovmæssig hindring for at opsige aftaler, hvorefter arbejdstiden på 39 timer  

 ikke udnyttes effektivt, foreligger ikke.
 De indklagedes frifindelsespåstand vil herefter være at tage til følge.
 Klagerne findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 De indklagede, Dansk Arbejdsgiverforening for Jernets  

 Arbejdsgiverforening, frifindes for de af klagerne, Landsorganisationen i  

 Danmark for Specialarbejderforbundet i Danmark, under denne sag nedlagte  

 påstande.
 Klagerne betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.545 (note 44), Rise og Degerbøl s.37, K  

 86.149, K 10.813 (A 1986 s.89), K 10.288 (A 1985 s.53), K 8740 (A 1980 s.8),  

 K 8283 (A 1978, s.68).
