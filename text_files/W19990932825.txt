Ankestyrelsens principafgørelse O-22-99 om kontanthjælp - tilbagebetaling - modregning - dobbeltforsørgelse - overlevelseshjælp - særlig støtte Resume:
 Kommunen var ikke berettiget til at foretage modregning for den hjælp, der var udbetalt til ansøger med hjemmel i bistandslovens § 33, i den hjælp, der efterfølgende var udbetalt som kontanthjælp.
Der blev hermed lagt vægt på, at hjælp efter bistandslovens § 33 ikke ydes efter en trangsvurdering.
Hjælpen kunne derfor ikke antages at dække samme formål og samme tidsrum som kontanthjælpen.
 For så vidt angik ydelse af overlevelseshjælp fandt Ankestyrelsen, at denne hjælp kunne modregnes i den efterbetalte hjælp, da der var tale om en udgift, som ansøger selv skulle have afholdt, såfremt hun havde fået udbetalt den særlige støtte til høje boligudgifter.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 26, stk. 1, nr. 4 Sagsfremstilling:
 Ansøger var ikke i arbejde, da hendes mand blev sygemeldt fra sit arbejde i oktober 1995. I familien var der 5 børn under 18 år.
 Ægtefællen fik løn under sygdom, men i perioden november 1995 til februar 1996 fik han ikke overtidsreguleringstillæg.
 I februar 1996 søgte ansøger om supplerende kontanthjælp, da hendes mand grundet sygdom havde haft en lønnedgang.
Kommunen gav i april 1996 afslag på ansøgningen.
Ansøgers mand var på dette tidspunkt overgået til sygedagpenge.
Ved beregningen af kontanthjælpen lagde kommunen mandens løn uden tillæg til grund, og på denne baggrund fik ansøger afslag på supplerende kontanthjælp.
I begyndelsen af februar måned 1996 ydede kommunen overlevelseshjælp med ialt 2.050 kr. for resten af februar måned.
Hjælpen blev ydet efter bistandslovens § 46.
I april 1996 ydede kommunen tilskud til anskaffelse af børnebriller med ialt 900 kr.
Hjælpen blev ydet efter bistandslovens § 33. Kommunen besluttede endvidere i april måned 1997 at bevilge hjælp til betaling af en el-regning på 4.073,52 kr.
Hjælpen blev bevilget efter bistandslovens § 33, stk. 2, nr. 8, med henvisning til, at kommunenvar bekymret for børnene.
Hjælpen blev ydet mod tilba gebetalingspligt.
Det blev samtidig besluttet at bevilge fodboldkontingent samt hjælp til træningslejr for tre af børnene.
Denne hjælp blev ydet efter bistandslovens § 33, stk. 2, nr. 1.
I maj 1997 bevilgede kommunen hjælp efter bistandslovens § 33, stk. 2, nr. 1, til dækning af udgifter til køb af fodboldstøvler.
Senere i maj måned blev der bevilget overlevelseshjælp med ialt 2.385,90 kr., efter bistandslovens § 33, stk. 2, nr. 8.
 Ved fremlæggelse af lønsedler et år forud for sin mands sygdom dokumenterede ansøger, at overtidsreguleringen var en del af lønnen, og at dette burde indgå ved vurderingen af, om ansøger var berettiget til supplerende kontanthjælp.
 Kommunen meddelte herefter, at kommunen havde besluttet at medregne overtidsreguleringen ved beregningen af kontanthjælpen, da tillægget havde været fast i en lang periode, og derfor kunne medregnes ved beregningen af det hidtidige niveau.
 Ansøger og hendes ægtefælle havde herefter fra februar 1996 til juni 1997 været berettiget til hjælp efter bistandslovens § 37a med ialt 23.780 kr.
Kommunen meddelte samtidig, at det var blevet besluttet at modregne de ydelser, der i den samme periode var udbetalt i henhold til bistandslovens § 46 og § 33, stk. 2, nr. 8, svarende til 11.848,65 kr.
Disse ydelser blev givet ud fra et økonomisk skøn, og kommunen vurderede, at familien ikke ville have været berettiget til dem, hvis der havde været udbetalt § 37a-hjælp.
 Nævnet tiltrådte kommunens afgørelse om modregning af ydelser til enkeltudgifter ydet i samme periode, for hvilken ansøger efterfølgende fik udbetalt forsørgerydelse efter bistandslovens § 37a.
 Nævnet begrundede afgørelsen med, at de enkeltydelser, der blev bevilget økonomisk hjælp til, var ydet i henhold en trangsvurdering.
 Nævnet bemærkede endvidere, at kommunen efterfølgende havde vurderet, at ansøger ikke ville have været berettiget til disse ydelser, såfremt ansøger rettelig havde fået bevilget hjælpen i henhold til § 37a.
 Nævnet havde ikke fundet grundlag for at tilsidesætte kommunens vurdering af ansøgers økonomiske formåen, såfremt hun havde fået udbetalt hjælp i henhold til § 37a, som åbenbar urimelig eller ulovlig, jf. bistandslovens § 5, stk. 5.
I klagen til Ankestyrelsen gjorde ansøger gældende, at hvis hun havde fået § 37a-hjælpen til tiden, ville familien have været sparet for en række ekstraudgifter i form af gebyrer og salærer.
Det var således ikke rimeligt at modregne disse udgifter i den nu efterbetalte hjælp.
 Sagen blev behandlet i principielt møde som supplement til SM 0-8-96 med henblik på afklaring af, om ydelser bevilget i henhold til bistandslovens § 33, stk. 2, nr. 1 og 8, og § 46 kunne anses for at dække samme tidsrum og formål som den efterbetalte ydelse efter § 37a.
 Afgørelse:
 Ankestyrelsen fandt, at kommunen ikke havde været berettiget til at foretage modregning for den hjælp, der var udbetalt til ansøger med hjemmel i bistandslovens § 33.
Ankestyrelsen lagde herved vægt på, at foranstaltninger efter bistandslovens § 33, stk. 2, kun iværksættes, når det må anses for at være af væsentlig betydning af hensyn til et barns eller en ungs særlige behov for støtte.
Det bør efter denne bestemmelse tilstræbes, at barnet eller den unge kan forblive i hjemmet.
 Hjælpen efter bestemmelsen ydes således ikke efter en trangsvurdering og kan ikke anses for at dække samme tidsrum og samme formål, som den hjælp, der efterfølgende var udbetalt efter § 37a.
 Ankestyrelsen fandt herefter, at betingelserne for modregning af de nævnte ydelser ikke havde været opfyldt.
 For så vidt angik overlevelseshjælp efter bistandslovens § 46 i februar/marts 1996 fandt Ankestyrelsen, at denne hjælp kunne modregnes i den efterbetalte hjælp efter bistandslovens § 37a, da der var tale om en udgift, ansøger selv måtte have afholdt, såfremt hun på dette tidspunkt havde fået udbetalt den særlige støtte efter § 37a i bistandsloven.
 Ankestyrelsen ændrede således det sociale nævns afgørelse.
