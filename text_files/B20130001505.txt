Bekendtgørelse om ændring af bekendtgørelse om tilskud til arbejdsgivere, der indgår en uddannelsesaftale med en elev, der uforskyldt har mistet en uddannelsesaftale § 1 I bekendtgørelse nr. 1676 af 22. december 2010 om tilskud til arbejdsgivere, der indgår en uddannelsesaftale med en elev, der uforskyldt har mistet en uddannelsesaftale, som ændret ved bekendtgørelse nr. 237 af 13. marts 2012, foretages følgende ændringer:
 1. Overalt i bekendtgørelsen ændres »Elevrefusion« til: »Uddannelsesbidrag«.
 2. § 2, stk. 1, affattes således:
»Retten til tilskud indtræder på det tidspunkt, hvor arbejdsgiveren har opnået ret til tredje bonusrate, jf. § 15 c i lov om Arbejdsgivernes Uddannelsesbidrag.
I tilfælde, hvor arbejdsgiveren ikke har opnået ret til præmie og bonus efter loven, fordi eleven på datoen for uddannelsesaftalens indgåelse er fyldt 25 år, indtræder retten til tilskud dog 360 dage efter uddannelsesaftalens påbegyndelse.
Tilskud ydes ikke under skoleophold, for hvilke arbejdsgiveren kan opnå lønrefusion efter loven.« § 2 Stk. 1. Bekendtgørelsen træder i kraft den 17. januar 2013 og gælder for uddannelsesaftaler, der indgås den 1. januar 2013 eller senere.
 Stk. 2. Den hidtil gældende bestemmelse i § 2, stk. 1, finder anvendelse på uddannelsesaftaler indgået i perioden 1. januar 2011 til 31. december 2012.
