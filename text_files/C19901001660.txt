 Typegodkendelse af lystfartøjer og af fartøjer til udlejning kan som  

 fastsat i »Søfartsstyrelsens Tekniske forskrift nr. 29 af 13. december  

 1988, teknisk forskrift for udlejningsfartøjer« offentliggjort i  

 »Meddelelser fra Søfartsstyrelsen nr. 7/88«, ske på følgende måde:
a.
Ved typegodkendelse udført af Søfartsstyrelsen.
b.
Ved typegodkendelse udført af en af søfartsadministrationerne i  

 Finland, Norge, Sverige eller Island i overensstemmelse med Nordisk  

 Bådstandard.
c.
Ved typegodkendelse udført af et af de i Danmark anerkendte  

 klassifikationsselskaber, enten i overensstemmelse med Nordisk Bådstandard  

 eller i overensstemmelse med det pågældende selskabs regler.
 For tiden har Søfartsstyrelsen ikke resourcer til at foretage  

 typegodkendelse af lystfartøjer eller udlejningsfartøjer, hvorfor man må  

 henvise interesserede til at benytte de under b og c angivne metoder.
 Opmærksomheden henledes dog på bestemmelsen i »Søfartsstyrelsens  

 Tekniske forskrift nr. 29 af 13. december 1988, Teknisk forskrift for  

 udlejningsfartøjer« hvor det fremgår at fritidsfartøjer der udlejes uden  

 fører skal opfylde nævnte forskrift, men skal ikke synes af Søfartsstyrelsen  

 - det er ejerens ansvar at disse regler er opfyldt.
 Fritidsfartøjer der udlejes med fører/besætning anses for at være  

 erhvervsfartøjer og skal, hvis de har en tonnage over 5 tons, synes af  

 Søfartsstyrelsen inden de udlejes.
 Det i Skibstilsynets Meddelelser nr. 406 indeholdte vedrørende  

 typegodkendelse af lystfartøjer og fartøjer til udlejning ophæves.
