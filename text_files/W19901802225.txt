Landsskatteretten pålagde en skattemyndighed at genoptage et  

 anpartsselskabs skatteansættelser for skatteårene 1983/84-1987/88, idet  

 retten under hensyn til en administrativ afgørelse fra Skattedepartementet  

 fra december 1986 og en landsretsdom fra marts 1987 fandt tilstrækkeligt  

 grundlag for sagens fornyede prøvelse.
Der var ikke herved fra  

 Landsskatterettens side taget stilling til sagens realitet.
 Anpartsselskabet A klagede over, at Statsskattedirektoratet ikke havde  

 efterkommet selskabets anmodning om at genoptage behandlingen af selskabets  

 skatteansættelser for skatteårene 1983/84 til og med 1987/88.
Det var oplyst, at X kommunes ligningskommission havde meddelt, at man  

 nægtede genoptagelse af ansættelsen for de pågældende år for selskabet.
Denne  

 afgørelse var senere stadfæstet af amtsskatteinspektoratet i Y.
Sagen var  

 herefter indbragt for Statsskattedirektoratet, som i juli 1989 havde afvist  

 at genoptage skatteansættelserne.
 Statsskattedirektoratet havde vedrørende sagens realitet tilkendegivet, at  

 direktoratet var enig med henholdsvis amtsskatteinspektoratet og  

 ligningskommissionen i, at en af selskabet afholdt udgift til etablering af  

 gågade på tidspunktet for udgiftens afholdelse hverken var fradragsberettiget  

 eller afskrivningsberettiget, og at der ved Skattedepartementets afgørelse af  

 18. december 1986 var tale om en administrativ praksisændring.
Selskabets revisor anmodede om genoptagelse under hensyn til Vestre  

 Landsrets dom af 12. marts 1987, hvor en skatteyder havde fået lov til at  

 afskrive på et bidrag til et gågadeanlæg.
Han anførte, at der var  

 afskrivningsret for de pågældende udgifter på etableringstidspunktet, hvilket  

 fremgik af dommen, der således ikke kunne tages til indtægt for en ændret  

 retstilstand.
Ifølge Landsskatterettens forretningsorden § 17, stk. 3, sammenholdt med §  

 3, stk. 5, skal retten vurdere, om det skal pålægges den myndighed, der sidst  

 har truffet realitetsafgørelse i sagen, at genoptage denne.
Da den  

 vedkommende ligningsmyndighed har truffet afgørelse i sagen som klageinstans,  

 vil en genoptagelse følgelig skulle finde sted i X kommunes skattemyndighed.
Under hensyn til ovennævnte afgørelser fandt Landsskatteretten, at der var  

 tilstrækkeligt grundlag for, at vedkommende skattemyndighed skulle genoptage  

 sagen med henblik på fornyet prøvelse.
Det bemærkedes, at retten ikke herved  

 havde taget stilling til sagens realitet.
