 Ved cirkulære nr. 414 af 16. april 1975 er der givet de lokale  

 ligningsmyndigheder kompetence til i forbindelse med regulering af visse  

 mellemværender mellem hovedaktionærer/-anpartshavere og de af disse  

 beherskede selskaber at træffe aftaler med de pågældende skatteydere.
1. Myndighederne kan således i tilfælde, hvor en  

 personlig virksomhed omdannes til selskab, træffe aftale med henblik på, at  

 den del af virksomhedens indkomst, der skal personbeskattes, i  

 overensstemmelse med cirkulære nr. 408 af 5. februar 1975 om tidspunktet for  

 overgang til selskabsbeskatning ikke tillige selskabsbeskattes.
Aftalen går  

 ud på, at selskabets skattepligtige indkomst nedsættes med et beløb svarende  

 til det hos stifteren beskattede, forudsat at selskabet efterfølgende  

 udbetaler eller godskriver stifteren samme beløb.
 Det er i cirkulære nr. 414 af 16. april 1975 anført, at det er en  

 yderligere forudsætning for sådan aftale, at en eventuel klage til  

 landsskatteretten over indkomstforhøjelsen for stifteren ikke opretholdes.
 Den sidstnævnte forudsætning bortfalder nu, idet man finder, at det ikke  

 bør være afgørende for, at aftaler som de omhandlede kan træffes, om  

 størrelsen af den skattepligtige indkomst er fastslået ved kendelse afsagt af  

 landsskatteretten eller af skattemyndighederne.
2. Hvor skattemyndighederne i forbindelse med  

 anvendelsen af firmaomdannelsescirkulæret af 12. oktober 1962 forhøjer de af  

 stifteren anvendte overdragelsespriser for aktiverne, og stifteren fremsætter  

 ønske om at lade sig godskrive i selskabets regnskab et beløb svarende til  

 merværdien, kan myndighederne træffe aftale med vedkommende skatteydere  

 herom.
Også for sådanne aftaler har det ifølge cirkulære nr. 414 af 16. april  

 1975 været en forudsætning, at en eventuel klage til landsskatteretten over  

 forhøjelsen ikke opretholes.
 Denne forudsætning bortfalder ligeledes, jfr. det ovenfor i slutningen af  

 punkt 1 anførte.
 Det bemærkes, at det i cirkulære nr. 414 af 16. april 1975 om  

 "fikseret" løn, rente, leje m.m. foreskrevne er bortfaldet ved  

 cirkulære nr. 437 af 5. november 1975.
