Fremsat den 17. januar 2017 af Jacob Mark (SF) og Trine Torp (SF) Forslag til folketingsbeslutning om at genindføre målet om øget social mobilitet i udviklingskontrakter Folketinget pålægger regeringen at genindføre målet  »Øget social mobilitet  flere talenter i spil« i udviklingskontrakter, der udarbejdes mellem uddannelses- og forskningsministeren og de videregående uddannelsesinstitutioner.
Målet skal genindføres, næste gang udviklingskontrakterne forhandles, hvilket er i løbet af 2017.
Bemærkninger til forslaget Almindelige bemærkninger Med dette beslutningsforslag ønsker forslagsstillerne at genetablere målet  »Øget social mobilitet  flere talenter i spil« i de videregående uddannelsesinstitutioners udviklingskontrakter, der udarbejdes mellem uddannelses- og forskningsministeren og de videregående uddannelsesinstitutioner.
Hensigten er, at der igen afrapporteres på målepunkterne vedrørende social mobilitet i årsrapporterne.
Forslagsstillerne mener, at det skal være en samfundsmæssig målsætning at medvirke til at sikre den sociale mobilitet på de videregående uddannelsesinstitutioner, så flere får mulighed for at tage en videregående uddannelse, da det både øger ligheden og produktiviteten i samfundet.
De videregående uddannelsesinstitutioner skal derfor have som et helt væsentligt mål at tiltrække unge fra familier uden tradition for uddannelse.
Derfor var SF også uenig i uddannelses- og forskningsministerens tiltag fra 2015 om, at de videregående uddannelsesinstitutioner skulle styrke deres prioritering af det regionale vidensamarbejde på bekostning af målet om øget social mobilitet.
SF mener, at de videregående uddannelsesinstitutioner både skal have fokus på regional udvikling og på social mobilitet.
 Forslagsstillerne vil derfor pålægge ministeren at genindføre den øgede sociale mobilitet som et af de pligtige mål i de udviklingskontrakter, ministeriet indgår med de videregående uddannelsesinstitutioner.
Skriftlig fremsættelse Jacob Mark (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at genindføre målet om øget social mobilitet i udviklingskontrakter.
(Beslutningsforslag nr.
B 53) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
