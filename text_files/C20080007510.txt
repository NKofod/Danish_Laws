 Cirkulæreskrivelse om syn ved vejsiden (§ 77-syn) af tunge køretøjer med henblik på undersøgelse for fejl og mangler.
(Til politiet) På baggrund af bestemmelserne i Europaparlamentets og Rådets direktiv 2000/30/EF af 6. juni 2000 om syn ved vejsiden af erhvervskøretøjer, der kører på Fællesskabets område, som ændret ved Kommissionens direktiv 2003/26/EF af 3. april 2003 om tilpasning til den tekniske udvikling af Europaparlamentets og Rådets direktiv 2000/30/EF for så vidt angår hastighedsbegrænsende anordninger og emissioner fra udstødningen på erhvervskøretøjer, og efter forhandling med politiet, fastsættes følgende om gennemførelse af syn af erhvervskøretøjer ved vejsiden (§ 77-syn) med henblik på undersøgelse for fejl og mangler:
Formål § 1. Bestemmelsernes formål er, 1) at sikre trafiksikkerheden, miljøbeskyttelsen og den loyale konkurrence ved anvendelse af erhvervskøretøjer, 2) at opretholde erhvervskøretøjers overensstemmelse med de tekniske forskrifter mellem de periodiske syn, samt 3) at gennemføre syn ved vejsiden af erhvervskøretøjer uden forskelsbehandling på grundlag af nationalitet.
 Stk. 2. Syn ved vejsiden udføres tillige som led i Færdselsstyrelsens tilsyn med syns- og omsynsvirksomhederne.
Køretøjer § 2. Reglerne omfatter alene syn ved vejsiden af følgende køretøjer:
1) Personbil M2 og M3, dvs. bil, der er indrettet til befordring af mere end 9 personer føreren medregnet, 2) lastbil N2 og N3, dvs. bil, der er indrettet til at benyttes til godsbefordring, og som har en tilladt totalvægt på mere end 3500 kg, og 3) påhængs-/sættevogn O3 og O4, dvs. påhængskøretøj med tilladt totalvægt - for sættevogn og kærre samlet akseltryk - på mere end 3500 kg, hovedsagelig indrettet til befordring af personer eller gods.
Antal undersøgelser § 3. Der er ikke fastsat et konkret mål for antallet af undersøgte køretøjer, men bestemmelserne forudsætter, at antallet af foretagne tekniske undersøgelser giver tilstrækkelig synlighed og dermed bevidsthed i branchen om, at myndighederne også mellem de periodiske syn kontrollerer erhvervskøretøjernes overensstemmelse med de køretøjstekniske forskrifter, således at den mellemliggende vedligeholdelse faktisk foretages, tilskyndet af oplevelsen af en reel opdagelsesrisiko.
Myndigheder § 4. Syn af erhvervskøretøjer ved vejsiden efter denne cirkulæreskrivelse foretages af Færdselsstyrelsen i samarbejde med politiet eller af politiet.
Stk. 2. Jfr.
Færdselslovens § 77 kan politiet standse et køretøj og lade det undersøge for fejl og mangler.
 Stk. 3. Politiets kontrol (§ 77-syn) af køretøjer for fejl og mangler, som den almindelige kørekortindehaver selv bør kunne konstatere (lygter, dæk mv.), og som sker som led i den almindelige færdselskontrol uden Færdselsstyrelsens medvirken, er ikke omfattet af denne cirkulæreskrivelse.
Stk. 4. Ifølge Lov om godkendelse og syn af køretøjer § 4 fastsætter Færdselsstyrelsen regler om syn og gennemfører Det Europæiske Fællesskabs direktiver, der er omfattet af denne lov.
Iflg. § 2, stk. 2 kan Færdselsstyrelsen eller politiet indkalde et registreret eller godkendt køretøj til kontrol af, om det opfylder bestemmelserne i færdselsloven eller forskrifter, der er udfærdiget i medfør af færdselsloven.
Iflg. § 10 fører Færdselsstyrelsen tilsyn med syns- og omsynsvirksomhederne.
 Stk. 5. Politiet træffer - i samråd med Færdselsstyrelsen, hvis styrelsen medvirker - afgørelse om, hvilke umiddelbare foranstaltninger der eventuelt måtte være anledning til (dvs. evt. indkaldelse til syn, køreforbud eller nummerpladeinddragelse).
 Stk. 6. Færdselsstyrelsen gennemfører i samarbejde med politiet tilstrækkelig mange syn ved vejsiden til opfyldelse af direktivets mål.
Stk. 7. Færdselsstyrelsen foretager indberetning til EU-Kommissionen hvert andet år inden den 31. marts i ulige årstal af de oplysninger, der er indsamlet vedrørende de foregående to år om antallet af kontrollerede erhvervskøretøjer, opdelt på køretøjsart, registreringsland, kontrolpunkter og mangler i henhold til rapporten om syn ved vejsiden.
Oplysningerne sendes i kopi til Rigspolitiet, Nationalt Færdselscenter.
 Stk. 8. Færdselsstyrelsen udpeger en national kontaktperson og underretter EU-Kommissionen og Rigspolitiet, Nationalt Færdselscenter herom.
Stk. 9. Ved konstatering af alvorlige fejl eller mangler på et udenlandsk køretøj underretter Færdselsstyrelsen den modsvarende udenlandske kompetente myndigheds kontaktperson.
Underretningen sker ved fremsendelse af den udarbejdede rapport om synet ved vejsiden.
Med henblik på at sikre, at den sigtede kan blive orienteret om de samlede retsfølger i sagen, meddeler Færdselsstyrelsen tillige sin beslutning om underretning af den udenlandske kompetente myndigheds kontaktperson til den politimyndighed, som behandler straffesagen.
Stk. 10. Ved tilsvarende underretning om fejl eller mangler konstateret ved et dansk køretøj ved et syn ved vejsiden i et EU-land, vurderer Færdselsstyrelsen ved modtagelsen af underretningen, om der er grundlag for at indkalde køretøjet til syn i medfør af § 2, stk. 2 i lov om godkendelse og syn af køretøjer og fremsender i bekræftende fald indstilling herom til SKAT.
Færdselsstyrelsen underretter den udenlandske kompetente myndigheds kontaktperson om de eventuelt trufne foranstaltninger.
Kontrollen § 5. Kontrollen består af ét, to eller tre af følgende punkter:
1) En visuel inspektion af det holdende køretøjs vedligeholdelsesstand 2) Kontrol af eventuel nylig udstedt rapport fra syn ved vejsiden eller rapport fra alm. syn 3) Egentlig inspektion af køretøjet for fejl og mangler.
Stk. 2. Inspektionen omfatter et, flere eller alle kontrolpunkter i rapporten om syn ved vejsiden.
Der lægges særlig vægt på kontrol af bremser, af udstødningsemissioner og af hastighedsbegrænsende anordning.
Inspektion af bremsepræstation foretages 1) ved hjælp af bremserullefelt med udskrift af målte bremsekræfter og tilhørende bremsetryk for hver hjulbremse, og/eller 2) ved hjælp af skrivende decelerationsmåler (evt. vha. elektronisk registrerende decelerationsmåler, som muliggør senere udskrift) og i givet fald tillige ved anvendelse af særligt aktiveringsudstyr for påhængskøretøjers trykluftbremser.
 Stk. 3. Inspektion af udstødningsemissioner foretages ved hjælp af måleudstyr og efter samme metoder som ved periodisk syn (kontrol ved hjælp af CO- og lambda-måler for benzinkøretøjer, henholdsvis kontrol ved hjælp af opacimeter for dieselkøretøjer).
Stk. 4. Inspektion af hastighedsbegrænsende anordning omfatter kontrol af, at der forefindes en hastighedsbegrænsende anordning, hvis den er påbudt.
Hvis der forefindes en hastighedsbegrænsende anordning udføres 1) kontrol af, at den hastighedsbegrænsende anordnings installationsplade er gyldig, 2) kontrol af, at den hastighedsbegrænsende anordnings forsegling er ubrudt og eventuel anden beskyttelse mod ulovlige indgreb er ubeskadiget (kontrollen kan dog undlades af de forseglinger mv., hvor kontrollen kræver adskillelse, hvis ikke der i øvrigt er tegn på manipulationer), og 3) kontrol af, at den hastighedsbegrænsende anordning forhindrer køretøjet i at overskride de foreskrevne værdier.
Kontrollen udføres a) med et særligt prøveapparat, som simulerer et hastighedssignal, og som kan anvendes på de fleste lastbiler med kontrolapparat (fartskriver) med elektrisk indgangssignal, b) ved inspektion af hastighedsmarkeringen på fartskriverdiagram for lastbiler med kontrolapparat (fartskriver) med mekanisk indgangssignal, eller c) på rullefelt eller ved kørselsprøve på egnet vejstrækning.
 Stk. 5. Kontrol af et punkt skal som hovedregel undlades, hvis kontrol af punktet er foretaget inden for 3 måneder jfr. synsrapport/rapport om syn ved vejsiden, og der ikke er åbenlyse fejl eller mangler.
 Stk. 6. Som led i tilsyn med syns- og omsynsvirksomhederne kontrolleres stikprøvevis køretøjer, som er synet og godkendt inden for 1 måned.
Rapport om syn ved vejsiden § 6. Ved egentlig kontrol af køretøjet for fejl og mangler, jf. § 5, stk. 1, punkt 3), udfylder Færdselsstyrelsen - eller politiet, når styrelsen ikke medvirker - en rapportblanket, som mindst indeholder punkterne i rapportmodellen i bilag 1 i direktiv 2000/30/EF.
 Stk. 2. Rapporten eller kopi heraf udleveres til føreren af det kontrollerede køretøj ved synets afslutning.
 Stk. 3. Oplysninger i udstedte rapportblanketter om udførte syn ved vejsiden registreres løbende af Færdselsstyrelsen med henblik på indberetning til EU-Kommissionen.
Ikrafttræden § 7. Denne cirkulæreskrivelse træder i kraft den 01.01.2009.
 Samtidig ophæves Færdselsstyrelsens cirkulæreskrivelse af 12.12.2003 om syn ved vejsiden (§ 77-syn) af tunge køretøjer med henblik på undersøgelse for fejl og mangler.
