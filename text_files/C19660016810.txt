 I cirkulæreskrivelse nr. 165 af 28. juni 1960 til samtlige  

 sygehusbestyrelser og til statens seruminstitut meddelte  

 indenrigsministeriet, at man ved tekstanmærkning på tillægsbevillingsloven  

 for finansåret 1959-1960 havde opnået bemyndigelse til af statskassen at  

 udrede erstatning til bloddonorer eller disses efterladte i tilfælde af  

 invaliditet eller dødsfald på grund af ulykkestilfælde eller sygdom, der med  

 rimelighed kan henføres til afgivelse af blod til blodtransfusion (eller  

 blodpræparater) eller i øvrigt kan sættes i forbindelse med de forhold,  

 hvorunder afgivelsen foregår, og at man ved fastsættelsen af erstatningen  

 ville lægge bestemmelserne i lov nr. 94 af 27. marts 1934 med senere  

 ændringer om erstatning til tilskadekomne værnepligtige m.fl. til grund.
 Indenrigsministeriet har siden i en række tilfælde udbetalt erstatninger  

 til bloddonorer efter principperne i loven om erstatning til tilskadekomne  

 værnepligtige, jfr. nu socialministeriets bekendtgørelse nr. 260 af 18.  

 august 1964.
Landsorganisationen Danmarks Frivillige Bloddonorer har imidlertid ud fra  

 ønsket om at tilvejebringe en ordning til supplement af statens  

 erstatningsordning oprettet en sikringsfond, der trådte i virksomhed den 1.  

 april 1964. Sikringsfonden har til formål at yde økonomisk hjælp til donorer,  

 som i forbindelse med deres donorgerning har lidt direkte eller indirekte  

 personskade.
Fonden skal endvidere kunne yde hjælp til en donors pårørende,  

 hvis stilling er blevet forringet af den donor overgåede personskade, ligesom  

 der i ganske særlige tilfælde kan ydes hjælp, hvor en donor i forbindelse med  

 sin donorgerning har lidt betydelig tingsskade.
Hjælp fra fonden skal  

 fortrinsvis ydes i tilfælde, hvor skadelidte ikke kan opnå erstatning  

 andetsteds fra, hvor en sådan erstatning ikke skønnes tilstrækkelig eller  

 endnu ikke er trådt i virksomhed.
Fonden ledes af en bestyrelse på 6-9  

 medlemmer udpeget af landskomiteen for Danmarks Frivillige Bloddonorer, dog  

 at mindst 1 af medlemmerne udpeges af indenrigsministeriet.
Bestyrelsen for  

 fonden afgør, hvorvidt hjælp skal ydes, og under hvilken form og i hvilket  

 omfang hjælpen ydes.
 Sikringsfonden og dens vedtægter er den 8. september 1965 godkendt af  

 indenrigsministeriet.
Ved en forhandling mellem indenrigsministeriet og Danmarks Frivillige  

 Bloddonorer forud for godkendelsen blev det fastslået, at hjælp fra  

 sikringsfonden ikke er begrænset til donorer, der er tilsluttet et  

 donorkorps, men alene beror på, at afgivelse af blod sker frivilligt og uden  

 vederlag, samt at der med vedtægternes bestemmelser om ydelse af hjælp i  

 tilfælde, hvor erstatning andetsteds fra endnu ikke er trådt i virksomhed,  

 sigtes på at kunne udbetale forskud på erstatning i tilfælde, hvor sagen  

 tillige henhører under den af indenrigsministeriet etablerede  

 erstatningsordning.
På denne baggrund er der mellem indenrigsministeriet og  

 Danmarks Frivillige Bloddonorer opnået enighed om, at den i  

 indenrigsministeriets nævnte skrivelse af 28. juni 1960 skitserede  

 fremgangsmåde ændres således, at alle anmeldelser af ulykkes- og  

 sygdomstilfælde fremtidig skal indsendes til Danmarks Frivillige Bloddonorer,  

 Frydendalsvej 32, København V.
Sikringsfonden vil herefter tage stilling til,  

 hvorvidt anmeldelserne skal videresendes til indenrigsministeriet, eller om  

 tilfældet er af en sådan karakter, at erstatning alene skal udredes af  

 sikringsfonden.
 Der er herefter udarbejdet et nyt anmeldelsesskema, der bedes anvendt ved  

 fremtidige indberetninger om ulykkestilfælde i forbindelse med blodtapning.  

 Man vedlægger et antal skemaer og et eksemplar af sikringsfondens vedtægter.  

 Skemaerne kan i øvrigt rekvireres i indenrigsministeriet eller Danmarks  

 Frivillige Bloddonorer.
 INDENRIGSMINISTERIET, DEN 29. JULI 1966.
 Stang.
