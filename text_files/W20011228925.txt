Landsskatteretskendelse Lønsumsafgift, grundejerforening, ansat  

 vicevært Klagen skyldes, at told- og Skatteregionen har anset en  

 grundejerforening for lønsumsafgiftspligtig vedrørende en  

 vicevært ansat af grundejerforeningen.
Det fremgår af sagen, at grundejerforeningen blev  

 stiftet i 1987, og at foreningen siden start har haft ansat en  

 vicevært.
Grundejerforeningens revisor har oplyst, at viceværten  

 har til opgave at servicere beboerne i sommerhusene og at anvise og  

 hjælpe sommerhuslejere.
Viceværten beskæftiger sig med  

 bl.a. nøgleudlevering og diverse vedligeholdelse.
Det er oplyst, at  

 der i området er 52 huse, som alle er medlemmer af grundejerforeningen.
 Told- og skatteregionen har ved den påklagede  

 afgørelse anset grundejerforeningen for afgiftspligtig efter  

 lønsumsafgiftslovens § 1, stk. 1, 1. pkt.
Regionen har som begrundelse for afgørelsen henvist  

 til en Momsnævnsafgørelse af 31. maj 1994, hvorved en  

 ejerlejlighedsforenings viceværtydelser ansås for omfattet af  

 afgiftspligten efter lønsumsafgiftsloven.
Regionen har dertil  

 anført, at afgiftsfritagelsen for viceværter, der er ansat i  

 boligforeninger har sammenhæng med, at viceværtydelserne anses  

 som en integreret del af boligforeningernes afgiftsfri boligudlejning.
En  

 tilsvarende betragtning vil efter regionens opfattelse ikke kunne  

 lægges til grund for grundejerforeningens vedkommende.
 Grundejerforeningens revisor har over for  

 Landsskatteretten nedlagt påstand om, at foreningen ikke er  

 lønsumsafgiftspligtig vedrørende viceværtydelser.
Til støtte herfor har revisoren gjort  

 gældende, at viceværter ansat i boligforeninger er fritaget for  

 afgiftspligt.
Da viceværten ansat i omhandlede forening må anses  

 at udøve det samme arbejde som en boligforeningsvicevært,  

 må vedkommende ligeledes være fritaget.
 Revisoren har anført, at den af regionen  

 fremhævede Momsnævnsafgørelse fra 31. maj 1994  

 vedrørende afgiftspligt i en ejerlejlighedsforening må anses for  

 irrelevant, da afgørelsen omkring boligforeninger er truffet  

 efterfølgende.
 Landsskatteretten skal udtale:
 Efter lønsumsafgiftslovens § 1, stk. 1, 1. pkt.  

 betales afgift af virksomheder, der mod vederlag leverer varer og ydelser,  

 der er fritaget for afgift efter merværdiafgiftslovens § 13, stk. 1,  

 nr. 1, nr. 3, nr. 5 og 6, nr. 8, nr. 10-12, nr. 15-17 og nr. 20, jf. dog stk.  

 2, og af virksomheder med anden økonomisk virksomhed, der mod vederlag  

 leverer ydelser, der ikke er afgiftspligtige efter  

 merværdiafgiftsloven.
 Efter lønsumsafgiftslovens § 1, stk. 2, nr. 2,  

 omfatter afgiftspligten efter stk. 1, 1. pkt. ikke virksomheder, der  

 udøver aktiviteter vedrørende udlejning og bortforpagtning af  

 fast ejendom.
I Lønsumsafgiftsvejledning, 2000, fra Told- og  

 Skattestyrelsen, er angivet, at løn til viceværter  

 (ejendomsfunktionærer) i boligselskaber, ejendomsaktieselskaber og hos  

 andre udlejere kan holdes uden for afgiftspligten, idet arbejdsydelsen anses  

 som en integreret del af den fritagne udlejning af den faste ejendom.
Det er  

 videre angivet, at viceværtydelser til medlemmer af grundejer-,  

 ejerlejligheds- og andelsboligforeninger er omfattet af  

 lønsumsafgiftspligten som anden økonomisk virksomhed, jf.
TfS  

 1994.554.
 Landsskatteretten bemærker, at grundejerforeningen  

 ikke udøver aktiviteter, der er en integreret del af udlejning og  

 bortforpagtning af fast ejendom, og grundejerforeningens aktiviteter kan  

 således ikke kan anses for omfattet af lønsumsafgiftslovens § 1,  

 stk. 2, nr. 2. Følgelig finder retten, at viceværtydelserne til  

 medlemmerne af grundejerforeningen er omfattet af  

 lønsumsafgiftspligten i henhold til lønsumsafgiftslovens § 1,  

 stk. 1, 1. pkt.
 Den påklagede afgørelse stadfæstes  

 derfor.
