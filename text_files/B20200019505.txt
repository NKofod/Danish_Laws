Bekendtgørelse om pulje til tilgængelighedsforanstaltninger i eksisterende byggeri 2020 I medfør af tekstanmærkning nr. 121 ad § 28.57.02 på finansloven for finansåret 2020 fastsættes efter bemyndigelse:
Anvendelsesområde § 1. Formålet med denne bekendtgørelse er at øge tilgængeligheden for borgere med handicap, så de får mulighed for at deltage i samfundslivet i samme omfang som andre borgere ved at yde tilskud til tilgængelighedsforbedringer i den eksisterende bygningsmasse.
 § 2. Tilskud kan søges af:
 1) Kommuner, regioner og andre offentlige institutioner, der forbedrer tilgængeligheden i eksisterende offentligt tilgængeligt byggeri med en borgerettet servicefunktion.
 2) Mikrovirksomheder, der forbedrer tilgængeligheden i eksisterende offentligt tilgængeligt byggeri med en borgerrettet servicefunktion.
Definitioner § 3. I denne bekendtgørelse forstås ved:
1) Mikrovirksomheder: Virksomheder, som beskæftiger under 10 personer, og som har en årlig omsætning på ikke over 2 mio.
EUR eller en årlig samlet balance på ikke over 2 mio.
EUR.
 2) Offentligt tilgængeligt byggeri med en borgerrettet servicefunktion: Byggeri, der er åbent for offentligheden, som yder services til brug for almenheden, og som er specifikt rettet mod borgere.
 3) Tilgængelighedsforbedringer: Tilgængelighedsfremmende byggearbejder, der er omfattet af bygningsreglementets bestemmelser.
Tilskud § 4. Trafik-, Bygge- og Boligstyrelsen forestår tildeling af tilskud til de enkelte projekter, jf. bilag 1 »Administrationsgrundlag for pulje til tilgængelighedsforanstaltninger i eksisterende byggeri 2020 (Tilgængelighedspuljen)«.
Stk. 2. Tilskud til et projekt kan maksimalt udgøre 50 pct. af det samlede beløb af den støtteberettigede del af projektet excl. moms.
Tilskudsmodtager bidrager selv med mindst 50 pct. af det samlede beløb.
 § 5. Tilskud er betinget af følgende:
 1) At den samlede projektsum (tilgængelighedsdelen) udgør mere end 20.000 kr. excl. moms.
 2) At der opnås byggetilladelse senest 6 måneder fra tilsagnstidspunktet, hvor byggetilladelse er påkrævet.
 3) At projektet overholder bygningsreglementet, der er gældende på tidspunktet for ansøgning om byggetilladelse, såfremt dette er påkrævet, eller opførelsestidspunktet for byggearbejder, der ikke er omfattet af reglerne om byggetilladelse, jf. bekendtgørelse om bygningsreglement 2018 § 565, stk. 3.
 4) At tilskudsmodtager ikke har gæld til det offentlige.
 5) At projektet ikke er påbegyndt før ansøgningstidspunktet.
 6) At projektet er gennemført senest 2 år fra tilsagnstidspunktet.
Indgivelse af ansøgning § 6. Ansøgning om tilskud indgives til Trafik-, Bygge- og Boligstyrelsen ved anvendelse af puljens ansøgningsblanket, der er tilgængelig på www.virk.dk.
 Stk. 2. Trafik-, Bygge- og Boligstyrelsen kan, hvis det er nødvendigt for behandlingen af ansøgningen, til enhver tid anmode om yderligere dokumentation til den i stk. 1 nævnte ansøgningsblanket.
 Stk. 3. Dato for ansøgningsperiode offentliggøres på www.statens-tilskudspuljer.dk.
 Administration m.v.
 § 7. Trafik-, Bygge- og Boligstyrelsen giver meddelelse til ansøger om afgørelse om tilsagn om tilskud til det enkelte projekt, jf. § 4, og forestår udbetaling af tilskud, når projektet er færdiggjort, og udgifterne er dokumenteret afholdt.
 Stk. 2. Ændring af et projekt, hvortil der er meddelt tilsagn om tilskud, skal godkendes af Trafik-, Bygge- og Boligstyrelsen inden ændringen iværksættes. Ændringer i projektet godkendes, hvis ændringerne efter Trafik-, Bygge- og Boligstyrelsens vurdering er i overensstemmelse med projektets formål og overholder det bygningsreglement, der er gældende på tidspunktet for ansøgning om byggetilladelse, såfremt dette er påkrævet, eller opførelsestidspunktet for byggearbejder, der ikke er omfattet af reglerne om byggetilladelse.
 Stk. 3. Trafik-, Bygge- og Boligstyrelsen fører tilsyn med, at reglerne i denne bekendtgørelse overholdes, og kan i den forbindelse anmode ansøger eller tilskudsmodtager om enhver oplysning samt dokumentation til brug herfor.
 Stk. 4. Tilskudsmodtager skal straks underrette Trafik-, Bygge- og Boligstyrelsen, hvis:
 1) Der er forhold, som efter stk. 5 kan medføre helt eller delvist bortfald af tilskud eller tilsagn om tilskud.
 2) Der er forhold, som efter § 8 kan medføre krav om hel eller delvis tilbagebetaling af tilskud.
 3) Tilskudsmodtager skifter revisor i løbet af projektperioden ved tilsagn på 500.000 kr. og derover.
 Stk. 5. Tilsagn om tilskud eller tilskud kan bortfalde helt eller delvist, hvis:
 1) Ansøger og/eller tilskudsmodtager har givet urigtige eller vildledende oplysninger.
 2) Ansøger og/eller tilskudsmodtager tilsidesætter sin underretningspligt efter stk. 4.
 3) Projektet ikke gennemføres i overensstemmelse med tilsagnet om tilskud.
 4) Regnskab ikke er udarbejdet i overensstemmelse med styrelsens instruks for udarbejdelse af regnskab.
 5) Midlerne uden forudgående godkendelse har været anvendt til andre formål end beskrevet i ansøgningen.
 6) Der ikke er opnået en byggetilladelse, hvor dette er påkrævet.
 § 8. Trafik-, Bygge- og Boligstyrelsen kan kræve, at udbetalte tilskud skal tilbagebetales helt eller delvist, hvis:
 1) Tilskuddet er helt eller delvist bortfaldet i henhold til § 7, stk. 5, nr. 1-6.
 2) Tilskudsmodtager får tilskud fra andre statslige puljer til dækning af udgifter, som er finansieret med tilskud fra puljen til forbedring af tilgængeligheden i det eksisterende byggeri, som projektet vedrører.
§ 9. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 10. Slutregnskab skal udarbejdes i henhold styrelsens instruks for regnskab, og indsendes senest 2 år og 6 måneder efter tilsagnstidspunktet.
 Stk. 2. Ved projekter, hvor det samlede tilskud er på 500.000 kr. og derover, skal der fremsendes et revisorpåtegnet slutregnskab i henhold til styrelsens revisionsinstruks.
Stk. 3. På Trafik-, Bygge- og Boligstyrelsens hjemmeside vil den for puljen for 2020 til en hver tid gældende udgave for instruks for regnskab og den til en hver tid gældende revisionsinstruks være tilgængelig.
Det omhandlede gældende materiale vil ligeledes kunne rekvireres ved henvendelse til Trafik-, Bygge- og Boligstyrelsen.
Klageadgang § 11. Afgørelser truffet i henhold til denne bekendtgørelse kan påklages til boligministeren.
Klagen skal sendes til Trafik-, Bygge- og Boligstyrelsen senest 14 dage efter, at afgørelsen er kommet frem til klageren.
Trafik-, Bygge- og Boligstyrelsen skal, hvis afgørelsen fastholdes, snarest og senest 14 dage efter modtagelse af klagen, sende sagen og dens dokumenter til boligministeren.
Ikrafttrædelse § 12. Bekendtgørelsen træder i kraft den 18. marts 2020.
Trafik-, Bygge- og Boligstyrelsen , den 12. marts 2020 Carsten Falk Hansen / Rikke Kure Wendel Bilag 1 Administrationsgrundlag for pulje til tilgængelighedsforanstaltninger i eksisterende byggeri 2020 1. Grundlag for puljen I medfør af tekstanmærkning nr. 121 ad § 28.57.02 på finansloven for finansåret 2020 kan puljen udmøntes i 2020.
2. Udmøntning 2.1. Formål Formålet med puljen er at øge tilgængeligheden i den eksisterende bygningsmasse for borgere med handicap, så de får mulighed for at deltage i samfundslivet i samme omfang som andre borgere.
 Der kan søges om tilskud til etablering af følgende tiltag i henhold til bygningsreglementet:
  Niveaufri adgang til alle enheder i adgangsetagen.
  Niveaufri adgang til enheder på bebyggelsens etager.
  Automatisk døråbning, når det udføres i forbindelse med etablering af niveaufri adgang.
  Handicapparkeringspladser og mulighed for passage herfra til bygningen.
  Handicaptoiletter (offentligt tilgængelige).
  Elevatorer, som kan betjenes af kørestolsbrugere (i offentligt tilgængelige bygninger med mere end to etager, dvs. stueetage, 1.sal og 2. sal eller mere).
  Teleslyngeanlæg i rum med fællesaktiviteter.
  Mobile/trådløse teleslynger eller andre former for installationer (f.eks. i mødelokaler og ved skranker).
  Etablering af kørestolspladser blandt fast monterede pladser.
  Letlæselig og letforståelig skiltning og information om orientering i bygningen.
 Adgangsvej frem til affaldssystem (i forbindelse med borgerrettet servicefunktion)  Opsætning af brugerbetjent anlæg, så det kan betjenes af brugere af bygningen (indkast til affaldssystemer, IT-standere, betalings- og selvbetjeningsautomater og lignende anlæg med offentligt tilgængelige servicefunktioner).
2.2. Prioritering Der prioriteres mellem ansøgninger på baggrund af følgende kriterier:
a) Mest mulig tilgængelighed for tilskuddet.
Det vil sige, at der i bedømmelsen af ansøgninger lægges vægt på forholdet mellem pris og resultat og dermed effekten af tilgængelighedsforbedringerne i forhold til det ansøgte tilskud.
Projekter, der opfylder flere af tilgængelighedskravene i bygningsreglementet, prioriteres derfor højere end projekter, hvor tilgængeligheden forbedres på færre områder.
b) Geografisk spredning.
Der ønskes en geografisk spredning af projekterne, så tilgængeligheden til den eksisterende bygningsmasse i hele landet forbedres.
 c) Ligelig fordeling mellem offentlige og private ansøgere.
3. Økonomisk ramme Tilskudsmodtager skal bidrage med samme beløb, som der søges om, svarende til minimum 50 pct. af udgifterne til projektet.
Finansieringen omfatter alene de dele af det samlede projekt, der vedrører tilgængelighedsforanstaltninger.
4. Procedure 4.1 Ansøgerkreds Det er en betingelse for at være ansøgningsberettiget, at tilgængeligheden forbedres i offentligt tilgængeligt byggeri.
Herved forstås byggeri, hvortil offentligheden har adgang til borgerrettede servicefunktioner.
Tilbud, der kræver medlemskab, er ikke ansøgningsberettiget, dog med undtagelse af foreninger med et almennyttigt sigte.
Offentlige institutioner Puljen kan søges af kommunale, regionale og andre offentlige institutioner, der forbedrer tilgængeligheden i eksisterende offentligt tilgængeligt byggeri med en borgerettet servicefunktion.
En offentlig institution er en juridisk person, der har til formål at udføre opgaver, der tilgodeser borgeres almene interesser og behov, f.eks. hospitaler, folkeskoler og museer.
Når det skal vurderes, om en institution er offentlig, ser man blandt andet på, om institutionen er oprettet ved lov, om institutionen modtager tilskud fra det offentlige på minimum 50 pct., og om det offentlige har indflydelse på den daglige drift.
Offentlige institutioner, der ejer og/eller driver en bygning, kan søge om tilskud fra puljen.
Hvorvidt der er tale om en offentlig institution vil være en konkret vurdering i hver enkelt sag.
Afgørelsen herom træffes af Trafik-, Bygge- og Boligstyrelsen.
Mikrovirksomheder Tilgængelighedspuljen kan også søges af virksomheder, der er defineret som mikrovirksomheder, og som forbedrer tilgængeligheden i eksisterende offentligt tilgængeligt byggeri med en borgerrettet servicefunktion.
En borgerrettet servicefunktion består i et tilbud eller en aktivitet, der er rettet mod alle borgere.
 Såfremt ansøger ikke er en offentlig institution, erklærer denne på tro- og love ved ansøgningen, at virksomheden kan klassificeres som mikrovirksomhed.
Hvorvidt der er tale om en ansøgningsberettiget virksomhed vil være en konkret vurdering i hver enkelt sag.
Afgørelsen herom træffes af Trafik-, Bygge- og Boligstyrelsen.
4.2 Ansøgningsperiode Ansøgningsperiode offentliggøres på www.statens-tilskudspuljer.dk 4.3 Ansøgningens indhold Det må generelt forlanges, at ansøgningerne er gennemarbejdede og konkrete.
Ansøgning om tilskud skal indgives ved anvendelse af den til enhver tid gældende ansøgningsblanket, der ligger på www.virk.dk.
Ansøgningsblanketten underskrives ved anvendelse af institutionens eller virksomhedens NemID medarbejdersignatur.
Foruden ansøgningen indsendes udspecificeret budget (excl. moms) og udspecificeret tilbud.
I tilfælde, hvor det er relevant, indsendes tegninger med målangivelse.
 Ansøger erklærer på tro- og love ved ansøgningen, at denne ikke har gæld til det offentlige.
Der kan søges om tilskud til dokumenterede afholdte udgifter til materialer og håndværkere samt fornødne projekteringsudgifter, herunder revision, såfremt tilskuddet er på 500.000 kr. og derover.
Der kan søges om tilskud, uanset om bygningen, hvori tilgængelighedsforanstaltningen udføres, er lejet eller ejet.
Det bemærkes, at der ikke kan søges om tilskud til hhv. byggetilladelse samt internt udført arbejde.
Der kan dog søges om tilskud til indkøb af materialer, der indkøbes til udførelse af den ansøgte tilgængelighedsforanstaltning.
Dokumentation ved ansøgning om tilsagn Det er en betingelse, at projektet opføres i overensstemmelse med det bygningsreglement, der er gældende på tidspunktet for ansøgning om byggetilladelse, såfremt dette er påkrævet, eller opførelsestidspunktet for byggearbejder, der ikke er omfattet af reglerne om byggetilladelse.
Dette skal kunne dokumenteres på Trafik-, Bygge- og Boligstyrelsens forespørgsel.
 Som tillæg til ansøgningen fremsendes som udgangspunkt følgende:
  Tegningsmateriale med mål, der viser eksisterende forhold samt tegningsmateriale med mål, der viser forholdene, som de bliver efter projektets gennemførelse.
  Tilbud, der specifikt angiver udgifterne til projektet.
 Budget, der specifikt angiver de forventede udgifter til projektet.
Budgettet skal være på samme detaljeringsniveau som slutregnskabet og skal kunne sammenholdes med slutregnskabet, der skal sendes ind i forbindelse med udbetaling af tilskud, jf.
Vejledning om udbetaling af midler fra Tilgængelighedspuljen.
  Oplysninger om eventuel finansiering fra anden side samt dokumentation herfor, da der ikke må ske dobbeltfinansiering.
  Tilgængelighedsforanstaltningerne, der ansøges om tilskud til, skal entydigt kunne identificeres af Trafik-, Bygge- og Boligstyrelsen.
4.4 Behandling af ansøgninger Trafik-, Bygge- og Boligstyrelsen behandler ansøgningerne og meddeler tilsagn snarest muligt efter ansøgningsfristen.
4.5 Ansøgning om udbetaling Snarest muligt efter projektets færdiggørelse, og senest 6 måneder herefter, indsendes anmodning om udbetaling af tilskud til Trafik-, Bygge- og Boligstyrelsen, dvs. senest 2 år og 6 måneder efter tilsagnsdatoen.
Anmodning om udbetaling indsendes elektronisk ved anvendelse af styrelsens blanket, der er tilgængelig på www.virk.dk.
Det er en forudsætning, at blanketten underskrives elektronisk ved anvendelse af institutionens eller virksomhedens NemId medarbejdersignatur.
 Tilskudsmodtager erklærer på tro- og love ved anmodning om udbetaling, at denne ikke har gæld til det offentlige.
 Ved anmodning om udbetaling fremsendes følgende:
 Slutregnskab i overensstemmelse med Trafik-, Bygge- og Boligstyrelsens tilsagnsvilkår for tilskud under Tilgængelighedspuljen 2020 samt Vejledning om udbetaling af midler fra Tilgængelighedspuljen.
Slutregnskabet skal kunne sammenholdes direkte med budgettet, der ligger til grund for tilsagnet og have minimum samme detaljeringsgrad.
I slutregnskabet angives ud for hver post et fakturanummer vedrørende de afholdte udgifter til tilgængelighedsforanstaltningerne.
Slutregnskabet skal være underskrevet af den regnskabsansvarlige hos tilskudsmodtager.
Ved tilskudsbeløb over 500.000 kr. skal der være revisorpåtegning af slutregnskabet.
  Ledelseserklæring, der er underskrevet af den tegningsberettigede hos tilskudsmodtager.
  Eksterne fakturaer, der indeholder tekst vedrørende den udførte tilgængelighedsforanstaltning, idet a/conto fakturaer ikke er tilstrækkelig dokumentation.
  Bankkvittering for hver enkelt faktura, jf. eksemplet i Vejledning om udbetaling af midler fra Tilgængelighedspuljen.
  Oplysning om eventuel finansiering fra anden side samt dokumentation herfor, da der ikke må ske dobbeltfinansiering.
  Ansøger eller tilskudsmodtager skal på forlangende fremsende yderligere dokumentation for det gennemførte projekt.
 Der ydes ikke tilskud til udgifter til arbejder, der er udført af tilskudsmodtager selv.
Tilskuddet udbetales først, når projektet er færdiggjort, og den relevante dokumentation for, at udgifterne er afholdt, er modtaget og godkendt af Trafik-, Bygge- og Boligstyrelsen.
Tilskuddet kan kun anvendes til udgifter, der er i overensstemmelse med projektbeskrivelsen og det godkendte budget.
