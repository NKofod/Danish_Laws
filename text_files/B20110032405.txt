Kapitel 1   Anvendelsesområde Kapitel 2   Krav om digital indberetning Kapitel 3   Kommunikation Kapitel 4   Fritagelse for digital indberetning Kapitel 5   Manglende digital indberetning Kapitel 6   Ikrafttræden Bekendtgørelse om obligatorisk digital indberetning af visse oplysninger til Danmarks Statistik I medfør af § 3, stk. 2 og stk. 3 i lov om Danmarks Statistik, jf. lovbekendtgørelse nr. 599 af 22. juni 2000, som ændret ved lov nr. 1272 af 16. december 2009 og lov nr. 579 af 1. juni 2010, fastsættes efter forhandling med styrelsen for Danmarks Statistik:
Kapitel 1 Anvendelsesområde § 1. Bekendtgørelsen finder anvendelse på erhvervsdrivende, som anmodes om at indberette oplysninger til Danmarks Statistik, jf. § 8 i lov om Danmarks Statistik, til brug for udarbejdelsen af følgende statistikker:
1) Intrastat 2) Detailomsætningsindeks 3) Industriens salg af varer 4) Industriens produktion og ordreindgang 5) Svinebestanden.
Kapitel 2 Krav om digital indberetning § 2.  Danmarks Statistik udvælger et antal erhvervsdrivende, som anmodes om digitalt at indberette oplysninger til Danmarks Statistik, jf. § 1. I anmodningen angives indberetningspligt, indberetningsmulighed og en tidsfrist for afgivelse af oplysninger.
Anmodning fremsendes til den erhvervsdrivende senest 14 dage forud for indberetningsfristen; dog fremsendes første anmodning om indberetning til en ny statistik senest 28 dage før indberetningsfristen.
 Stk. 2. Oplysninger efter stk. 1 skal indberettes digitalt via et spørgeskema, med mindre der er opnået fritagelse jf. kapitel 4. Spørgeskema er tilgængeligt på den offentlige indberetningsplatform www.virk.dk.
Stk. 3. Indberetning foretages via www.virk.dk.
Indberetning til intrastat og svinebestanden kan endvidere foretages via en af Danmarks Statistik godkendt system-til-system løsning.
Indberetning til detailomsætningsindekset kan også foretages via en af Danmarks Statistik godkendt telefonindtastningsløsning.
 Stk. 4. I anmodningen om indberetning og på Danmarks Statistiks hjemmeside www.dst.dk er krav og muligheder for anvendelse af indberetningsløsninger angivet.
Stk. 5. En digital indberetning anses for rettidigt modtaget, når den er registreret i modtagelsessystemet hos Danmarks Statistik senest kl. 24.00 på den fristdag, som er anført i anmodningen til den erhvervsdrivende om indberetning samt i spørgeskemaet.
Kan modtagelsestidspunktet ikke fastlægges som følge af problemer i det digitale indberetningssystem, anses indberetningen for at være kommet frem på det tidspunkt, hvor indberetningen blev afsendt, hvis der kan fremskaffes oplysninger om afsendelsestidspunktet.
 § 3. Indberetning foretaget via www.virk.dk sker med anvendelse af digital medarbejdersignatur/NemID til erhverv.
Kapitel 3 Kommunikation § 4. Kommunikation fra Danmarks Statistik til den erhvervsdrivende sker via brev, telefon eller digitalt via en e-mail adresse.
Stk. 2. Første anmodning om indberetning, jf. § 2, stk. 1, 3. pkt., fremsendes via brev med almindelig post.
Der fremsendes anbefalet brev til den erhvervsdrivende, såfremt denne, efter frister angivet i tidligere henvendelser fra Danmarks Statistik, fortsat ikke har indberettet de pligtige oplysninger.
Stk. 3. Den erhvervsdrivende skal for hver statistik meddele Danmarks Statistik en e-mail adresse.
Denne adresse anvendes ved digital kommunikation.
 § 5. Danmarks Statistik kan udstede følgende typer af dokumenter uden underskrift eller med maskinelt gengivet underskrift eller på tilsvarende måde:
1) Generel information 2) Anmodning om indberetning 3) Påmindelser 4) Spørgeskema til brug ved indberetninger 5) Kvittering 6) Øvrig orientering, for eksempel om indberetningsfrister.
 Stk. 2. De i stk. 1 angivne dokumenter sidestilles i retlig henseende med dokumenter med personlig underskrift.
Kapitel 4 Fritagelse for digital indberetning § 6.  Afgrænsede grupper af erhvervsdrivende, jf. stk. 2 og 3, der har vanskeligt ved at indberette digitalt inden for indberetningsfristen, er fritaget for krav om digital indberetning.
 Stk. 2. En erhvervsdrivende er fritaget første gang, vedkommende er pålagt indberetning til en statistik, såfremt anmodning om indberetning er modtageren i hænde senere end 21 dage før indberetningsfristen.
Stk. 3. Erhvervsdrivende med en omsætning på mindre end 1.000.000 kr. er fritaget.
Yderligere er erhvervsdrivende med en svinebestand på mindre end 2.000 stk. fritaget vedrørende oplysninger om svinebestanden.
Fastlæggelse af fritagelse er baseret på registeroplysninger, der danner udgangspunkt for udvælgelsen til statistikken.
Stk. 4. Erhvervsdrivende, som er fritaget, skal indberette oplysninger på det papirspørgeskema, som sendes til den erhvervsdrivende sammen med anmodning om indsendelse af statistikoplysninger.
Spørgeskemaet returneres til Danmarks Statistik med almindelig post inden for den angivne frist.
Den erhvervsdrivende kan i stedet vælge at indberette oplysningerne digitalt efter reglerne i § 2.
 § 7. Danmarks Statistik kan fritage en erhvervsdrivende, såfremt der foreligger væsentlige grunde, der forhindrer eller unødigt vanskeliggør digital indberetning.
 Stk. 2. En erhvervsdrivende, der ønsker fritagelse i henhold til stk. 1, skal indsende en begrundet skriftlig ansøgning herom til Danmarks Statistik senest 14 dage før udløbet af fristen for indberetning.
Stk. 3. Danmarks Statistiks afgørelse fremsendes til den erhvervsdrivende senest syv dage efter modtagelsen af ansøgningen.
Såfremt denne imødekommes, fremsendes afgørelsen og et papirspørgeskema til brug for indberetningen.
Danmarks Statistik kan samtidig beslutte at forlænge indberetningsfristen.
 Stk. 4. Fritagelse er gældende i et år og omfatter samtlige statistikker, hvortil den erhvervsdrivende anmodes om at indberette oplysninger.
Stk. 5. Den erhvervsdrivende kan søge om fornyet fritagelse.
Ansøgningen skal fremsendes til Danmarks Statistik senest en måned før udløbet af den bevilgede fritagelse.
 Stk. 6. Danmarks Statistik kan frem til og med 31. december 2012 bestemme, at indberetninger, der indsendes på papir og som opfylder kravene til besvarelse, herunder angivelse af afsender, fritages for digital indberetningspligt.
 § 8. Danmarks Statistik fører et register over fritagelser, som er bevilget i henhold til § 7.
 § 9. Danmarks Statistiks afslag på ansøgninger om fritagelse for digital indberetning efter § 7 kan ikke indbringes for anden administrativ myndighed, jf. lov om Danmarks Statistik § 3, stk. 2, 6. pkt.
Kapitel 5 Manglende digital indberetning § 10. Såfremt indberetningen ikke er modtaget rettidigt og digitalt i Danmarks Statistik, jf. bestemmelserne i § 2, og den erhvervsdrivende ikke er fritaget, jf. bestemmelserne i § 6 og 7, eller indberetningen indeholder alvorlige fejl og mangler, finder § 13 i lov om Danmarks Statistik anvendelse.
Kapitel 6 Ikrafttræden § 11. Bekendtgørelsen træder i kraft 1. maj 2011, jf. dog stk. 2-4.
 Stk. 2. For indberetninger til intrastat og indberetninger til detailomsætningsindeks finder kravet om digital indberetning anvendelse på anmodninger om indberetninger, der udsendes af Danmarks Statistik fra og med 1. maj 2011.
 Stk. 3. For indberetninger til industriens salg af varer og indberetninger til industriens produktion og ordreindgang finder kravet om digital indberetning anvendelse på anmodninger om indberetninger, der udsendes af Danmarks Statistik fra og med 1. oktober 2011.
 Stk. 4. For indberetninger til svinebestanden finder kravet om digital indberetning anvendelse på anmodninger om indberetninger, der udsendes af Danmarks Statistik fra og med 1. december 2011.
