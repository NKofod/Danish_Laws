Skriftlig fremsættelse (30. januar 2019) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om Arbejdsmarkedets Tillægspension og forskellige andre love (Indførelse af obligatorisk pensionsordning for overførselsindkomstmodtagere og tillæg til refusion til arbejdsgivere samt ændring af satsregulering af forskellige overførselsindkomster) (Lovforslag nr.
L 143) Som led i finansloven for 2019 har regeringen (Venstre, Liberal Alliance og Det Konservative Folkeparti) og Dansk Folkeparti den 30. november 2018 indgået Aftale om ny regulering af folkepensionen og indførelse af obligatorisk pensionsopsparing for overførselsmodtagere.
Ved tillægsaftale af 21. december 2018 er det aftalt, at Socialdemokratiet, Socialistisk Folkeparti, Radikale Venstre og Alternativet tilslutter sig aftale mellem regeringen og Dansk Folkeparti om ny regulering af folkepensionen og indførelse af obligatorisk opsparing for overførselsmodtagere af 30. november 2018.
Med lovforslaget, som udmønter aftalen, foreslås der indført en obligatorisk pensionsordning af overførselsindkomster, der hidtil har bidraget til finansieringen af satspuljen.
Bidraget til obligatorisk pensionsordning er i 2020 på 0,3 pct. af den pågældende overførselsindkomst, og bidragsprocenten stiger hvert år med 0,3 procentpoint til og med 2030, hvor bidragsprocenten er 3,3. Senest i 2029 skal aftalepartierne tage stilling til, om bidragsprocenten skal forhøjes yderligere ud over 3,3 pct.
Det foreslås, at i de tilfælde, hvor arbejdsgiveren udbetaler løn under sygdom eller barsel eller under uddannelse med statens voksenuddannelsesstøtte, og der udbetales refusion til arbejdsgiveren svarende til ydelsen til personen, indbetaler arbejdsgiveren ikke bidrag til obligatorisk pensionsordning.
I stedet udbetales et tillæg til refusion til arbejdsgiveren, som modtager refusion.
 Det foreslås, at lov om en satsreguleringsprocent ændres, således at nytilførsler til satspuljen ophører med virkning fra 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
