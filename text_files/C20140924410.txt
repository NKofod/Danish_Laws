Cirkulæreskrivelse om regulativ for tjenere i forsvaret GENERELLE BEMÆRKNINGER Dækningsområdet er hele Forsvarsministeriets område.
BEMÆRKNINGER TIL DE ENKELTE PARAGRAFFER § 1. Dette regulativ omfatter kun faglærte og ufaglærte tjenere, der ansættes som reservepersonel til varetagelse af enkeltstående, tidsbegrænsede opgaver.
1. TEKNIK Tjenere, der ansættes som reservepersonel, ansættes på PKAT 093 under stillingsbetegnelserne faglært/ufaglært tjener, reservepersonel.
Tjenere, der fastansættes, ansættes på individuel kontrakt.
Individuelle kontrakter under Forsvarsministeriet er reguleret i FPTBST 411-1. Ansættelsesbevis udfærdiges i henhold til skabelon i bilag nr. 2 i FPTBST 411-1. Ved spørgsmål til udfærdigelse af ansættelsesbevis kan Overenskomst- og aftaleafdelingen kontaktes.
2. SAGSBEHANDLENDE AFDELING Ved fortolkningsspørgsmål etc. vedrørende nærværende cirkulæreskrivelse kontaktes Forsvarets Personeltjeneste, Overenskomst- og Aftaleafdelingen.
3. ANSVAR FOR BESTEMMELSE Ansvar for vedligeholdelse af nærværende bestemmelse påhviler Forsvarets Personeltjeneste, Overenskomst- og Aftaleafdelingen.
4. IKRAFTTRÆDEN Nærværende cirkulære har virkning fra offentliggørelsen på Retsinformation.
Forsvarsministeriet, den 30. april 2014 Nicolai Wammen / Niels Bundsgaard Bilag 1 Regulativ om løn- og ansættelsesvilkår for tjenere ansat som reservepersonel under Forsvarsministeriet Idet der henvises til Personalestyrelsens bemyndigelsesskrivelse af 7. februar 2011, fastsættes følgende løn- og ansættelsesvilkår for tjenere ansat som reservepersonel under Forsvarsministeriet:
§ 1. Anvendelsesområde Dette regulativ fastsætter løn- og ansættelsesvilkår for faglærte og ufaglærte tjenere, der ansættes som reservepersonel til varetagelse af enkeltstående, tidsbegrænsede opgaver.
§ 2. Basistimeløn Til faglærte tjenere ydes en basistimeløn på kr. 99,00 (niv. 1. oktober 97).
 Stk.2. Til ufaglærte tjenere ydes en basistimeløn på kr. 92,00 (niv. 1. oktober 97).
§ 3. Tillæg Ansættelsesmyndigheden kan, såfremt særlige forhold tilsiger dette, yde et tillæg til basistimelønnen.
Endvidere kan særlige indsatser honoreres med engangsvederlag.
§ 4. Regulering Basistimelønnen reguleres i overensstemmelse med den statslige reguleringsordning.
§ 5. Pension Reservepersonellet omfattes ikke af en pensionsordning.
§ 6. Lønudbetaling Lønnen anvises snarest efter arbejdsforholdets ophør.
§ 7. Arbejdstid Reservepersonellet honoreres for den faktisk præsterede arbejdstid, jf. dog stk. 2.
 Stk. 2. Der honoreres for mindst 2 timer.
 Stk. 3. For arbejde i tidsrummet kl. 17 til 06 eller i weekender, søgnehelligdage, grundlovsdag efter kl. 12 samt juleaftensdag efter kl. 14 ydes et tillæg svarende til 25 pct. af den samlede timeløn.
§ 8. Ferie Der ydes feriepenge på 12,5 pct. i henhold til ferieloven.
§ 9. Sygdom Under sygdom oppebæres der sygedagpenge i henhold til sygedagpengeloven.
§ 10. Ophør af ansættelsesforholdet Ansættelsesforholdet ophører ved udløbet den tidsbegrænsede ansættelse.
§ 11. Ikrafttræden Nærværende regulativ træder i kraft den 1. januar 2011.
§ 12. Overgangsbestemmelser Reservepersonel, der er ansat på ikrafttrædelsestidspunktet for nærværende regulativ, omfattes af regulativet pr. 1. januar 2011.
