Nr BR 156 Beretning over Forslag til folketingsbeslutning om regulering af  

 indtægtsgrænserne for opnåelse af fri proces og retshjælp og om forhøjelse af  

 vederlag til nævninge og domsmænd og til advokater, der yder offentlig  

 retshjælp   

 Nr B 156 1986-87, 1. samling Afgivet af retsudvalget Afgivet: 19870620 Udvalget har behandlet beslutningsforslaget i en række møder.
Udvalget er bekendt med, at det af regeringen i 1981 nedsatte udvalg vedrørende retshjælp bl.a. arbejder med problemer, der er nært beslægtede med de i forslaget til folketingsbeslutning omhandlede.
Justitsministeren har oplyst, at retshjælpsudvalgets betænkning vil foreligge i juni måned i år, og at han derefter vil tage fat på ændringer og justeringer af bl.a. indtægtsgrænser og satser, og at resultatet vil foreligge kort derefter.
Et flertal (Socialdemokratiets, Socialistisk Folkepartis og Det Radikale Venstres medlemmer af udvalget) finder, at i det mindste den del af forslaget til folketingsbeslutning, der alene vedrører en ren regulering af de gældende satser og indtægtsgrænser baseret på den skete løn- og prisudvikling bør ske inden udgangen af dette folketingsår, og henstiller til ministeren, at dette sker.
Et mindretal (Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) tager justitsministerens ovenfor anførte tilkendegivelse til efterretning.
 P. u. v.
