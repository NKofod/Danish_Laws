(Til samtlige politimestre og  

 Politidirektøren i København) INDHOLDSFORTEGNELSE 1. INDLEDNING 1.1. Typer af indgreb I forbindelse med efterforskningen og strafforfølgningen af en  

 lovovertrædelse kan det være nødvendigt at konstatere, om en person har været  

 påvirket af spiritus, narkotika eller lægemidler i øvrigt.
 Til dette formål kan der blive tale om udtagelse af en blodprøve  

 fra den pågældende eller foretagelse af en fuldstændig lægeundersøgelse, der  

 foruden en blodprøve omfatter en klinisk undersøgelse.
 I sager om overtrædelse af færdselslovens § 53 og § 54 kan der endvidere  

 blive tale om at pålægge en person at foretage udåndingsprøve eller  

 aflægge urinprøve.
Blodprøven, urinprøven og lægeundersøgelsen kan anvendes som bevismiddel i  

 en efterfølgende straffesag.
I modsætning hertil er udåndingsprøven ikke  

 anvendelig som bevismiddel, men er alene et hjælpemiddel for politiet til på  

 stedet at vurdere, om de nævnte bevismidler skal tilvejebringes.
1.2. Retsgrundlaget Adgangen til at foretage legemsindgreb inden for strafferetsplejen er  

 nærmere reguleret i retsplejelovens kapitel 72.
 Herudover er der på visse særområder fastsat særlige regler for politiets  

 mulighed for at kontrollere, om en person er påvirket af spiritus m.v., se  

 således færdselslovens § 55 og luftfartslovens § 50.
 Såvel retsplejeloven som færdselsloven og luftfartsloven hjemler adgang  

 til under visse betingelser at udtage blodprøve eller foretage fuldstændig  

 undersøgelse.
Anderledes forholder det sig med udåndingsprøve og urinprøve.
Sådanne  

 indgreb er specielt hjemlet i færdselsloven og luftfartsloven, men er derimod  

 ikke omfattet af retsplejelovens regler om legemsindgreb.
Der er således ikke  

 adgang til som led i politiets almindelige efterforskning at pålægge en  

 person pligt til at afgive urin eller foretage udåndingsprøve udover, hvad  

 der følger af færdselsloven og luftfartsloven.
1.2.1. Retsplejelovens regler 1.2.1.1. Efter retsplejelovens § 792 a, stk. 2, nr. 1 og 2, kan  

 der foretages legemsundersøgelse, herunder udtagelse af blodprøver, af en  

 sigtet, såfremt der er begrunder mistanke om, at den pågældende har gjort  

 sig skyldig i en lovovertrædelse, der efter loven kan medføre fængsel i 1 år  

 og 6 måneder eller derover, eller i overtrædelse af straffelovens § 249, 1.  

 led, og indgrebet må antages at være af afgørende betydning for  

 efterforskningen.
 1.2.1.2. Uden for de ovenfor nævnte tilfælde kan udtagelse af  

 blodprøver foretages, såfremt der er begrundet mistanke om, at den pågældende  

 har gjort sig skyldig i en lovovertrædelse, i hvis gerningsindhold indtagelse  

 af spiritus eller euforiserende stoffer er et led, jf. retsplejelovens § 792  

 b, stk. 2.
 1.2.1.3. Ifølge retsplejelovens § 792 d, stk. 1, kan  

 legensundersøgelse af en ikke-sigtet kun foretages, såfremt den  

 pågældende har givet samtykke hertil.
1.2.2. Færdselslovens regler 1.2.2.1. Ifølge færdselslovens § 55, stk. 1, kan politiet til  

 enhver tid kræve, at føreren af et køretøj eller en rytter foretager  

 udåndingsprøve.
 Om foretagelse af udåndingsprøver henvises til bekendtgørelse nr. 349 af  

 24. juni 1976 (gengivet som bilag 1).
1.2.2.2. Er der grund til at antage, at en person har overtrådt  

 færdselslovens § 53 eller § 54, stk. 1 eller stk. 2, kan politiet, jf. § 55,  

 stk. 2, 1. pkt, fremstille ham til udtagelse af blod- og urinprøve.
Dette kan  

 tillige ske, såfremt han nægter eller ikke er i stand til at medvirke til en  

 udåndingsprøve.
1.2.2.3. Angår mistanken andre forhold end spirituspåvirkning,  

 dvs. overtrædelse af § 54, stk. 1 eller 2, kan politiet tillige fremstille  

 den pågældende til klinisk undersøgelse, jf. § 55, stk. 2, 2.pkt.
Det samme  

 gælder ved mistanke om spirituspåvirkning, når særlige omstændigheder taler  

 derfor.
1.2.3. Luftfartslovens regler 1.2.3.1. Ifølge luftfartslovens § 50 kan politiet til  

 enhver tid kræve, at personer, der i visse stillinger gør tjeneste på  

 luftfartøj, foretager udåndingsprøve.
1.2.3.2. Er der grund til at antage, at en person har overtrådt  

 luftfartslovens § 50, stk. 1 eller 2, kan politiet fremstille den pågældende  

 til udtagelse af blod- eller urinprøve.
Det samme gælder, hvis den pågældende  

 ikke er i stand til eller nægter at medvirke i en udåndingsprøve.
 1.2.3.3. Endelig kan politiet, når særlige omstændigheder taler  

 derfor, lade den pågældende fremstille til undersøgelse ved læge.
 1.2.3.4. Bestemmelserne i luftfartslovens § 50 finder tilsvarende  

 anvendelse på personer, der gør tjeneste som flyveleder, flyvemekaniker eller  

 - efter trafikministerens bestemmelser - i anden stilling af betydning om  

 luftfartssikkerheden, jf. herved luftfartslovens § 74.
 1.2.3.5. Det bemærkes, at der i Trafikministeriets bekendtgørelse  

 nr. 92 af 8. marts 1982, som ændret ved bekendtgørelse nr. 27 af 19. januar  

 1987, er fastsat nærmere regler om udåndingsprøve efter luftfartsloven og de  

 stillinger, som er omfattet af luftfartslovens §§ 50 og 74.
1.3. Personkreds De ovenfor nævnte legemsindgreb vil ofte rette sig mod den person, som er  

 eller risikerer at blive sigtet i sagen, men der kan undertiden også være  

 behov for at undersøge andre, f.eks. ofret for en voldsforbrydelse.
 Adgangen til at foretage legemsindgreb afhænger dels af, om den pågældende  

 er sigtet eller ikke-sigtet, dels af karakteren af den lovovertrædelse, som  

 vedkommende er mistænkt for at have begået.
 I det følgende skelnes derfor mellem følgende persongrupper:
 - Trafikanter, hvor der foreligger mistanke om overtrædelse af  

 færdselslovens § 53 eller 54.
 - Trafikanter, hvor der foreligger mistanke om andet strafbart forhold end  

 overtrædelse af færdselslovens § 53 og § 54 (sigtede).
 - Trafikanter, hvor ikke foreligger mistanke om strafbart forhold  

 (ikke-sigtede).
 - Andre sigtede personer.
 - Andre ikke-sigtede personer.
Undersøgelse af personer med henblik på at konstatere, om den pågældende  

 har gjort sig skyldig i spirituskørsel m.v. er den i praksis langt hyppigst  

 forekomne tilfældegruppe.
Hovedvægten i nærværende cirkulære er således lagt  

 på dette område.
Opmærksomheden henledes i øvrigt på de sjældent forekomne tilfælde, hvor  

 en person på grund af sygdom udviser en adfærd, som kan forveksles med  

 spirituspåvirkethed.
Som eksempel herpå kan peges på diabetikere i tilfælde,  

 hvor blodsukkeret er faldet, og hvor den pågældende kan virke fraværende,  

 uklar, lettere rystende og humørsvingende.
Der kan i sådanne situationer være  

 behov for, at den pågældende kommer under lægelig behandling.
 For så vidt angår diabetikere vil der ofte være en markering i kørekortet,  

 der viser, at den pågældende lider af diabetes.
2. INDIKATIONER FOR UNDERSØGELSE AF TRAFIKANTER 2.1. Indikationer for undersøgelse af trafikanter, hvor der foreligger  

 mistanke om overtrædelse af færdselslovens §§ 53 og 54.
2.1.1. Udåndingsprøve 2.1.1.1. Udåndingsprøve kan af politiet til enhver til benyttes til  

 kontrol af enhver fører af køretøj eller en rytter.
 2.1.1.2. Udåndingsprøve kan kræves foretaget ikke blot samtidig  

 med en almindelig trafikkontrol, men også i forbindelse med sædvanlig  

 patruljering eller udøvelse af anden politimæssig virksomhed.
De personer, som på forlangende skal foretage en udåndingsprøve, er  

 føreren af ethvert køretøj eller en rytter.
Ordningen omfatter således f.eks.  

 også knallertkørere, cyklister og førere af hestekøretøjer m.v.
 2.1.1.3. Udåndingsprøve bør dog ikke foretages i følgende  

 tilfælde:
A.
Hvis det ved en umiddelbar iagttagelse må antages, at  

 føreren/rytteren er påvirket af spiritus i en sådan grad, at det er åbenbart,  

 at blodprøve skal udtages, se også nedenfor afsnit 2.1.2.1. punkt A.
B.
Hvis føreren/rytteren ikke ønsker eller ikke er i stand til at  

 medvirke til en udåndingsprøve, f.eks. på grund af tilskadekomst eller  

 sygdom, se også nedenfor afsnit 2.1.2.1., pkt.
C, samt afsnit 2.1.2.2.
2.1.2. Blodprøve 2.1.2.1. Fra en fører af bil, motorcykel, registreringspligtig  

 knallert, traktor og motorredskab udtages blod prøve i følgende  

 tilfælde:
A.
Hvis det ved en umiddelbar iagttagelse må antages, at føreren  

 er påvirket af spiritus.
B.
Hvis der på baggrund af udåndingsprøven er grundlag for at  

 antage, at føreren har gjort sig skyldig i spiritus- eller promillekørsel.
C.
Hvis føreren nægter eller ikke er i stand til at medvirke til  

 en udåndingsprøve i situationer, hvor betingelserne for at kræve  

 udåndingsprøve i øvrigt er til stede (se nærmere nedenfor afsnit 3.1.2. -  

 3.1.4). Det samme gælder, hvis føreren nægter at følge de fastsatte  

 retningslinier for foretagelse af udåndingsprøver.
D.
Hvis der i øvrigt kan være grund til at antage, at føreren er  

 eller under kørslen har været således påvirket af spiritus, at han har gjort  

 sig skyldig i spirituskørsel eller promillekørsel.
Dette gælder således, hvis  

 der foreligger kørselsfejl eller andre indicier for, at føreren ikke har  

 været i stand til at køre på betryggende måde, og dette umiddelbart må  

 formodes at skyldes spiritusindtagelse.
Blodprøve kan i sådanne tilfælde  

 udtages, selvom en udåndingsprøve ikke i sig selv giver grundlag for mistanke  

 om spiritus- eller promillekørsel.
Det samme gælder, hvis den undersøgtes  

 adfærd under udåndingsprøven giver mistanke om, at prøvens udfald kan være  

 misvisende, og i tilfælde hvor kørselstiden ligger i nogen tid forud for  

 udåndingsprøven, således at dennes negative udfald ikke modsiger en højere  

 alkoholkoncentration på kørselstidspunktet.
2.1.2.2. Fra førere af ikke-registreringspligtige knallerter,  

 cyklister, ryttere og førere af hestekøretøjer kan blodprøve udtages, når  

 føreren eller rytteren nægter eller ikke er i stand til at medvirke ved en  

 udåndingsprøve.
Det samme gælder, hvis føreren eller rytteren nægter at følge  

 de fastsatte retningslinier for foretagelse af udåndingsprøver.
 Herudover bør blodprøve alene udtages, når føreren eller rytteren har  

 været impliceret i et færdselsuheld.
2.1.2.3. Uanset det ovenfor under afsnit 2.1.2.1. og 2.1.2.2.  

 anførte, udtages blodprøve ikke, når der er forløbet så lang tid siden  

 kørslens afslutning (uheldet), at det må anses for udelukket, at en prøve vil  

 blive af betydning for sagens afgørelse.
Omfatter mistanken også uagtsomt  

 manddrab eller forvoldelse af betydelig legemsskade, bør udtagelse dog ikke  

 undlades, medmindre der er forløbet 24 timer, eller der er særlige grunde til  

 at anse undersøgelsen for formålsløs.
2.1.3. Fuldstændig undersøgelse 2.1.3.1. Foruden blodprøve kan der i nedstående tilfælde tillige søges  

 gennemført klinisk undersøgelse (fuldstændig lægeundersøgelse):
Når en fører/rytter mistænkes for at have overtrådt færdselslovens § 54,  

 stk. 1 eller stk. 2, (påvirkning af medicin, narkotika, sygdom m.v.), eller  

 det er usikkert, om hans tilstand skyldes spirituspåvirkning eller andre  

 årsager, f.eks. medicinpåvirkning eller sygdom.
I disse tilfælde udtages 3  

 blodprøver og een urinprøve.
 2.1.3.2. I øvrigt foretages klinisk undersøgelse af føreren af et  

 køretøj eller en rytter kun, når ganske særlige omstændigheder gør det  

 påkrævet at tilvejebringe bevis på denne måde.
 2.2. Indikationer for undersøgelse af trafikanter, hvor der foreligger  

 mistanke om andet strafbart forhold end overtrædelse af færdselslovens § 53  

 og § 54.
 2.2.1. Udenfor de tilfælde, hvor der foreligger mistanke om overtrædelse  

 af færdselslovens §§ 53 og 54 (jf. ovenfor afsnit 2.1.) kan der være grund  

 til at udtage blodprøve eller foretage lægeundersøgelse af personer, der har  

 ført køretøj på en sådan måde, at der rejses sigtelse for overtrædelse af  

 f.eks. straffelovens § 241, § 249 eller § 252.
 I disse tilfælde skal indgrebet foretages under iagttagelse af reglerne i  

 retsplejelovens kapitel 72 om legemsindgreb, jf. ovenfor pkt. 1.2.1. samt  

 nedenfor pkt. 5.1.
 2.2.2. Blodprøve udtages i almindelighed af føreren af et køretøj  

 eller en rytter, som har været involveret i en færdselsuheld med dødelig  

 udgang eller betydelig legemsskade til følge, dersom det må antages at være  

 af afgørende betydning for efterforskningen.
 2.2.3. Dersom det i disse sager må antages at være af afgørende  

 betydning af konstatere, om føreren har været under indflydelse af  

 euforiserende stoffer eller lægemidler eller sådanne stoffer i forbindelse  

 med alkohol, foretages en fuldstændig lægeundersøgelse.
 2.2.4. Herudover udtages blodprøve, dersom der er begrundet  

 mistanke om, at den pågældende har gjort sig skyldig i en lovovertrædelse, i  

 hvis gerningsindhold indtagelse af alkohol eller euforiserende stoffer  

 indgår, herunder straffelovens § 138 eller normalpolitivedtægtens § 4 om  

 færden i spirituspåvirket tilstand.
2.3 Indikationer for undersøgelse af trafikanter, hvor der ikke  

 foreligger mistanke om strafbart forhold 2.3.1. Udtagelse af blodprøver og foretagelse af fuldstændig  

 lægeundersøgelse af en ikke-sigtet kan alene ske, såfremt den pågældende  

 meddeler samtykke hertil.
 2.3.2. Samtykket skal så vidt muligt meddeles skriftligt.  

 Samtykket bør afgives ved underskrift på politirapport eller på en særlig  

 blanket.
3. FREMGANGSMÅDEN VED UNDERSØGELSE AF TRAFIKANTER Når der i det nedenstående anvendes betegnelse "føreren"  

 omfatter dette såvel føreren af ethvert motordrevet køretøj, herunder  

 knallert og traktor, som føreren af en cykel og et hestekøretøj samt ryttere.
 3.1. Udåndingsprøver:
 3.1.1. Prøven må tidligst foretages 15 minutter efter, at føreren sidst  

 har indtaget spiritus.
 3.1.2. Udåndingsprøven kan kun kræves foretaget på eller i  

 umiddelbar nærhed af det sted, hvor føreren standses eller antræffes.
Såfremt den pågældende f.eks. standses som led i en trafikkontrol, kan det  

 derfor ikke forlanges, at han skal foretage selve udåndingsprøven på  

 politistationen, medmindre trafikkontrollen afholdes i umiddelbar nærhed af  

 denne.
Udåndingsprøve kan dog kræves på politistationen, hvis føreren i anden  

 anledning indfinder sig på stationen, eller er indbragt til denne som sigtet  

 for et strafbart forhold.
 3.1.3. Udåndingsprøve kan kræves, selvom prøven ikke gennemføres  

 ved kørslens afslutning eller umiddelbart efter, f.eks. også hvis den  

 pågældende efter en anmeldelse antræffes af politiet på sin bopæl.
Foretages prøven ikke direkte i forbindelse med kørslen, og nægter den  

 pågældende at have ført køretøjet, kan der ikke kræves en  

 udåndingsprøve, medmindre hans benægtelse umiddelbart kan forkastes.  

 Udåndingsprøve kan heller ikke kræves, såfremt det i øvrigt er tvivlsomt, om  

 den pågældende i det enkelte tilfælde har ført et køretøj.
Dette udelukker  

 dog ikke, at den pågældende kan fremstilles til udtagelse af blodprøve, hvis  

 der er grund til at antage, at vedkommende har gjort sig skyldig i promille-  

 eller spirituskørsel m.v.
3.1.4. Selvom ovenstående betingelser for at kræve en  

 udåndingsprøve ikke er til stede, er der ikke noget til hinder for, at en  

 person frivilligt medvirker til prøven.
Den pågældende bør da udtrykkelig  

 gøres opmærksom på, at han ikke har pligt hertil.
3.1.5. Udåndingsprøven skal, såfremt det er muligt, ske på en  

 sådan måde, at den, som foretager prøven, ikke udsættes for almindelig  

 opmærksomhed.
Prøven kan f.eks. gennemføres i en patruljevogn.
3.1.6. Føreren kan tilbageholdes i det tidsrum, som er nødvendig  

 for at gennemføre selve udåndingsprøven, dog kan det kræves, at vedkommende  

 foretager yderligere een prøve.
Dette kan være nødvendigt, hvis den første  

 prøve ikke er foretaget på korrekt måde, eller der foreligger andre forhold,  

 der gør en ny prøve nødvendig.
 3.1.7. Såfremt der optages rapport, anføres resultatet af  

 udåndingsprøven i denne.
 Hvis den pågældende efter færdselslovens § 55, stk. 2, sidste punktum, som  

 følge af særlige omstændigheder skal fremstilles til en klinisk  

 lægeundersøgelse, må lægen ikke, inden undersøgelsen er gennemført, gøres  

 bekendt med resultatet af udåndingsprøven.
 3.1.8. Rigspolitichefen fastsætter nærmere bestemmelser om hvilket  

 udstyr, der kan anvendes til udåndingsprøver samt om anvendelse og  

 vedligeholdelse af udstyret.
 3.2. Blodprøver:
3.2.1. Blodprøve søges udtaget hurtigst muligt.
Dette gælder hvad enten  

 sigtede er indbragt i tilslutning til kørslen eller først anholdes på et  

 senere tidspunkt.
 3.2.2. Såfremt det på tidspunktet for sigtedes indbringelse ligger  

 klart, at der fundet spiritusindtagelse sted efter kørslen afslutning, eller  

 dette ikke med tilstrækkelig sikkerhed kan udelukkes, bør blodprøven  

dog tidligst udtages 2 timer efter spiritusindtagelsens afslutning.  

 Kan dette tidspunkt ikke fastlægges, regnes de 2 timer fra anholdelsen af  

 sigtede.
 Samme regel gælder, når der foreligger flere adskilte kørsler med  

 mellemliggende spiritusindtagelse.
3.2.3. Blodprøven indsendes til undersøgelse ved Københavns  

 Universitet, Retsmedicinsk Institut.
Dog indsendes blodprøver, som udtages  

 fra afdøde personer i Jylland eller på Fyn, til alkoholundersøgelse på  

 henholdsvis Århus Universitet, Retsmedicinsk Institut, og Odense Universitet,  

 Retsmedicinsk Institut.
 Kuverten med blodprøven skal inden indsendelsen til retsmedicinsk institut  

 forsejles eller sammenhæftes med klemmer eller på lignende måde og forsynes  

 med klæbestrimmel med embedets stempel, således at strimmelen sidder over  

 klemmernes spidser.
3.3. Fuldstændig undersøgelse 3.3.1. Lægeerklæring vedrørende klinisk undersøgelse udfærdiges på en  

 særlig blanket.
 3.3.2. Den læge, der foretager den kliniske undersøgelse, må ikke  

 før undersøgelsen er gennemført, og erklæring er skrevet, gøres bekendt med  

 resultatet af udåndingsprøven eller andre faktorer, der ville kunne indvirke  

 på lægens bedømmelse.
 3.3.3. I tilfælde, hvor lægen, der foretager den kliniske  

 undersøgelse, ikke har adgang til at veje eller måle den undersøgte, skal  

 politiet foretage vejningen og målingen og anføre resultaterne såvel i  

 blanketten som i politirapporten.
 3.3.4. Før lægen afslutter undersøgelsen, skal politiet sikre sig,  

 at den undersøgte person har afgivet en skriftprøve på den måde, som er  

 foreskrevet i lægeerklæringen.
 Politiet skal ligeledes efterfølgende sikre sig tilvejebringelsen af en  

 kontrolskriftprøve, jf. herved lægeerklæringen.
 3.3.5. Politiet indsender en genpart af lægeerklæringen til  

 Københavns Universitets Retsmedicinske Institut.
 3.3.6. En eventuel urinprøve indsendes ligeledes til Retsmedicinsk  

 Institut.
 3.3.7. Skønnes trafikanten ved den kliniske undersøgelse påvirket,  

 udtages der i disse tilfælde 3 blod- og 1 urinprøve til brug for undersøgelse  

 for såvel spiritus som medikamenter.
 Blodprøverne indsendes til Københavns Universitet, Retsmedicinsk Institut,  

 til alkoholbestemmelse med tilføjelse om, at medikamentundersøgelse af  

 blod og urinprøver ikke skal foretages uden politiets efterfølgende  

 skriftlige begæring herom.
 Viser blodprøven, at alkoholpromillen under eller efter kørslen har  

 oversteget 0,80 0/00, bør der normalt ikke foretages yderligere retskemiske  

 undersøgelser, idet domfældelse for overtrædelse af færdselslovens § 54, stk.  

 1, i sammenstød med § 53, bortset fra særlige tilfælde, ikke vil medføre  

 skærpelse af straf eller frakendelsestid i forhold til domfældelse for § 53  

 alene.
 Har promillen efter det oplyste under eller efter kørslen været 0,80 0/00  

 eller derunder, og er trafikanten ved den kliniske undersøgelse fundet  

 påvirket, bør der normalt begæres medikamentundersøgelse af de indsendte  

 blod- og urinprøver.
4. FORELÆGGELSE AF SAGER OM TRAFIKANTER FOR  

 RETSLÆGERÅDET 4.1. Sager vedrørende overtrædelse af færdselslovens § 53  

 forelægges kun for Retslægerådet, når rådets vurdering må antages at være af  

 væsentlig betydning for sagens afgørelse.
 4.2. I følgende tilfælde bør forelæggelse i reglen ske:
A.
Når sigtede angiver at have indtaget spiritus efter kørslen  

 (kørslerne), og dette kan give anledning til tvivl om afgørelsen.
B.
Når der foreligger oplysning om, at sigtede lider af en sygdom  

 eller har pådraget sig læsioner eller har indtaget euforiserende stoffer  

 eller medikamenter eller indåndet dampe m.v., og disse forhold kan være af  

 betydning for bedømmelsen af tilstanden.
 4.3. Om følgende spørgsmål bør forelæggelse kun ske, når der er  

 særlig anledning dertil:
A.
Spørgsmålet, om alkoholkoncentrationen kan antages at have  

 oversteget en given størrelse under eller efter kørslen (bortset fra 0,80,  

 1,20, 1,50, 2,00 eller 2,50 promille).
B.
Spørgsmål om opsugningens afslutning.
Dette til i almindelighed  

 kunne lægges til grund, at den alkohol, der er indtaget, er opsuget og har  

 fordelt sig senest 2 timer efter indtagelsens afslutning.
C.
Spørgsmål om simpel tilbageregning fra den i blodprøven fundne  

 alkoholkoncentration.
Ved tilbageregning anses forbrændingen for at finde  

 sted med 0,10 0/00 pr. time fra det tidspunkt, hvor opsugningen anses for  

 tilendebragt (jf. pkt.
B).
 4.4. Sager vedrørende overtrædelse af færdselslovens § 54  

 forelægges kun for Retslægerådet, hvis det må formodes, at tilstanden skyldes  

 påvirkning af narkotika, opstemmende eller sløvende medikamenter, eller hvis  

 det hævdes eller må formodes, at den skyldes sygdom eller andre særlige  

 årsager, som gør en retslægelig vurdering påkrævet.
 4.5. I andre tilfælde sker forelæggelse kun, hvis Retslægerådets  

 vurdering må anses for at være af væsentlig betydning for sagens afgørelse.
 4.6. Ønsker sigtede forelæggelse i tilfælde, der ikke skønnes  

 omfattet af det foran angivne, forelægges spørgsmålet for retten.
 4.7. Når sigtede har en forsvarer, kan det i komplicerede tilfælde  

 være formålstjenligt at drøfte spørgsmålenes udformning med forsvareren inden  

 forelæggelsen for rådet.
 4.8. Såfremt skriftprøve er afgivet, tilvejebringer politiet inden  

 forelæggelse for Retslægerådet en kontrolskriftprøve.
 4.9. Såfremt sigtede angiver at have indåndet dampe af alkohol  

 m.v., og dette ikke umiddelbart kan afvises, tilvejebringer politiet snarest  

 muligt og inden forelæggelsen fra Retslægerådet de oplysninger, som er  

 relevante i sådanne sager, se herved bilag 2.
 4.10. Ved forelæggelse for Retslægerådet benyttes en særlig  

 blanket.
 4.11. Ved sagernes forelæggelse for Retslægerådet vedlægges  

 almindeligvis de originale akter, Herunder den originale erklæring fra  

 Københavns Universitets Retsmedicinske Institut om udfaldet af  

 alkoholanalyserne og den originale lægeerklæring vedrørende en eventuel  

 klinisk undersøgelse samt de originale skriftprøver.
5. UNDERSØGELSE AF ANDRE END TRAFIKANTER 5.1. Sigtede personer 5.1.1. Med grundlag i retsplejelovens § 792 a, stk. 2, nr. 1 og 2, kan der  

 foretages legemsundersøgelse, herunder udtagelse af blodprøver, af en sigtet,  

såfremt der er begrundet mistanke om, at den pågældende har gjort sig  

 skyldig i en lovovertrædelse, der efter loven kan medføre fængsel i 1 år og 6  

 måneder eller derover, eller i overtrædelse af straffelovens § 249, 1. led,  

og indgrebet må antages at være af afgørende betydning for  

 efterforskningen.
 Uden for de tilfælde, der er nævnt i retsplejelovens § 792 a, stk. 2, nr.  

 1, kan udtagelse af blodprøver foretages, såfremt der er begrundet mistanke  

 om, at den pågældende har gjort sig skyldig i en lovovertrædelse, i hvis  

 gerningsindhold indtagelse af spiritus eller euforiserende stoffer er et led,  

 jf. retsplejelovens § 792 b, stk. 2.
5.1.2. Indgrebet må som regel antages at være af afgørende  

 betydning for efterforskningen, når sigtelsen vedrører forvoldelse af  

 alvorlige ulykker.
Det vil tillige gælde, når mistanken angår drab,  

 sædelighedsforbrydelser, brandstiftelse og voldsforbrydelser af alvorligere  

 karakter, og der er grundlag for at antage, at sigtede på gerningstidspunktet  

 har handlet under indflydelse af spiritus eller narkotika, og dette vil kunne  

 påvises ved en blodprøve.
Når mistanken gælder andre strafbare handlinger,  

 bør opmærksomheden ligeledes være henledt på formålstjenligheden i at  

 foretage sådanne undersøgelser, når sigtede hævder eller kan ventes at ville  

 hævde, at den strafbare handling er udløst af eller begået under indflydelse  

 af spiritus, narkotika eller medikamenter.
 5.1.3. Mistankekravet ("begrundet mistanke") svarer til  

 kravet i retsplejelovens § 762, stk. 1, om varetægtsfængsling.
5.1.4. Politiet har i medfør af retsplejelovens § 792 c, stk. 1,  

 kompetence til at træffe afgørelse om udtagelse af blodprøve.
Blodprøven må  

 kun udtages under medvirken af en læge, jf. retsplejelovens § 792 e, stk. 3.  

 Blodprøveudtagelsen må ikke foretages i strid med proportionalitetsreglen i  

 retsplejelovens § 792 e, stk. 1.
5.1.5. Blodprøve kan ikke udtages fra en person, som er sigtet,  

 men hvor de materielle betingelser (jf. ovenfor 5.1.1 - 5.1.4), f.eks. kravet  

 til mistankens styrke, ikke er opfyldt.
Dette gælder uanset, om den sigtede  

 giver samtykke hertil.
 5.1.6. Blodprøve i medfør af ovennævnte regler må kun udtages,  

 hvor der foreligger en formel sigtelse.
5.1.7. Vedrørende fremgangsmåden for udtagelse af blodprøver og  

 foretagelse af fuldstændig undersøgelse finder reglerne i afsnit 3.2. og 3.3.  

 (bortset fra pkt. 3.3.7.) tilsvarende anvendelse.
Forelæggelse for  

 Retslægerådet sker i overensstemmelse med reglerne i afsnit 4.
5.2. Ikke-sigtede personer 5.2.1. Udtagelse af blodprøve og foretagelse af fuldstændig  

 lægeundersøgelse af en ikke-sigtet person, kan kun ske, såfremt den  

 pågældende har givet samtykke hertil, jf. herved retsplejelovens § 792 d,  

 stk. 1.
5.2.2. Samtykket skal så vidt muligt afgives skriftligt.
Samtykket  

 bør afgives ved underskrift på politirapport eller på en særlig blanket.
 5.2.3. Vedkommende skal forinden gøres bekendt med samtykkets  

 betydning og, at indgrebet ikke vil kunne gennemføres tvangsmæssigt.
 6. OPHÆVELSESBESTEMMELSER.
IKRAFTTRÆDEN Dette cirkulære træder i kraft den 1. april 1997.
 Samtidig hermed ophæves følgende administrative forskrifter:
 - Justitsministeriets cirkulæreskrivelse af 24. oktober 1975 om udtagelse  

 af blodprøver af afdøde personer i Jylland.
 - Justitsministeriets cirkulære nr. 147 af 30. juni 1976 om  

 udåndingsprøver efter færdselsloven.
 - Justitsministeriets cirkulæreskrivelse af 30. juni 1976 om  

 udåndingsprøver efter færdselsloven.
 - Justitsministeriets cirkulæreskrivelse af 3. februar 1978 om ændring af  

 cirkulæreskrivelse af 30. juni 1976 om udåndingsprøver efter færdselsloven.
 - Rigsadvokatens meddelelse nr. 19.3 fra januar 1963 om indsendelse af  

 blod- og urinprøver til Retsmedicinsk Institut.
 - Rigsadvokatens meddelelse nr. 22.11 fra januar 1965 om spiritusprøver.
 - Rigsadvokatens meddelelse af 14. januar 1976 nr. 2/76 om Retslægerådets  

 erklæringer i sager om spirituskørsel.
 - Rigsadvokatens meddelelse nr. 4/1977 af 9. marts 1977 om forelæggelse  

 for retslægerådet af sager om overtrædelse af færdselslovens § 53.
 - Rigsadvokatens cirkulære nr. 178 af 2. oktober 1979 om undersøgelse for  

 spirituspåvirkethed m.v. og forelæggelse af sager herom for Retslægerådet.
 - Rigsadvokatens meddelelse nr. 6/82 af 16. juni 1982 om indåndning af  

 dampe m.v.
 - Rigsadvokatens meddelelse nr. 5/1989 af 13. december 1989 om  

 fremgangsmåden ved udtagelse af blodprøve i sager om undersøgelse for  

 spirituspåvirkethed m.v.
Justitsministeriet, den 25. februar 1997 FRANK JENSEN /Mogens Hendriksen Bilag 1 Bekendtgørelse om udåndingsprøver efter færdselsloven I henhold til færdselslovens § 55, stk. 3, jf. lovbekendtgørelse nr. 288  

 af 10. juni 1976, fastsættes:
 § 1.  Føreren af et køretøj eller en rytter skal  

 foretage en udåndingsprøve, hvis politiet krævere det.
 § 2.  Udåndingsprøve efter § 1 foretages på det sted  

 eller i umiddelbar nærhed af det sted, hvor politiets kontrol sker, eller  

 hvor den pågældende antræffes.
 Stk. 2.  Såfremt det er muligt, skal udåndingsprøven ske  

 på en sådan måde, at den, som foretager udåndingsprøven, ikke udsættes for  

 almindelig opmærksomhed.
§ 3.  Politiet kan tilbageholde den, som skal foretage  

 udåndingsprøven, i det tidsrum, der er nødvendigt til gennemførelse af  

 prøven.
Politiet kan kræve, at der foretages een yderligere udåndingsprøve.
 § 4.  Bekendtgørelsen træder i kraft den 1. juli 1976.
Justitsministeriet, den 24. juni 1976 ORLA MØLLER /Lundbæk Andersen Bilag 2 Oversigt over oplysninger, som er relevante i sager om indånding af  

 alkoholdampe m.v.
A.
Ved forelæggelse for Retslægerådet af sager, hvor der  

 foreligger oplysninger om, at den sigtede har indåndet dampe af alkohol m.v.,  

 jf. herved cirkulærets pkt. 4.2., pkt B, og pkt 4.9., bør følgende  

 oplysninger foreligge:
 1. Tidspunkt for og varighed af indånding af emnet.
 2. Den nøjagtige sammensætning af emnet, specielt hvad  

 angår flygtige stoffer, først og fremmest alkohol (ethanol). En  

 arbejdshygiejnisk beskrivelse af emnet bør vedlægges.
 3. Arbejdsforholdene med speciel henvisning til  

 rumstørrelse, rumtemperatur, ventilationsforhold samt eventuel brug af  

 beskyttelsesmidler.
B.
For at sikre sagens oplysning bør politiet i tilfælde, hvor en  

 person, der mistænkes for spirituskørsel, angiver at have indåndet dampe af  

 alkohol m.v., og dette ikke umiddelbart kan afvises, snarest muligt  

 tilvejebringe ovennævnte oplysninger.
C.
Med hensyn til hvilke stoffer der ved optagelse fra  

 indåndingsluften vil påvirke, eller kan tænkes at påvirke, koncentrationen af  

 alkohol i blodet, vil især ethanol komme på tale.
Herudover påkalder følgende  

 stoffer sig også interesse: ætylacetat, atylbutyrat og tetraklorkulstof  

 (tetraklormetan), 1,1,1,-triklorætan (metylkloroform, chlorothene).
Bilag 3 Retslægerådets erklæringer i sager om spirituskørsel Retslægerådet har oplyst følgende vedrørende rådets brug af udtrykkene  

 "moderat", "noget", "en del",  

 "væsentligt", "langt" højere/lavere i forbindelse med  

 angivelse af forskellen mellem alkoholkoncentrationen i en persons blod  

 (organisme) på et givet tidspunkt og koncentrationen på tidspunktet for  

 udtagelse af blodprøve (lægeundersøgelse):
"Vurderingen (beregningen) af sådanne koncentrationsforskelle er  

 behæftet med en usikkerhed, der varierer betydeligt fra tilfælde til  

 tilfælde.
Således vil indtagelse af spiritus kort før et omspurgt  

 (kørsels)tidspunkt samt indtagelse af lidet veldefinerede mængder alkohol i  

 tiden mellem dette og blodprøvetagningen (lægeundersøgelsen) indføre  

 usikkerhed, og ved beregning over længere tidsrum vil resultater baseret på  

 minimum- og middelforbrændingshastighed udvise kendelige eller end- og  

 betydelige forskelle.
Kun i simple tilfælde kan koncentrationsforskelle  

 vurderes som beliggende inden for et snævert interval (f.eks. 0,2-0,3 0/00);  

 i mange tilfælde fører beregninger med dertil eventuelt knyttede skøn til  

 intervaller af betydelig bredde (f.eks. 0,4-1,0 0/00).
 Når rådet omsætter sådanne beregnede eller skønnede intervaller af  

 koncentrationsforskelle til verbale udtryk som de anførte, gør følgende  

 forhold sig gældende:
Det vil således forstås, at rådet - som også tidligere af dette fremført -  

 ikke kan angive en konkret (fikseret) sammenhæng mellem de anvendte  

 "grads"-udtryk og intervaller af beregnede (skønnede)  

 koncentrationsforskelle.
Taget med de forbehold, der fremgår af ovenstående,  

 kan følgende liste dog betragtes som vejledende vedrørende sammenhængen:
