Afgørelse med ændring af Arbejdstilsynets påbud om unges løft af mælkekasser Arbejdstilsynet var den 2. juli 2014 på tilsynsbesøg i et supermarked.
Ved tilsynsbesøget konstaterede Arbejdstilsynet, at der var flere unge under 18 år ansat, at mælkekasser som de unge løftede vejede op til 17,3 kg, at løftene var udført i ¾ arms afstand, og at de unge løftede med foroverbøjet ryg, når der blev løftet kasser fra de nederste lag, samt når der skulle afsættes kasser på hjulene.
Arbejdstilsynet fik oplyst, at løftene ikke skete dagligt men flere gange ugentligt, og der leveredes et forskelligt antal mælkekasser hen over ugen, typisk 48-72 kasser.
 Arbejdstilsynet gav påbud om at sikre at unge under 18 år ikke løfter fyldte mælkekasser på 17,3 kg.
 Et enigt Arbejdsmiljøklagenævn traf afgørelse om at ændre Arbejdstilsynets påbud, således påbuddet lød: påbud om at virksomheden skal sikre, at unge under 18 år ikke løfter byrder, uden der tages hensyn til, at løftet foretages tæt ved kroppen, og i videst muligt omfang ikke overstiger 12 kg, hvorved mælkekasser på 17,3 kg under samme hensyn kun må løftes i enkelttilfælde.
 Nævnet lagde vægt på, at Arbejdstilsynet ved tilsynsbesøget den 2. juli 2014 konstaterede, at der hos virksomheden, var flere ansatte unge under 18 år, som løftede mælkekasser med en vægt på 17,3 kg på plads i kølemontren ved levering af mælk.
 Nævnet lagde i den forbindelse vægt på, at de unge løftede i ¾ arms afstand med foroverbøjet ryg, samt at vægten, på den byrde som blev løftet, var over 12 kg.
 Nævnet lagde desuden vægt på, at butikkens salgsleder viste, hvordan de unge løftede kasserne fra mælkebur med en grebshøjde fra 39 cm til 160 cm til kølemontren med en grebshøjde på 37 cm og 62 cm.
 Nævnet lagde endvidere vægt på, at butikkens salgsleder oplyste, at de unge under 18 år løftede mælkekasser på plads om formiddagen ved levering i samme periode.
[Adressat udeladt] Arbejdsmiljøklagenævnet har på møde den 5. maj 2015 behandlet [Navn udeladt]s klage på vegne [Navn udeladt] over Arbejdstilsynets afgørelse af 3. juli 2014 med strakspåbud om at sikre, at unge under 18 år ikke løfter fyldte mælkekasser på 17,3 kg.
Nævnet traf følgende A F G Ø R E L S E Arbejdsmiljøklagenævnet ændrer Arbejdstilsynets afgørelse af 3. juli 2014 med strakspåbud, således at virksomheden skal sikre, at unge under 18 år ikke løfter byrder, uden der tages hensyn til, at løftet foretages tæt ved kroppen, og i videst muligt omfang ikke overstiger 12 kg, hvorved mælkekasser på 17,3 kg under samme hensyn kun må løftes i enkelttilfælde.
B E G R U N D E L S E Nævnet lægger vægt på, at Arbejdstilsynet ved tilsynsbesøget den 2. juli 2014 konstaterede, at der hos [Navn udeladt], var flere ansatte unge under 18 år, som løftede mælkekasser med en vægt på 17,3 kg på plads i kølemontren ved levering af mælk.
 Nævnet lægger i den forbindelse vægt på, at de unge løftede i ¾ arms afstand med foroverbøjet ryg, samt at vægten, på den byrde som blev løftet, var over 12 kg.
 Nævnet lægger desuden vægt på, at butikkens salgsleder viste, hvordan de unge løftede kasserne fra mælkebur med en grebshøjde fra 39 cm til 160 cm til kølemontren med en grebshøjde på 37 cm og 62 cm.
 Nævnet lægger endvidere vægt på, at butikkens salgsleder oplyste, at de unge under 18 år løfter mælkekasser på plads om formiddagen ved levering i samme periode.
 Det fremgår af reglerne i lov om arbejdsmiljø, at Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven og kan herunder påbyde, at forholdene bringes i orden straks eller inden en frist.
 Det fremgår desuden af reglerne i lov om arbejdsmiljø, at ved beskæftigelse af unge under 18 år skal der ved arbejdets planlægning, tilrettelæggelse og udførelse tages hensyn til den unges alder, udvikling og helbredstilstand samt til indvirkningen på skolegang eller anden uddannelse.
 Det fremgår af reglerne om unges arbejde, at unge ikke må udsættes for fysiske belastninger, der på kort eller langt sigt er skadelige for deres sundhed eller udvikling, og unødige fysiske belastninger samt uhensigtsmæssige arbejdsstillinger eller bevægelser skal undgås.
Det fremgår af reglerne om unges arbejde, at ved løft af tunge byrder, må der tages særligt hensyn til den unges alder, køn og fysik, at løftet foretages tæt ved kroppen, og at byrdevægten i videst muligt omfang ikke overstiger 12 kg.
Under tilsvarende hensyn skal det i enkelttilfælde tilstræbes, at der ikke foretages løft af byrder op til 25 kg.
Hvis byrden bæres over afstand, skal der ske en forholdsmæssig reduktion i byrdevægten.
 Bemærkninger til klagen:
 [Navn udeladt] anfører i klagen, at påbuddet om, at unge under 18 år ikke må løfte fyldte mælkekasser på 17,3 kg, ikke har hjemmel i bekendtgørelse om unges arbejde eller i BAR-vejledning Fakta om unges arbejde - fysiske påvirkninger. [Navn udeladt] anfører, at strakspåbuddets formulering antyder, at unge under 18 år under ingen omstændigheder må løfte en fyldt mælkekasse.
Nævnet skal i den forbindelse henvise til, at det efter regler om unges arbejde er hovedreglen, at unge under 18 år ikke må løfte over 12 kg.
Undtagelsen hertil er, at de unge i enkelttilfælde kan løfte op til 25 kg, hvis det foregår under optimale løfteforhold.
Nævnet skal iøvrigt henvise til begrundelsen ovenfor, hvoraf det fremgår, at de unge under 18 år løfter mælkekasser på plads om formiddagen ved levering i sommerperioden, samt at dette ikke sker dagligt, men flere gange ugentligt.
Påbuddet ligger således uden for undtagelse om enkelttilfælde.
Løftene falder ind under hovedreglen, hvorfor påbuddet har hjemmel i bekendtgørelsen om unges arbejde.
 [Navn udeladt] anfører desuden, at [Navn udeladt]s butikschef efter hjemvendt ferie fandt, at Arbejdstilsynet ikke blev oplyst korrekt ved tilsynsbesøget den 2. juli 2014.
Nævnet skal hertil bemærke, at pågældende som var til stede i [Navn udeladt] var salgschef og dermed ledelsesrepræsentant i virksomheden.
Denne har underskrevet besøgsrapporten, hvoraf de oplysninger, som er givet i afgørelsen følger.
Nævnet finder derfor, at oplysningerne, som er givet Arbejdstilsynet ved tilsynsbesøget den 2. juli 2014, kan lægges til grund for strakspåbuddet.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har i afgørelsen anvende følgende regler:
 Om Arbejdstilsynets ret til at give påbud:
 § 77, stk. 1 i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2013.
 Om påbud om tunge luft for unge under 18 år:
 § 60, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2013.
  § 13 og bilag 6, pkt. 9 i Arbejdstilsynets bekendtgørelse nr. 239 af 6. april 2005 om unges arbejde.
 Reglerne kan ses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet samt bemærkninger fra [Navn udeladt] af 9. september 2014 og bemærkninger fra [Navn udeladt] af 18. september 2014.
På klagenævnets vegne [Navn udeladt] [Stilling udeladt] Kopi til  [Adressat udeladt]  [Adressat udeladt]  [Adressat udeladt]  [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010 med senere ændringer i lov nr. 356 af 9. april 2013.
Kapitel 10 Unge under 18 år § 60. Ved beskæftigelse af unge under 18 år skal der ved arbejdets planlægning, tilrettelæggelse og udførelse tages hensyn til den unges alder, udvikling og helbredstilstand samt til indvirkningen på skolegang eller anden uddannelse.
 Stk. 2.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
 Arbejdstilsynets bekendtgørelse nr. 239 af 6. april 2005 om unges arbejde.
Kapitel 3 Visse former for arbejde, som unge under 18 år ikke må udføre § 13. Unge må ikke udsættes for fysiske belastninger, der på kort eller langt sigt er skadelige for deres sundhed eller udvikling, og unødige fysiske belastninger samt uhensigtsmæssige arbejdsstillinger eller bevægelser skal undgås, jf. bilag 6, nr. 6), 9), 10), og 11).
Bilag 6 Ikke udtømmende liste over arbejde, som kan medføre andre sikkerheds- og sundhedsfarer, som unge under 18 år ikke må udføre 9) Ved løft af tunge byrder, må der tages særligt hensyn til den unges alder, køn og fysik, at løftet foretages tæt ved kroppen, og at byrdevægten i videst muligt omfang ikke overstiger 12 kg.
Under tilsvarende hensyn skal det i enkelttilfælde tilstræbes, at der ikke foretages løft af byrder op til 25 kg.
Hvis byrden bæres over afstand, skal der ske en forholdsmæssig reduktion i byrdevægten.
