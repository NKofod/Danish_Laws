Fremsat den 5. oktober 2016 af Rasmus Horn Langhoff (S) og Lea Wermelin (S) Forslag til folketingsbeslutning om gratis psykologhjælp til voldsramte på landets krisecentre Folketinget pålægger regeringen i indeværende folketingssamling at sikre finansieringen af og indføre gratis psykologhjælp til voldsramte på landets krisecentre.
Bemærkninger til forslaget Forslagsstillerne vil med beslutningsforslaget sikre, at voldsramte, der søger tilflugt på landets krisecentre, får mulighed for at modtage akut, gratis psykologhjælp.
Tilbuddet skal tilrettelægges således, at de voldsramte i løbet af deres ophold kan modtage et antal samtaler med en psykolog (minimum mulighed for fire psykologsamtaler). Formålet med en sådan ordning er, at de voldsramte kan få bearbejdet de oplevelser og overgreb, de har været udsat for, og at styrke muligheden for at kunne genoptage et liv uden vold efter opholdets ophør.
Psykologhjælpen skal forankres på krisecenter, således at den enkelte voldsramte ikke selv skal ud og opsøge psykolog, og så det sikres, at de tilknyttede psykologer har kendskab til og ekspertise i forhold til denne særlige gruppe.
Kortidsrådgivning til voldsudsatte kvinder var en del af satspuljeaftalen for 2012, hvor der blev afsat i alt 16 mio. kr. til en forsøgsordning, der i første omgang skulle løbe til september 2014, og som siden blev forlænget til december 2015. Den gennemsnitlige udgift pr. bruger var 3.140 kr., og i perioden fra september 2013 til oktober 2014 benyttede 1.382 kvinder tilbuddet om gratis psykologhjælp.
Det maksimale antal psykologsamtaler i ordningen var 4 timer, og kvinderne havde i forsøgsperioden i gennemsnit 3,19 samtaler med en psykolog (»Psykologsamtaler til kvinder på krisecenter  Evaluering af indsatsen«, Socialstyrelsen, 2015). Rådgivningstilbuddet ophørte den 1. januar 2016, og regeringen har siden afvist at ville finde en løsning, der kunne sikre ordningens videreførelse.
 Socialstyrelsen konkluderede i sin evaluering af forsøgsordningen, at psykologsamtaler kan virke positivt i forhold til »kvindernes livskvalitet, symptombelastning, problemløsningsevne og selvværd« (»Psykologsamtaler til kvinder på krisecenter  Evaluering af indsatsen«, Socialstyrelsen, 2015).
 Landsorganisationen af kvindekrisecentre (LOKK) udtrykte i april 2016 stor beklagelse over projektets ophør, da man ifølge organisationen kunne se en dokumenteret virkning af psykologbistanden og derfor havde ønsket at fastholde tilbuddet (»Slut med gratis psykologhjælp på krisecentre«, Information, den 26. april 2016).
Psykologsamtaler til kvinder og mænd på krisecentre kan være et vigtigt bidrag til at styrke ofrenes bearbejdelse og rehabilitering, hvilket ikke blot kan betyde en forbedring for den voldsramte person, men også at muligheden for at kunne yde omsorg for eventulle børn øges.
Tilbuddet om psykologhjælp kan således ikke blot ses som en hjælp til den enkelte, men som en mulighed for at forbedre en hel families situation.
Alternativet til at modtage akut psykologhjælp på et krisecenter er, at den voldsramte selv skal kontakte egen læge for at få en henvisning og derefter opsøge en psykolog  ofte i en by, de ikke kender, da man ofte opholder sig på et krisecenter langt fra sin bopæl.
Dette kan i sig selv være en stor udfordring for et menneske i en særdeles svær situation, der har måttet søge tilflugt uden for sit hjem.
De praktiske omstændigheder ved at skulle opsøge psykologbistand på egen hånd kan være medvirkende til, at voldsofre, der ellers kunne have brug for hjælpen, aldrig modtager den.
Efter ophøret af ordningen med gratis psykologhjælp på krisecentrene må voldsofrene efter det offentlige tilskud på 60 pct. selv betale 393 kr. for den første konsultation hos en psykolog og 328 kr. pr. konsultation herefter.
 Desuden viser oplysninger fra Dansk Psykolog Forening, at ventetiden på psykologhjælp i voldssager, hvis man er henvist gennem egen læge, stiger, og at ventetiden i maj 2016 lå på omkring 7 uger (»Rapport over undersøgelse af lægehenviste klienters ventetid på at komme til behandling ved en psykolog med ydernummer«, Dansk Psykolog Forening, 2016). Dette betyder altså, at voldsramte på krisecentre ikke blot selv skal opsøge og betale for psykologbistand midt i en akut krisesituation, men at de også er henvist til flere ugers ventetid, såfremt de rent faktisk søger hjælp.
Forslagsstillerne ønsker på baggrund af den positive evaluering af forsøgsordningen fra 2012 og de gode erfaringer med gratis psykologsamtaler på krisecentrene at indføre en permanent tilsvarende ordning, som kan tilbydes både voldsramte kvinder og mænd.
Selv om forsøgsordningen fra 2012 udelukkende var rettet mod voldsramte kvinder, finder Socialdemokratiet det ud fra et ligestillingsperspektiv rimeligt at gøre et permanent tilbud tilgængeligt for begge køn.
Samtidig må man må formode, at psykologhjælp til voldsramte mænd vil have tilsvarende god effekt som for kvinder.
Et tilbud om gratis psykologbistand på landets krisecentre skal sikre, at de voldsramte ikke selv skal betale for psykologsamtaler under deres ophold, ikke skal gå igennem egen læge og ikke skal risikere lang ventetid for at modtage en hjælp, der er akut behov for.
 Socialdemokratiet er indstillet på at medvirke til at finde en permanent finansiering af tilbuddet på ministeriets ressortområde eller på anden vis.
Skriftlig fremsættelse Rasmus Horn Langhoff (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om gratis psykologhjælp til voldsramte på landets krisecentre.
(Beslutningsforslag nr.
B 1) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
