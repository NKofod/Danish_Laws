 Udtalt, at oprettelse af et fælles skadesregister for  

 forsikringsselskaberne ikke ville være i overensstemmelse med lov om private  

 registre § 3, stk. 1.
 Registertilsynet fik i beretningsåret forelagt *Assurandør-Societetets  

 planer om oprettelse af et fælles skadesregister for forsikringsselskaberne.
 Forsikringsselskaberne skulle anmelde skader til det fælles skadesregister  

 for samtidig at modtage en fortegnelse over samtlige forsikringsskader, den  

 pågældende kunde havde anmeldt til forsikringsselskaberne inden for de  

 seneste 5 år.
Formålet hermed var, at forsikringsselskabet i skadesituationen kunne  

 danne sig et indtryk af, om der var noget mistænkeligt ved anmeldelsen.
Det  

 kunne f.eks. dreje sig om, at den samme skade inden for kort tid var anmeldt  

 til to forskellige selskaber eller om en unormal skadeshyppighed, således at  

 der fra forsikringsselskabets og eventuelt politiets side i givet fald kunne  

 iværksættes en nærmere undersøgelse af, om der forelå forsikringsmisbrug.  

 *Assurandør-Societetet havde anført, at registeret ville virke som en  

 "advarselslampe" for forsikringsmisbrug og dermed begrænse dette.
 Registeret ville for hver enkelt skade skulle indeholde oplysning om:
- forsikringstagerens personnummer (i krypteret form) - forsikringsselskabets navn - navn på den skadebehandler i forsikringsselskabet, som havde foretaget  

 anmeldelsen - dato for registrering af anmeldelsen i registeret - angivelse af den forsikringsbranche, som den anmeldte skade vedrørte  

 (lystfartøjsforsikring, familieforsikring etc.) - skadetype med hensyn til den anmeldte forsikringsskade (brand, tyveri  

 etc.) *Assurandør-Societetet ønskede, at alle skader vedrørende private  

 skadesforsikringer skulle registreres, således at registeret ville komme til  

 at indeholde et historisk skadesforløb for hver enkelt forsikringstager.
 Det var *Assurandør-Societetets vurdering, at registeret årligt ville få  

 tilført oplysninger om ca. 1.080.000 skader, således at der efter 5 år ville  

 være registreret 5,4 mio. skader fordelt på ca. 1,6 mio. personer i 0,9 mio.  

 registrerede husstande. 1,6 mio. personer svarer til 40% af alle, der er  

 fyldt 18 år.
*Assurandør-Societetet ville dog kunne acceptere, at bilskader, som på  

 skadesanmeldelsestidspunktet blev skønnet til ikke at overstige 10.000 kr.,  

 undtoges fra registrering.
Dette ville efter det oplyste indebære, at ca. 85%  

 af alle bilskader ville blive undtaget fra registrering, hvorved antallet af  

 registrerede skader pr. år ville blive reduceret til i alt 680.000.
I forbindelse med sagen blev der indhentet oplysninger om det norske  

 centrale skadesregister (FOSS), som har været i drift siden 1988, og som  

 havde dannet forbillede for det påtænkte register.
Norges Forsikringsforbund  

 havde skønnet besparelsen i form af opdaget forsikringssvindel til 100 mio.  

 Nkr.
 Registertilsynet, der behandlede sagen på et møde i Registerrådet, udtalte  

 herefter, at det angivne formål med registeret (bekæmpelse og afsløring af  

 forsikringsmisbrug) efter Registertilsynets opfattelse var både et  

 anerkendelsesværdigt formål og et naturligt led i normal  

 forsikringsvirksomhed.
 Registertilsynet fandt imidlertid ikke, at oprettelse af et register med  

 et indhold og et omfang som det påtænkte ville være i overensstemmelse med  

 lov om private registre § 3, stk. 1.
 Registertilsynet lagde herved navnlig vægt på, at registeret ville blive  

 landsdækkende, meget stort og indeholdende data om en meget betydelig del af  

 samtlige forsikrede i Danmark, at langt hovedparten af de registrerede ville  

 være registreret, selv om de ikke på nogen måde havde gjort sig skyldig i et  

 ulovligt eller mistænkeligt forhold, at registeret måtte antages kun for en  

 meget lille del af de registrerede at ville kunne afsløre egentlig  

 forsikringsmisbrug, samt at det efter tilsynets opfattelse reelt ikke kunne  

 sikres, at registeret ikke blev anvendt til at sortere ærlige, men uheldige,  

 kunder fra.
 Registertilsynets Årsberetning 1996 side 78.
