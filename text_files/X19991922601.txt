Aktionærlån Advokat A har for K A/S ved skrivelse af  20. august 1998  

 klaget over, at Erhvervs- og Selskabsstyrelsen ved skrivelse af 6. august  

 1998 har lagt til grund, at bestemmelsen i aktieselskabslovens § 115 a ikke  

 omfatter udenlandske moderselskaber, og har pålagt selskabet straks at  

 inddrive et udlån til moderselskabet, jf. lovens  § 115, stk. 1.
 Sagens omstændigheder:
 Ved skrivelse af 6. august 1998 til K A/S meddelte  

 Erhvervs- og Selskabsstyrelsen bl.a. følgende:
 "I henhold til årsregnskabslovens § 63 c, stk. 1,  

 skal Erhvervs- og Selskabsstyrelsen foretage en stikprøvevis udtagelse  

 og undersøgelse af modtagne årsregnskaber mv. med henblik  

 på at konstatere eventuelle åbenbare overtrædelser af  

 årsregnskabslovgivningen, selskabslovgivningen eller  

 bogføringslovgivningen.
 Ovennævnte årsregnskab er omfattet af  

 stikprøveudtagningen, og styrelsens gennemgang har givet anledning til  

 følgende bemærkninger.
 Lån i strid med aktieselskabslovens § 115, stk.  

 1.
 Det fremgår af årsregnskabets note 12, at  

 selskabet har et tilgodehavende hos sit engelske moderselskab på tkr.  

 17.441, hvoraf tkr. 17.393 vedrører et udlån.
 I henhold til aktieselskabslovens § 115, stk. 1, må  

 et selskab ikke yde lån til aktionærer i selskabet.
 Undtagelsesbestemmelsen i aktieselskabslovens § 115a, stk.  

 1, hvoraf det fremgår, at § 115, stk. 1 ikke finder anvendelse på  

 lån til et moderselskab,  gælder efter styrelsens opfattelse  

 alene udlån til danske moderselskaber. § 115a, stk. 1 kan således  

 ikke anvendes for så vidt angår udlån til udenlandske  

 moderselskaber.
Som selskabets ansvarlige ledelse, er det Deres pligt at  

 søge lånet incl. lovpligtige renter inddrevet straks, og at  

 dokumentere dette overfor styrelsen, jf. årsregnskabslovens § 63 c,  

 stk. 2, samt aktieselskabslovens § 115, stk. 4." I klageskrivelsen af 20. august 1998 til ankenævnet  

 anførte klageren bl.a.:
 "Det er klagers opfattelse, at § 115 a også finder  

 anvendelse i forholdet mellem et dansk datter- og et engelsk moderselskab som  

 i det foreliggende tilfælde.
 Der gøres af klager gældende, at Erhvervs- og  

 Selskabsstyrelsens fortolkning ikke har støtte i aktieselskabsloven,  

 herunder i sammenhængen mellem § 115 og § 115 a.
Endvidere gøres det gældende, at Erhvervs- og  

 Selskabsstyrelsens opfattelse udgør en hindring for den frie  

 etableringsret i EU og således ikke kan opretholdes." Efter klagerens begæring og med Erhvervs- og  

 Selskabsstyrelsens tiltrædelse tillagde ankenævnet ved skrivelse  

 af  8. september 1998 klagen opsættende virkning, jf. § 6 i loven om  

 Erhvervsankenævnet.
 Ved skrivelse af 18. september 1998 afgav Erhvervs- og  

 Selskabsstyrelsen en udtalelse, hvori man henviste til styrelsens notat af  

 31. oktober 1997, der er sålydende:
 "Notat om Koncerninterne lån - udenlandske  

 moderselskaber.
1. Indledning Erhvervsministeriet, departementet, har anmodet  

 Erhvervs- og Selskabsstyrelsen om en udtalelse på baggrund af en  

 henvendelse fra Finansrådet og Foreningen af Statsautoriserede  

 Revisorer, som foreslår en ændring af aktieselskabslovens § 115a  

 -  om lån til moderselskaber -, således at der gives adgang for  

 hér i landet registrerede datterselskaber til at yde lån til  

 deres eventuelle, udenlandske moderselskab.
2. Erhvervs- og Selskabsstyrelsens fortolkning af  

 aktionærlånsbestemmelserne og nuværende praksis Det er styrelsens opfattelse og årelange  

 praksis, at et udlån fra et dansk datterselskab til et udenlandsk  

 "moderselskab" vil være omfattet af  

 aktionærlånsbestemmelserne i aktieselskabslovens § 115. Et  

 udenlandsk moderselskab er ikke omfattet af undtagelsesbestemmelsen i  

 aktieselskabslovens § 115a, idet et udenlandsk moderselskab hverken er  

 stiftet eller som moderselskab reguleret på grundlag af dansk ret, og  

 derfor ikke umiddelbart kan anses som et aktieselskab i aktieselskabslovens  

 forstand, herunder som et moderselskab i henseende til bestemmelsen i § 115a.  

 Styrelsen har udover jurisdiktionsmæssige betragtninger også lagt  

 vægt på, at nogle af de udenlandske selskabsformer kan være  

 væsentligt anderledes organiseret end danske aktieselskaber.
 På nuværende tidspunkt foreligger der desuden  

 ikke retsakter vedrørende anerkendelse af selskaber i EU i henhold til  

 traktatens art. 220. Styrelsen finder, at den manglende harmonisering af  

 koncernbegrebet på EU-plan (jf. pkt. 3.2) betyder, at styrelsen ikke  

 skal anerkende udenlandske selskaber, der ikke er stiftet i overensstemmelse  

 med aktieselskabslovens regler, som selskaber, der har pligter og rettigheder  

 i henhold til aktieselskabsloven.
Styrelsen finder, at fortolkningen af aktieselskabslovens  

 § 115a ikke er i strid med EU-rettens etableringsregler, idet art. 52 alene  

 vedrører etableringsretten og ikke spørgsmålet om  

 selskabers finansieringsmuligheder (jf. pkt. 3.1). Samtidig er regulering af  

 aktionærlån et område, hvor en harmonisering endnu ikke har  

 fundet sted.
Dog er forbudet mod finansiering af aktieerhvervelser i  

 selskabet direktivbestemt, jf. art 23 (1) i 2. selskabsdirektiv.
Styrelsen er  

 derfor af den opfattelse, at det ikke vil være i strid med art. 52, jf.  

 art. 58, at udelukke udenlandske moderselskaber fra § 115a's  

 anvendelsesområde - ikke mindst i betragtning af at væsentlige  

 beskyttelseshensyn gør sig gældende, herunder til det danske  

 selskabs kreditorer (jf. pkt. 4).
Reguleringen af området er samtidig vidt forskellig  

 på europæisk plan.
En kort gennemgang af reguleringen i Norge,  

 Sverige, Tyskland og England tegner således et billede af et  

 område, hvor det er uklart (England dog undtaget), i hvilket omfang man  

 tillader aktionærlån til udenlandske moderselskaber (jf. pkt.  

 5).
 Finansrådet og Foreningen for Statsautoriserede  

 Revisorer har peget på en række forhold, som efter deres  

 opfattelse taler for en lovændring på området, herunder  

 mulighederne for optimering af "koncernens" totale likviditet. (Foreningerne  

 beskriver ikke, hvorledes "den grænseoverskridende koncern" skal  

 defineres og afgrænses).
Det er styrelsens opfattelse, at en eventuel  

 lovændring på området - hvorefter muligheden for  

 koncernlån udstrækkes til moderselskaber i andre  

 EU/EØS-lande - ikke er tilrådelig på grund af den  

 manglende harmonisering både indenfor og udenfor EU af såvel  

 aktionærlånsforhold som den materielle koncernret.
En  

 lovændring vil indebære en betydelig og sandsynlig risiko for  

 omgåelse af det danske forbud mod aktionærlån i  

 aktieselskabslovens § 115, stk. 1, i forhold til lande, som ikke har et  

 forbud mod lån til aktionærer, herunder aktionærer som er  

 fysiske personer.
 Enhver kontrol af de danske regler vil på grund af  

 omgåelsesmulighederne samtidig blive illusorisk, idet en effektiv  

 kontrol må kræve, at man kan følge transaktionerne,  

 herunder i landet, hvor det udenlandske moderselskab er  

 hjemmehørende.
 En ændring vil derfor medføre, at der -  

 på et tidspunkt hvor selskabstømning er i fokus - åbnes op  

 for en vidtgående og sandsynligvis attraktiv adgang til at tømme  

 selskaber uden at det umiddelbart kan påvises, om det er sket i strid  

 med dansk lovgivning iøvrigt.
Risikoen for kreditorerne, herunder de offentlige, i  

 "datterselskabet" vil derfor alt andet lige blive forøget  

 væsentligt.
Samtidig er mulighederne for kreditorerne for at  

 gøre et krav gældende overfor det udenlandske "moderselskab"  

 eller dets aktionærer i tilfælde af sammenbrud i datterselskabet  

 begrænsede som følge af, at der ikke er gennemført en  

 fælles materiel koncernret.
Et egentligt hæftelses-gennembrud i  

 forhold til moderselskabet eller dets aktionærer må anses for  

 endog teoretisk tvivlsomt.
Det bemærkes, at styrelsen tidligere i konkrete  

 sager har truffet afgørelse i overensstemmelse med den hidtidige  

 praksis i forhold til koncerninterne lån til udenlandske  

 moderselskaber.
Disse afgørelser blev imidlertid ikke indbragt for  

 Erhvervsankenævn eller domstolene.
3. Etableringsreglerne og harmonisering af  

 koncernretten 3.1. Etableringsreglerne EØF-traktatens art. 52 forbyder  

 diskriminatoriske restriktioner, som hindrer, at andre medlemsstaters borgere  

 kan etablere erhvervsvirksomhed på samme betingelser, som  

 medlemsstaternes egne borgere.
Det følger af traktatens art. 58, at  

 juridiske personer (selskaber) er omfattet af den frie etableringsret i  

 traktatens art 52. Udenlandske selskaber kan således frit etablere sig  

 i Danmark.
Når et selskab ønsker at etablere sig i Danmark,  

 bliver det stiftet på grundlag af aktieselskabsloven.
Derefter har  

 selskabet de rettigheder og pligter, der følger af  

 aktieselskabsloven.
 Efter Erhvervs- og Selskabsstyrelsens opfattelse  

 vedrører art. 52 imidlertid selve etableringsretten - dvs. adgangen  

 til at optage og udøve selvstændig erhvervsvirksomhed samt lede  

 og oprette virksomheder, agenturer, filialer eller datterselskaber - og  

 eksempelvis ikke spørgsmål om et selskabs  

 finansieringsmuligheder.
 Erik Werlauff og Karsten Engsig Sørensen m.fl. har  

 modsat givet udtryk for, at det er i strid med etableringsreglerne at  

 udelukke udenlandske moderselskaber også i forhold til bestemmelsen i §  

 115a.
Werlauff har i "Koncernretten", p. 106, til støtte  

 for sin opfattelse fremhævet en række afgørelser fra  

 EF-domstolen, hvor domstolen konsekvent har tilsidesat enhver  

 forskelsbehandling af udenlandske selskaber i forhold til nationale  

 selskaber.
Styrelsen finder dog anledning til at fremhæve, at dommene i  

 det væsentligste vedrører skattemæssige forhold, hvor den  

 forskelsbehandling som har fundet sted ikke forekommer velbegrundet.  

 Styrelsen finder derfor med hensyn til de etablerings- og selskabsretlige  

 forhold, at domstolen meget vel vil kunne stille sig anderledes - ikke mindst  

 i henseende til et område, hvor vægtige beskyttelseshensyn  

 gør sig gældende, og hvor en harmonisering endnu ikke har fundet  

 sted.
Werlauff anerkender da også i ovennævnte fremstilling, p.  

 108, at der er grænser for, hvor langt domstolene vil gå, idet  

 han anfører, at "Vi kan ikke ændre hele Europas koncernretlige  

 billede gennem dommerskabt ret.
Lovgivningsmagten må - på  

 nationalt og fællesskabsretligt niveau - tage sig sammen." Senest har Gomard i "Aktieselskaber &  

 Anpartsselskaber" givet udtryk for lignende synspunkter.
Han anfører  

 således, at "både reglerne i ASL § 115 og i § 115a og også  

 ÅRL § 61 d, stk. 3 om revisor omfatter både aktionærer,  

 ledere, moderselskaber og revisorer, der er bosat eller har hjemsted i  

 Danmark og i udlandet", (p.316). Hertil er dog knyttet en note (18), hvor  

 Gomard anfører, at "Antages moderselskab også at omfatte et  

 udenlandsk moderselskab, må formentlig udlån til et udenlandsk  

 moderselskabs aktionærer anses for forbudt".  En nærmere  

 begrundelse herfor er dog ikke anført.
Denne opfattelse må  

 samtidig anses for tvivlsom, idet man i teorien almindeligvis antager, at  

 pligter i henhold til dansk selskabslovgivning ikke umiddelbart finder  

 anvendelse på udenlandske moderselskaber eller deres aktionærer.  

 Eksempelvis er der ingen tvivl om, at bestemmelserne om  

 koncernrepræsentation ikke omfatter udenlandske koncernselskaber, men  

 en ændring af danske koncernretlige forhold vil naturligvis aktualisere  

 dette og andre områder, hvor den danske grænse fastsætter  

 rækkevidden for lovgivningsmagten.
Den nævnte problemstilling er også behandlet i  

 en artikel af C.
Boye Jacobsen i UfR 1992 B, p. 180-183. Han giver her udtryk  

 for den opfattelse, at dansk selskabsrets regler i princippet gælder,  

 når danske selskaber er en del af en grænseoverskridende koncern.  

 Boye Jacobsen henviser bl.a. til en artikel i "Faglige artikler" 1975, p.  

 29-72, hvor dansk koncernret efter aktie- og anpartsselskabslovene af 1973  

 undersøges.
Det fremgår af denne artikel, at et sådant  

 princip begrænses, dels af praktiske hensyn og dels af dansk  

 international privatrets grundsætninger.
Det fremhæves, at dette  

 navnligt er praktisk i de tilfælde, hvor moderselskabet ikke er  

 dansk.
3.2. Harmonisering af koncernretten På europæisk plan er der ikke en  

 fælles opfattelse af koncernbegrebet.
Et moderselskab defineres  

 således vidt forskelligt i de enkelte lande.
Årsregnskabsloven indeholder en koncernlignende  

 definition.
Bestemmelsen bygger på det 7. selskabsretsdirektiv om  

 konsoliderede regnskaber, og kan derfor findes i samtlige EU-staters  

 lovgivning.
Definitionen har dog alene til formål at afgrænse  

 hvilke selskaber m.v. som skal aflægge et konsolideret regnskab (og  

 altså ikke et koncernregnskab). Der er således ikke tale om et  

 forsøg på en europæisk koncerndefinition, men alene en  

 direktivbestemt regulering af, under hvilke betingelser der skal  

 aflægges et konsolideret regnskab.
Et forsøg på en fælles europæisk  

 koncernret har været under udarbejdelse siden 1972 i form af et forslag  

 til det 9. selskabsretsdirektiv om koncernret.
Dette arbejde befinder sig  

 stadig på et indledende stadium, idet udkastet til direktivforslaget  

 endnu ikke har kunnet samle tilslutning, således at det kunne  

 fremlægges endsige vedtages.
Et udkast til direktivforslaget er endnu  

 ikke udsendt officielt, og arbejdet med udkastet har reelt ligget stille  

 siden 1985. Allerede det faktum at Kommissionen har arbejdet på et  

 forslag om harmonisering af koncernretten, er et bevis for at der ikke set  

 fra EU's side foreligger en fælles koncernret.
 Det må derfor for nærværende  

 konkluderes, at en fælles europæisk koncernret ikke er en  

 realitet og har lange - om nogen - udsigter.
Et eventuelt kommende direktiv om koncernret vil alene  

 medføre, at koncernretten, herunder koncernbegrebet, harmoniseres  

 mellem EU-staterne og stater omfattet af EØS-aftalen.
I lyset af de  

 problemer der har været på europæisk plan med hensyn til at  

 nå til enighed om en harmonisering af koncernretten, kan det ikke  

 umiddelbart antages, at en global harmonisering af koncernretten eller blot  

 koncernbegrebet er mulig.
Man vil derfor fortsat have en situation, hvor der  

 globalt hersker forskellige opfattelser af koncernbegrebet, uanset om en  

 harmonisering måtte blive gennemført i EU.
Den manglende harmonisering af koncernretten, herunder  

 koncernbegrebet, bevirker, at det vil være forbundet med betydelige  

 praktiske vanskeligheder at foretage en vurdering af om et udenlandsk selskab  

 har en sådan forbindelse til et dansk aktie- eller anpartsselskab, at  

 det kan anses for at være et moderselskab.
En endelig vurdering  

 må forudsætte, at man har et indgående kendskab til  

 lovgivningen i det pågældende land, således at man er i  

 stand til at kvalificere den forbindelse, som det udenlandske selskab direkte  

 eller indirekte har til det danske selskab.
Der vil samtidig kunne opstå en tvivl om hvilket  

 koncernbegreb, som skal finde anvendelse ved vurderingen.
Eksempelvis kan der  

 være tale om, at et udenlandsk selskab kan anses som et moderselskab i  

 overensstemmelse med det koncernbegreb, som finder anvendelse i det land,  

 hvor selskabet er hjemmehørende, hvorimod selskabet efter det danske  

 koncernbegreb, som kommer til udtryk i aktieselskabslovens § 2 og  

 anpartsselskabslovens § 3,  ikke umiddelbart kan anses for at være et  

 moderselskab.
Tilsvarende er der eksempler på, at etablering af  

 koncerner efter koncernbegreber, der er tilladt i et land, er forbudt og  

 strafbelagt i et andet land.
4. Beskyttelseshensyn Det overordnede hensyn bag bestemmelserne om  

 aktionærlån er blandt andet at medvirke til at beskytte  

 selskabskreditorer mod långivning til den kreds, der bestemmer over  

 selskabet.
Dette er direkte kommet til udtryk i forarbejderne til  

 loven, (betænkning nr. 362 af 1964, s. 128, om revision af  

 aktieselskabslovgivningen), hvor det vedrørende  

 aktionærlånsbestemmelserne fremgår, at "Et af  

 aktieselskabslovens hovedøjemed er at sikre, at selskabskapitalen  

 kommer til stede og forbliver i selskabet for at tjene til fremme af  

 selskabets formål.
Dette har navnlig fundet udtryk i bestemmelserne i  

 lovens §§ 30 og 37, hvilken sidste tilsigter at sikre kreditorerne imod, at  

 kapitalen tilbagebetales aktionærerne, uden at kreditorerne  

 fyldestgøres.  Hensigten med denne bestemmelse ville imidlertid ikke  

 nås, hvis den ikke kom til anvendelse i tilfælde, hvor en  

 udbetaling af selskabets kapital fremtræder som et lån til  

 vedkommende aktionær." Udover de legale og jurisdiktionsmæssige  

 betragtninger bygger styrelsens fortolkning og praksis naturligvis også  

 på formålet med bestemmelserne.
Opnåelse af dette  

 formål kræver, at lån m.v. kun kan ydes til  

 aktionærer, der er juridiske personer, som er underlagt et forbud mod  

 ydelse af lån m.v. til aktionærer, der er fysiske personer.
Såfremt det lægges til grund, at udenlandske  

 selskaber, der har en - som i aktieselskabslovens § 2 og  

 anpartsselskabslovens § 3 beskrevet - forbindelse med et dansk selskab, er at  

 betragte som moderselskaber i relation til aktieselskabslovens § 115, stk. 1  

 og 2, og § 115 a, stk. 1, vil aktionærlånsforbudet kunne  

 omgås.
En omgåelse vil kunne ske ved, at aktionærerne  

 indskyder deres aktier i et selskab, der er beliggende i en stat, hvor  

 lovgivningen ikke forbyder aktionærlån.
Herefter kan det danske  

 datterselskab lovligt, jf. § 115a, stk. 1, udlåne midler til det  

 udenlandske moderselskab, som derefter i overensstemmelse med det  

 pågældende lands lovgivning kan udlåne midlerne til  

 moderselskabets aktionærer, der tidligere var aktionærer i det  

 danske selskab.
Selv om kravene til kreditorbeskyttelsen er harmoniseret  

 af 2. selskabsretsdirektiv (77/91/EØF), er den materielle koncernret  

 (9. selskabsretsdirektiv), som bl.a. skal yde  beskyttelse af  

 datterselskabernes kreditorer, som nævnt ovenfor imidlertid ikke  

 harmoniseret.
Dette indebærer en risiko for kreditorerne i de enkelte  

 koncernselskaber.
Koncernens midler kan eksempelvis gennem lån opspares  

 i moderselskabet, mens koncernens forpligtelser hviler på de enkelte  

 datterselskaber.
I den forbindelse skal det bemærkes, at reglen i AL §  

 115a, stk. 1, ikke stiller nogle krav om vilkår for långivning  

 til moderselskaber, eksempelvis at moderselskabet ved hjemtagning af  

 lånet skal påtage sig hæftelse for datterselskabets  

 gæld.
I tilfælde af økonomisk sammenbrud i koncernen med  

 et udenlandsk moderselskab kan datterselskabers kreditorer anlægge sag  

 mod moderselskabet, men dette vil i mange tilfælde føre til en  

 retssag i udlandet, hvilket vil afholde mange kreditorer fra et  

 sagsanlæg.
Ikke mindst fordi indtaling af krav ved udenlandske domstole  

 ofte er udsigtsløs - selv i lande inden for EU.
Reglerne i aktie- og  

 anpartsselskabsloven suppleres dog af bestemmelserne i straffeloven om svig,  

 bedrageri, økonomisk kriminalitet m.v.
Det kan dog ikke antages, at  

 der i disse bestemmelser er tilstrækkelige garantier til, at de opvejer  

 beskyttelseshensynet bag den nuværende praksis omkring § 115 a, stk. 1,  

 og de vil samtidig kun særdeles vanskeligt kunne håndhæves  

 i udlandet.
Erfaringen viser, at en række selskabstømmere  

 tilsyneladende lever uforstyrret i U.K.
I tidligere nævnte artikel af C.
Boye Jacobsen, p.  

 35, er det i forbindelse med reglerne om egne aktier yderligere  

 anført: "At håndhæve disse bestemmelser fuldt ud uden for  

 aktieselskabsregisterets virkeområde er praktisk vanskeligt, lige som  

 det ville give juridiske komplikationer.
Men ved at se på reglernes  

 formål - eller rettere ved at se på, hvad der ikke er reglernes  

 formål - er det muligt at fortolke reglerne således, at  

 resultatet bliver rimeligt.
Det kan udtrykkes derhen, at det ikke er de  

 danske loves opgave at hindre, at de i udlandet registrerede selskabers  

 aktionærer og kreditorer lider tab." Styrelsen finder, at dette også kan udtrykkes  

 således, at det er de danske selskabsloves formål at hindre, at  

 de i Danmark registrerede selskabers aktionærer og kreditorer lider  

 tab.
Dette er netop tilfældet med aktieselskabslovens § 115 og § 115a,  

 der har som forudsætning, at moderselskabet er undergivet både  

 rettigheder og pligter efter bestemmelserne.
5. Koncernlån i fremmed lovgivning 5.1. Svensk og norsk ret Den materielle koncernret er ikke harmoniseret i  

 Sverige eller Norge.
Den svenske aktiebolag indeholder i 12. kapitel, § 7 et  

 forbud mod aktionærlån, som i store træk svarer til den  

 danske aktieselskabslovs § 115, stk. 1. Forbudet omfatter ikke lån til  

 koncerner, jf. tilsvarende § 115a, stk. 1, i aktieselskabsloven.
Begrebet  

 koncern i aktiebolagslovens forstand omfatter kun svenske aktieselskaber, dog  

 kan de lokale skattemyndigheder dispensere fra bestemmelsen, jf.  

 aktiebolagslovens 12. kapitel, § 8.
 Styrelsen finder anledning til at bemærke, at skulle  

 man anlægge den fortolkning, at det er i strid med etableringsreglerne  

 ikke at tillade udenlandske moderselskaber at optage lån i  

 datterselskaber, er det tvivlsomt om en adgang til at dispensere fra forbudet  

 er tilstrækkeligt til at opfylde de EU-retlige forpligtelser.
Finansrådet og Foreningen af Statsautoriserede  

 Revisorer har endvidere fremhævet den norske aktieselskabslov.
I Norge  

 er udenlandske moderselskaber - i lighed med dansk selskabsret - som  

 udgangspunkt ikke omfattet af koncernbegrebet, medmindre der er tale om  

 moderselskaber i andre nordiske lande.
Denne sidstnævnte undtagelse er  

 indsat af hensyn til konkursboers mulighed for anlæggelse af  

 omstødelsessøgsmål.
Herudover bemærkes, at koncernbegrebet i dansk  

 selskabsret er afgrænset således, at der kun er tale om  

 koncerner, så længe moderselskabet og dets datterselskaber enten  

 er aktie- eller anpartsselskaber.
Efter svensk og norsk selskabsret er der  

 derimod tale om en koncern i de tilfælde, hvor blot moderselskabet er  

 et aktieselskab.
Datterselskabets selskabsform er i den forbindelse uden  

 betydning.
5.2. Tysk ret I tysk ret er der ikke bestemmelser, som svarer til  

 aktieselskabslovens § 115 og § 115a.
Forholdet må derimod antages at  

 blive reguleret i større eller mindre omfang af den tyske materielle  

 koncernret.
De gældende koncernretlige regler stammer fra 1965,  

 og er erkendt som værende meget detaljerede og komplicerede.
Reglerne,  

 som kun omfatter koncerner, hvor et aktieselskab indgår, må  

 primært anses for at være beskyttelsesregler overfor kreditorer  

 og aktionærer.
 I tysk ret sondrer man mellem aftalekoncerner og faktiske  

 koncerner.
En aftalekoncern etableres ved, at der mellem  

 moderselskabet og datterselskabet indgås en aftale om koncernforholdets  

 nærmere udformning.
Denne aftale består af en række  

 underaftaler, eksempelvis udbytte-, administrations- og beherskelsesaftale.  

 Tysk ret indeholder en særlige procedure, som skal iagttages i  

 forbindelse med etableringen af aftalekoncernen.
Beherskelsesaftalen må anses for at være den  

 væsentligste.
Den indebærer, at moderselskabets ledelse direkte  

 kan henvende sig til ledelsen i datterselskabet og give bindende instrukser  

 til ledelsen.
Til gengæld påtager moderselskabet sig en  

 række forpligtelser overfor datterselskabet, eventuelle  

 minoritetsaktionærer og datterselskabets kreditorer.
Eksempelvis har  

 datterselskabet et udligningskrav, såfremt beherskelsesaftalen har  

 påført datterselskabet et tab, og datterselskabets kreditorer  

 har ved beherskelsesforholdets ophør krav på en eller anden form  

 for sikkerhed fra moderselskabet for deres krav mod datterselskabet.
En faktisk koncern er alle andre koncerner, hvor et  

 moderselskab har en faktisk ledelsesret over datterselskab.
Ledelsesretten i  

 en faktisk koncern hviler til forskel fra aftalekoncernen ikke på et  

 formelt aftalegrundlag, men derimod på det forhold at moderselskabet  

 har en sådan indflydelse overfor selskabet, at det indgår i en  

 koncern med moderselskabet.
I en faktisk koncern må et moderselskab kun  

 påføre datterselskabet en økonomisk ulempe, hvis  

 datterselskabet tilføres en økonomisk fordel af samme  

 størrelse eller datterselskabet ved regnskabsårets afslutning  

 får et løfte om en konkret modydelse.
Iøvrigt er  

 etableringen af visse former for faktiske koncerner antaget at være  

 strafbelagt efter tysk ret.
Det bemærkes, at tysk koncernret desuden indeholder  

 en koncernform, som betegnes som et integreret datterselskab.
For at  

 et selskab kan være et integreret datterselskab forudsætter det,  

 at selskabet er et helejet datterselskab.
Konsekvensen af at selskabet  

 indgår i en koncern som et integreret datterselskab er, at selskabet  

 hæftelsesmæssigt og skattemæssigt betragtes som en filial  

 af moderselskabet, uagtet at datterselskabet fortsat er en selvstændig  

 juridisk enhed.
Det har i teorien været diskuteret om et udenlandsk  

 moderselskab kan støtte ret på den tyske koncernret, herunder  

 indgå beherskelsesaftale med et tysk datterselskab.
Der er dog enighed  

 om, at den særlige form for koncernforhold, som etableres i form af et  

 integreret datterselskab, kun kan etableres mellem et tysk moder- og  

 datterselskab.
 Det kan bemærkes, at Werlauff har udtrykt en vis  

 skepsis overfor, om et udenlandsk moderselskab skal indrømmes en  

 adgang til at indgå beherskelsesaftaler med et tysk datterselskab  

 uagtet hans principielle opfattelse af rækkevidden af art. 52 og 58  

 navnlig i forhold til dansk selskabsret.
5.3. Engelsk ret Paul Krüger Andersen har i "Dansk koncernret", p.  

 77, redegjort for retstilstanden i engelsk ret.
Han anfører  

 således, at "I sec. 330 og følgende paragraffer findes regler,  

 som forbyder selskabet at yde lån m.v. til selskabets ledelse og dem  

 nærstående (connected) personer eller selskaber.
Reglerne  

 modsvarer de danske aktionærlånereglers forbud mod lån til  

 ledelsen, jf.
AL §§ 115 og 115a, men der er intet almindeligt forbud mod  

 aktionærlån, således som det kendes fra de danske regler.  

 Der er således ikke behov for en generel undtagelsesbestemmelse, som  

 tillader koncernlån.  ....... Låneforbuddet vedrørende  

 selskabets ledelse omfatter også lån til ledelsen i selskabets  

 holdingselskab.
Hvis låntageren er 20 pct. aktionær i  

 holdingselskabet, betragtes holdingselskabet som nærstående i  

 forhold til den pågældende aktionær ifølge den  

 særlige definition af begrebet nærstående.
Selskabet  

 omfattes dermed af forbudsreglen i sec. 330 3(b) og (c). Denne  

 personforbindelse mellem moder- og datterselskab er imidlertid ikke til  

 hinder for, at der ydes lån til moderselskabet, jf. undtagelsesreglen i  

 sec. 333." Engelsk selskabsret adskiller sig på dette punkt  

 tilsyneladende væsentligt fra de danske bestemmelserne om  

 aktionærlån i aktieselskabslovens §§ 115 og 115a".
 I skrivelse af  13. oktober 1998 bemærkede klageren  

 herefter:
"1.2 Klagers opfattelse Det er klagers opfattelse, at aktieselskabslovens §  

 115a finder anvendelse på såvel indenlandske som udenlandske  

 moderselskaber.
1. Forbuddet mod aktionærlån   Hjemmel Ved lov nr. 232 af 7 juni 1952 blev § 45a indsat i  

 aktieselskabsloven. § 45a indeholdt et forbud mod udlån af et  

 aktieselskabs midler til aktionærer eller til medlemmer af selskabets  

 bestyrelse eller direktion, hvis selskabets aktier ikke var genstand for  

 offentlig kursnotering.
I folketingsudvalgets betænkning, jf. tillæg B  

 sp. 2177 anføres det, at der i udvalget var enighed om, at  

 lovgivningen ikke skulle gælde mellemværender mellem moder- og  

 datterselskaber.
Dette forhold blev dog ikke nævnt udtrykkeligt i  

 lovteksten.
 Allerede inden gennemførelsen af de første  

 lovbestemmelser om aktionærlån i 1952 havde  

 aktieselskabsregisteret igennem en række år i praksis indtaget  

 det standpunkt, at da et udlån til et selskabs aktionærer kunne  

 indbærer samme risiko for et selskabs kreditorer som en egentlig  

 tilbagebetaling af selskabskapitalen, måtte sådanne udlån  

 anses for stridende mod aktieselskabslovens bestemmelser om  

 kapitalnedsættelse.
 Denne praksis blev imidlertid underkendt ved U 1952.30 H.  

 I dommen udtales:
 "De af tiltalte udviste ... forhold er ikke direkte  

 omfattet af bestemmelserne ... om kapitalnedsættelse, og der findes  

 ikke i dommen at være fastslået sådanne særlige  

 omstændigheder, at tiltaltes forhold ganske kan ligestilles med  

 overtrædelse af de nævnte lovbestemmelser".
 Når dommen alligevel pålagde bøder for  

 aktionærlåneforholdene var det med den begrundelse, at  

 låneforholdet fandtes stridende imod forskrifterne om bestyrelsens  

 pligt til at lede selskabet forsvarligt.
 I betænkning nr. 362 fra 1964 blev bestemmelsen  

 vedrørende aktionærlån foreslået lempet derved, at  

 lån under visse betingelser kunne ydes til aktionærer og  

 medlemmer af direktionen (men ikke medlemmer af bestyrelsen). Bestemmelsens  

 anvendelsesområde blev på den anden side udvidet til at omfattet  

 revisorer.
 Endvidere blev forbuddet / det delvise forbud  

 foreslået udvidet til at omfatte aktionærer, revisorer og  

 medlemmer af bestyrelse eller direktion i et moderselskab.
 Moderselskabet som sådant skulle fortsat kunne  

 optage lån i datterselskabet.
 Endelige blev det foreslået, at bestemmelsen skulle  

 finde anvendelse også på børsnoterede selskaber.
 Betænkning nr. 362 fra 1964 resulterede ikke i en  

 lovændring.
 I betænkning nr. 540 fra 1969 blev bestemmelsen om  

 aktionærlån foreslået ændret  med udgangspunkt i det  

 i betænkning nr. 362 anførte blot med den modifikation, at  

 også lån til bestyrelsesmedlemmer under visse betingelser kunne  

 tillades.
 Betænkning nr. 540 resulterede i aktieselskabsloven  

 af 1973, hvor det for første gang udtrykkeligt i lovteksten i § 115,  

 stk. 3 blev anført, at lån til moderselskaber ikke var omfattet  

 af forbuddet.
I den kommenterede aktieselskabslov fra 1973  

 anføres det i kommentaren til § 115, stk. 3: " Reglerne om  

 aktionærlån m.v. rammer fortsat ikke långivning indenfor  

 koncernforhold.
Det må dog bemærkes, at sådan  

 långivning ikke må krænke eventuelle  

 minoritetsaktionærers interesser eller sikkerheden for kreditorerne i  

 det långivende selskab".
Ved lov nr. 282 af 9. juni 1982 blev forbuddet mod  

 aktionærlån m.v. gjort undtagelsesfrit for aktionærer og  

 medlemmer af bestyrelse eller direktion.
Adgangen til at foretage udlån  

 til moderselskaber opretholdtes i den nye bestemmelse, § 115 a.
 På intet tidspunkt er det i aktieselskabsloven eller  

 dens forarbejder anført eller antydet, at undtagelsen  

 vedrørende moderselskaber i den nuværende § 115 a alene skulle  

 gælde for danske selskaber.
 Erhvervs- og Selskabsstyrelsens opfattelse har  

 således ikke støtte i lovens forarbejder.
3. Juridisk litteratur Erhvervs- og Selskabsstyrelsens opfattelse af  

 anvendelsesområdet for § 115 a savner - når bortses fra Den  

 kommenterede aktieselskabslov, 5. udg. som ikke kritiserer styrelsens  

 opfattelse - støtte i den juridiske litteratur.
 Den juridiske litteratur antager således, at § 115 a  

 finder anvendelse på udenlandske moderselskaber.
Bernhard Gomard, Aktieselskaber og anpartsselskaber, 3.  

 udg., 1996, side 28: "Det almindelige forbud mod aktionærlån  

 og vistnok også undtagelsen om et moderselskabs ret til optagelse af  

 lån i sit danske datterselskab gælder også for udenlandske  

 aktionærer og moderselskaber (ASL §§ 115 og 115a)" I en note 19 til det citerede afsnit anføres  

 det: "Anderledes Aktielovskommentaren s. 365 f.
Spørgsmålet  

 om en fremmed aktionærs og et fremmed moderselskabs stilling er omtalt  

 i FT 1992/93, tillæg A, sp. 1589, hvor det fremhæves, at reglen i  

 § 20 også gælder udenlandske moderselskaber og andre  

 aktionærer.
Der er ingen grund til at anlægge en anden  

 fortolkning af § 115a.
At forbyde moderselskaber i andre unionslande at  

 låne penge i deres danske datterselskaber er diskriminerende, og det er  

 ikke i dansk interesse at besværliggøre driften af et  

 datterselskab i Danmark".
På s. 316 anføres det videre:  

 "Både reglerne i ASL § 115 og 115a og også ÅRL § 61, stk. 3  

 om revisor omfatter både aktionærer, ledere, moderselskaber og  

 revisorer, der er bosat eller har hjemsted i Danmark og i udlandet..." I en note 17 til det citerede afsnit anføres  

 det: "Antages moderselskab også at omfatte et udenlandsk  

 moderselskab, må formentlig udlån til et udenlandsk moderselskabs  

 aktionærer anses for forbudt".
 Paul Krüger Andersen, Dansk Koncernret, 1997,  

 side: 355-356:
"Reale grunde - bl.a. omgåelseshensyn - taler  

 også for at anvende i hvert fald nogle af de regler, der  

 vedrører datterselskaber på koncernforhold, hvor datterselskaber  

 er dansk, men moderselskaber udenlandsk.
Det er klart, at der efter  

 omstændighederne kan være praktiske vanskeligheder med at  

 håndhæve pligterne, men dette gælder også i forhold  

 til moderselskaber med udenlandske datterselskaber.
Under alle  

 omstændigheder har man jo datterselskabet at holde sig til, sml.  

 ovenfor note 67 vedrørende filialreglerne.
Ligeledes er der intet til  

 hinder for at lade det udenlandske moderselskab nyde godt af reglerne om  

 koncernlån i AL § 115*. Der er (var) efter dette synspunkt heller intet  

 til hinder for at lade et udenlandsk moderselskab få  

 indløsningsret efter AL § 20b efter denne bestemmelses tidligere  

 udformning".
* Det må ud fra sammenhængen i det netop  

 citerede afsnit anses for givet, at der er tale om fejlskrift, når der  

 i 3. sidste citerede line anføres "§115". Der skulle rettelig  

 stå § 115 a" Det eneste bidrag til diskussionen om § 115a, der (kun  

 delvist) peger i en anden retning er Christen Boye Jacobsen i U 92 B.  

 s 180. Artiklen angår dog hovedsageligt muligheder for i henhold til  

 EU-retten at opretholde et (eventuelt) forbud og er således ikke en  

 vurdering af anvendelsesområdet for § 115 a.
4. Begrebet "moderselskab" Det er Erhvervs- og Selskabsstyrelsens opfattelse, at  

 udlån til et udenlandsk moderselskabs aktionærer m.v. er omfattet  

 af forbuddet i § 115. Begrebet "moderselskab" forstås altså i §  

 115 som omfattende både danske og udenlandske selskaber.
 En sådan fortolkning, hvor et begreb - uden  

 støtte i lovmotiverne tillægges en betydning i én  

 lovparagraf og en anden - endda en for en økonomisk betragtning meget  

 væsentlig anden betydning - i en regel, der knytter sig til den  

 første som en undtagelse fra denne, er retskildemæssig helt  

 uantagelig.
5. Lovens formål Formålet med forbuddet mod aktionærlån  

 m.v. i § 115 er at beskytte et selskabs kreditorer og (øvrige)  

 aktionærer mod tab.
Formålet med § 115a er at undgå  

 vanskeliggørelse af økonomiske transaktioner i en koncern.
Det  

 anføres således i betænkning nr. 362 fra 1964, at  

 sådanne lån normalt må antages at være baseret  

 på berettigede økonomiske hensyn.
 Erhvervs- og Selskabsstyrelsens betænkeligheder ved  

 at tillade udlån til udenlandske moderselskaber skyldes blandt andet,  

 at der i det pågældende udland ikke nødvendigvis findes  

 lovregler svarende til § 115, hvorfor der vil være en risiko for, at  

 det udenlandske moderselskab videreudlåner det i det danske  

 datterselskab optagne lån til sine aktionærer eller sin  

 ledelse.
 Det skal understreges, at Erhvervs- og Selskabsstyrelsen  

 ikke foretager en vurdering af det konkrete låneforhold eller af  

 beskyttelsen i udenlandsk ret.
 Det følger af almindelige selskabsretlige regler,  

 at uanset den potentielle låners status, er et selskabs ledelse pligtig  

 at påse, at uforsvarlige udlån ikke foretages.
 Der består således allerede et forbud mod  

 udlån, herunder til udenlandske moderselskaber, i tilfælde, hvor  

 udlånene medfører en risiko for, at kreditorer og  

 aktionærer i det selskab, der foretager udlånet vil lide tab.
 Selskabets ledelse kan pådrage sig ansvar,  

 såfremt et selskab foretager uforsvarlige udlån, jf.  

 aktieselskabslovens § 140 samt den refererede U 1952.30 H.
Det er en uantagelig argumentationsform at anlægge  

 en inkonsistent fortolkning af begrebet "moderselskab" fordi lån til et  

 moderselskab kan være uforsvarlige.
Oftest er lånene - som  

 i denne sag - fuldt forsvarlige.
I de tilfælde, hvor lånet  

er uforsvarligt, er långivningen forbudt efter almindelige  

 regler om ledelsens pligter.
6. EU-ret 6.1 Generelle synspunkter Der er vedtaget flere selskabsretlige direktiver, men  

 ingen der direkte regulerer aktionærlån.
At harmoniserende regler  

 ikke er vedtaget er ensbetydende med, at medlemsstaterne fortsat har  

 lovgivningskompetence, men denne skal udøves under overholdelse af  

 fællesskabsretten.
 Dette er ensbetydende med, at der er et forbud mod  

 diskrimination af selskaber eller personer hjemmehørende i andre  

 medlemsstater.
 Diskussionen i litteraturen vedrørende  

 anvendelsesområdet for § 115 a har i vid udstrækning gået  

 på, om Erhvervs- og Selskabsstyrelsens opfattelse er i strid med  

 traktatens bestemmelser om ret til fri etablering i henhold til traktatens  

 art. 52, jf. art. 58.
 Forskelsbehandling på baggrund af nationalitet er  

 direkte diskriminerende med mindre forskelsbehandlingen kan  

 retfærdiggøres under henvisning til et tvingende alment hensyn,  

 der kan ikke opnås ved mindre indgribende foranstaltninger.
Som det er fremgået af redegørelsen, er dette  

 ikke tilfældet.
De til støtte for styrelsens opfattelse af § 115  

 a nævnte hensyn (beskyttelse af kreditorer og  

 minoritetsaktionærer) er også tilstede ved udlån til danske  

 moderselskaber, men alligevel er der her intet generelt forbud.
I de  

 tilfælde, hvor der konkret er behov for at modvirke et lån, kan  

 dette ske med støtte i anden - ikke diskriminerende - lovgivning.
 På trods af, at der naturligvis i enkelte  

 tilfælde kan påvises en uhensigtsmæssig effekt ved  

 udlån til udenlandske moderselskaber, vil det være i strid med  

 EU-rettens princip om ret til fri etablering at opretholde en sådan  

 fortolkning, idet samme mål kan opnås med mindre indgribende  

 midler, nemlig anvendelse af præcis de regler, som kan anvendes,  

 når ledelsen i et datterselskab på uforsvarlig vis yder lån  

 til et dansk moderselskab.
 Erik Werlauff har bl.a. i U92 B. 8 ff. (sammen med Karsten  

 Engsig Sørensen), i Selskabsret, 2. udg., 1994, s. 117 og  

  Koncernretten 1996., s. 99 særligt under hensyn til EF´s regler om ret  

 til fri etablering kritiseret Erhvervs- og Selskabsstyrelsens opfattelse af  

 anvendelsesområdet for § 115a.
 I Christen Boye Jacobsens artikel i U 92 B s. 180, Om  

 udenlandske moderselskaber anføres:
"Den omfattende retspraksis, der er gennemgået i  

 EF-Karnov, s. 283ff, viser, at en værtslandsregel kan være en  

 ugyldig restriktion, hvis den gør det mere byrdefuldt - direkte eller  

 indirekte, aktuelt eller potentielt - for udenlandske end for indenlandske  

 koncerner at virke i Danmark.
Tilsvarende kunne tænkes, hvis man satte  

 danske koncernretsregler i kraft for udenlandske koncerner, hvorved de kom  

 til at gælde i tillæg til deres hjemlands lov.
I så fald  

 måtte Danmark bevise følgende tre ting:
For det første, at den enkelte danske koncernregel  

 varetager væsentlige samfundshensyn af generel almen interesse.
Det kan  

 dreje sig om beskyttelse af kontraktsparter, forbrugere, immaterielle  

 rettigheder.
Dette bevis kunne nok ofte føres.
For det andet må den beskyttelse, der  

 tilstræbes ved den danske regel, kun iværksættes i det  

 omfang, den i det enkelte tilfælde ikke allerede er  

 tilstrækkeligt sikret ved lovgivningen i moderselskabets hjemstat.  

 EF-Domstolens praksis udelukker, at der kan opstilles generelle  

 påstande.
Foreneligheden eller uforeneligheden kan alene afgøres  

 efter en komparativ undersøgelse i hvert enkelt tilfælde, for  

 hver enkelt regel for sig.
For det tredje skal der være proportionalitet mellem  

 det formål, der angives tilstræbt, og de midler, der bruges.
Hvis  

 det er muligt at vælge flere midler, skal det mildeste middel bruges.  

 Man kan navnlig ikke vælge et strengere middel af hensyn til, at det  

 letter kontrol.
Dette synes her at pege på, at man ikke kan fravige den  

 proportionalitet, som de almindelige lovvalgsregler reelt er udtryk for.
Det følger heraf, at man ikke "bare" kan  

 sætte hele værtslandets (datterselskabets hjemlands) selskabsret  

 i kraft.
Det må i det enkelte tilfælde undersøges, hvilket  

 besvær og hvilke omkostninger, dvs. restriktioner, det medfører  

 for moderselskabet, eller om moderselskabet allerede efter sit hjemlands ret  

 er pålagt pligter, der giver datterselskabets kreditorer, mindretal og  

 arbejdstagere en beskyttelse, der med Traktatens ord er "ligeværdig"  

 (art. 54, stk. 3, litra g). Det er således et område, hvor  

 Traktatens system indebærer, at forskelle må fjernes ved  

 harmonisering".
 Forfatteren argumenterer ikke for eller imod  

 hensigtsmæssighed og lovligheden (i henhold til dansk ret) af Erhvervs-  

 og Selskabsstyrelsens opfattelse af § 115a, men derimod blot for mulighederne  

 for at Erhvervs- og Selskabsstyrelsen - på trods af EU-retten - kan  

 opretholde sin opfattelse.
6.2 C Limited   sagen Nedenfor gennemgås kort en sag, der blev anlagt  

 ved Østre Landsret den 8. september 1995 af C Limited mod Erhvervs- og  

 Selskabsstyrelsen.
 I landsretssagen gjorde sagsøgte (Erhvervs- og  

 Selskabsstyrelsen) gældende, at registreringsnægtelsen efter  

 EF-domstolens praksis var forenelig med EF-traktatens artikel 58, jf. artikel  

 56, idet anmeldelsen af en filial i Danmark må anses for en  

 omgåelse af kravet i anpartsselskabslovens § 2 om mindste krav til  

 kapitalens størrelse, ligesom etableringen i England er sket med  

 henblik på at udøve hele selskabets virksomhed i Danmark.  

 Nægtelsen af registrering er sket for at varetage vigtige  

 offentligretlige hensyn såsom bekæmpelse af konkursrytteri samt  

 beskyttelse af kreditorer og medkontrahenter, og kan ikke forfølgelse  

 med mindre indgribende midler.
 Dommens hoved er sålydende:
 "Landsretten fandt, at etableringsretten i EU ikke  

 beskytter i tilfælde, hvor et udenlandsk selskab opretter en filial i  

 Danmark med det formål, at omgå kapitalkravene i den danske  

 selskabslovgivning".
 Det anføres i dommens præmisser:
"Efter bevisførelsen må det lægges til  

 grund, at B og hans hustru har erhvervet C Limited for et beløb  

 svarende til ca. 1.000 DKK alene med det formål at oprette en filial af  

 dette selskab i Danmark med den hensigt derved at omgå de danske regler  

 om mindste krav til selskabskapitalens størrelse.
Det må  

 endvidere lægges til grund, at C Limited ikke selv driver nogen form  

 for virksomhed. ...
 Da landsretten herefter finder, at den omgåelse af  

 præceptive danske lovregler, der er tilsigtet af sagsøgeren,  

 efter EF-domstolens praksis ikke er at beskytte efter EF-regler om  

 etableringsfrihed, tager landsretten sagsøgtes  

 frifindelsespåstand til følge".
 Dommen blev anket til Højesteret, der har forelagt  

 Domstolen et præjudicielt spørgsmål i henhold til art.  

 177.
Dommen foreligger endnu ikke.
Generaladvokat D fremsatte  

 forslag til afgørelse i retsmødet (domstolens plenum) den 16.  

 juli 1998. Han foreslog domstolen følgende besvarelse af det  

 præjudicielle spørgsmål:
 "EF-traktaten, artikel 52 ff. er til hinder for, at en  

 medlemsstats myndighed nægter registrering af en filial af et selskab  

 med begrænset hæftelse, der er stiftet i overensstemmelse med  

 lovgivningen i en anden medlemsstats, på hvis område det har sin  

 hjemsted, når denne nægtelse har sin baggrund i følgende  

 forhold: i) selskabet driver ikke selv erhvervsmæssig virksomhed; ii)  

 filialen ønskes oprettet for at drive hele virksomheden i dette land,  

 hvor filialen oprettes, og iii) denne fremgangsmåde gør det  

 muligt for stifterne at undgå indbetaling af den større  

 selskabskapital, der ville være blevet opkrævet, hvis selskabet  

 var blevet stiftet i den medlemsstat, hvori filialen ønskes  

 åbnet".
 Ovennævnte citat er fra publikationen arbejdet ved  

 De Europæiske Fællesskabers Domstol og Ret i Første  

 Instans, ugerne 13. - 167. juli og 20. - 24. juli.
 For så vidt angår pkt. iii) er den danske  

 oversættelse imidlertid fejlagtig, hvorfor klager selv har foranlediget  

 dette pkt. oversat.
7. Sammenfatning Aktieselskabslovens forarbejder støtter på  

 ingen måde Erhvervs- og Selskabsstyrelsens opfattelse, der endvidere  

 må forkastes, idet den beror på en uantagelig  

 retskildemæssig slutning, der forudsætter modstridende  

 fortolkning af begrebet "moderselskab" i henholdsvis hovedregelen i § 115  

 undtagelsen i § 115 a.
En formålsfortolkning af bestemmelserne giver ingen  

 støtte til Erhvervs- og Selskabsstyrelsens opfattelse.
Eventuelle  

 tilfælde af misbrug vil i alle tilfælde være omfattet af  

 aktieselskabslovens almindelige regler om pligt til at lede et selskab  

 forsvarligt.
Disse regler er fuldt tilstrækkelige.
 Der er i den juridiske litteratur i det væsentlige  

 enighed om, at Erhvervs- og Selskabsstyrelsens opfattelse er forkert.
Erhvervs- og Selskabsstyrelsens opfattelse er i strid med  

 EU-retten.
Der er tale om en diskriminerende forskelsbehandling mellem danske  

 og andre medlemsstaters selskaber.
Denne forskelsbehandling kan ikke  

 retfærdiggøres.
 Selv om der kunne påvises en statistisk  

 større risiko for kreditorer og aktionærer  ved udlån til  

 udenlandske moderselskaber - og det forudsættes, at dette ville blive  

 tillagt betydning under EU-retten, hvilket klager ikke mener - kan et  

 generelt forbud ikke håndhæves.
De EU-retlige betragtninger ville gøre sig  

 gældende, uanset om Erhvervs- og Selskabsstyrelsens opfattelse havde  

 udtrykkelig dansk lovhjemmel." Ved skrivelse af 26. november 1998 udtalte Erhvervs- og  

 Selskabsstyrelsen herefter:
 "...
 Klagers advokat har i sit indlæg, side 5,  

 anført at "Det er Erhvervs- og Selskabsstyrelsens opfattelse, at  

 udlån til et udenlandsk moderselskabs aktionærer m.v. er omfattet  

 af forbuddet i § 115. Begrebet "moderselskab" forstås altså i §  

 115 som omfattende både danske og udenlandske selskaber.
 En sådan fortolkning, hvor et begreb - uden  

 støtte i lovmotiverne tillægges en betydning i én  

 lovparagraf og en anden - endda en for økonomisk betragtning meget  

 væsentlig anden betydning - i en regel, der knytter sig til den  

 første som en undtagelse fra denne, er retskildemæssigt helt  

 uantageligt".
 Erhvervs- og Selskabsstyrelsen skal i den forbindelse  

 henvise til tidligere fremsendte notat af 31. oktober 1997, hvor det i  

 indledningen anføres, at et udlån fra et dansk datterselskab til  

 et udenlandsk "moderselskab" er omfattet af  

 aktionærlånsbestemmelserne  i aktieselskabslovens § 115. Det  

 udenlandske "moderselskab" opfattes  ikke som et dansk moderselskab, netop  

 fordi det udenlandske "moderselskab" hverken er stiftet eller som  

 "moderselskab" reguleret  på grundlag af dansk ret, og derfor ikke  

 umiddelbart kan anses som et aktieselskab i aktieselskabslovens forstand.
 Begrebet moderselskab i aktieselskabslovens § 115  

 fortolkes således ikke som omfattende både danske og udenlandske  

 moderselskaber og advokat As opfattelse af styrelsens fortolkning af begrebet  

 moderselskab efter aktieselskabslovens § 115 er derfor forkert.
Herudover har styrelsen bemærkninger til de af  

 advokaten anførte citater fra bl.a.
Bernhard Gomard "Aktieselskaber og  

 Anpartsselskaber", 3. udgave, 1996, og Paul Krüger Andersen, "Dansk  

 Koncernret", 1997, som begge omtaler aktieselskabslovens bestemmelser om  

 indløsning af aktier, hvis anvendelsesområde nu tillige  

 gælder for udenlandske moderselskaber og andre aktionærer.
Styrelsen skal hertil anføre, at  

  anvendelsesområdet i aktieselskabslovens bestemmelser om  

 indløsning af aktier blev udvidet i forbindelse med en ændring  

 af aktieselskabsloven, jf. lov nr. 1060 af 23. december 1992, hvor  

 aktieselskabslovens §§ 20b - 20d blev ændret væsentligt.  

 Udvidelsen var et resultat af betænkning nr. 1229 om forenkling og  

 fremtidstilpasning af selskabslovene.
I bemærkningerne til  

 selskabspanelets lovforslag, § 1, nr. 16, jf. lovforslag nr.
L61, Folketinget  

 1992-93, § 1, nr. 18, anføres: "De gældende bestemmelser i §§ 20  

 b - 20 d regulerer alene forholdene vedrørende indløsning af  

 minoritetsaktionærer, når storaktionæren er et  

 aktieselskab.
Efter den hidtidige administrative opfattelse har det  

 været lagt til grund, at bestemmelserne alene finder anvendelse  

 på moderselskaber, der er omfattet af denne lov, dvs. registreret i  

 Danmark.
Den foreslåede formulering indebærer, at bestemmelsernes  

 anvendelsesområde udvides til også at omfatte situationer, hvor  

 storaktionæren er en juridisk person af anden karakter end aktieselskab  

 eller er en fysisk person.
Der findes ikke længere at være  

 grundlag for at undtage disse situationer fra reglerne om  

 indløsningspligt og -ret, da der har vist sig at være et behov  

 for at kunne indløse minoritetsaktionærer, der ikke har reel  

 indflydelse på selskabet.
Den nuværende fortolkning af aktieselskabslovens §  

 115a er baseret på en årelang praksis med udgangspunkt i  

 aktionærlånsbestemmelserne tilblivelseshistorie.  

 Spørgsmålet om en eventuel fortolkningsudvidelse af  

 anvendelsesområdet til også at være gældende for  

 udenlandske "moderselskaber" har på det seneste været  

 drøftet på møder mellem Erhvervs- og Selskabsstyrelsen,  

 Erhvervsministeriet, Finansrådet og Foreningen af Statsautoriserede  

 Revisorer.
Den endelige konklusion har imidlertid vist, at der ikke kan  

 rokkes ved den nuværende fortolkning af og praksis for  

 aktieselskabslovens § 115a i relation til udenlandske moderselskaber, jf.  

 vedlagte kopi af Erhvervsministeriets brev til Finansrådet og  

 Foreningen af Statsautoriserede Revisorer, Af brevet fremgår ligeledes,  

 at reglerne om aktionærlån ikke kan anses for diskrimination af  

 udenlandske selskaber i forhold til EØF-traktatens  

 etableringsregler.
Styrelsen skal endelig påpege, at den af advokaten  

 nævnte C Limited-sag, som verserer ved EF-domstolen, vedrører en  

 helt anden problemstilling og et helt andet regelsæt end den af  

 styrelsen trufne afgørelse, som advokaten nu har indklaget for  

 Erhvervsankenævnet." Ved skrivelse af 22. december 1998 bemærkede  

 klageren yderligere :
 "...
 Da sagen forhandles mundtligt skal jeg på  

 nuværende tidspunkt indskrænke mig til at imødegå et  

 enkelt - til gengæld helt centralt - punkt i Styrelsens seneste  

 argumentation.
 Det hævdes nemlig, at min opfattelse af Styrelsens  

 fortolkning af begrebet "moderselskab" i aktieselskabslovens § 115 er  

 forkert.
 Efter min opfattelse er det tværtimod Styrelsens  

 argumentation, der er forkert.
 Generelt er Styrelsens hovedsynspunkt, at udenlandske  

 moderselskaber ikke er omfattet af § 115a.
Da et udenlandsk moderselskab naturligvis er  

 aktionær, betyder det, at hovedreglen i § 115, der forbyder lån  

 til aktionærer finder anvendelse, og - efter Styrelsens opfattelse - at  

 denne hovedregel må stå ved magt, da undtagelsesreglen i § 115a,  

 ikke kan anvendes. § 115 forbyder imidlertid også lån til bl.a.  

 bestyrelsesmedlemmer eller direktører i et moderselskab til selskabet.  

 Reglen forbyder derimod ikke lån til personer, der er  

 bestyrelsesmedlemmer eller direktører i et selskab, der er  

 "almindelig" aktionær i selskabet.
Imidlertid er det Styrelsens  

 opfattelse, at forbudet i § 115 også omfatter bl.a.  

 bestyrelsesmedlemmer og direktører i udenlandske moderselskaber.
 Det kan således fastslås, at efter Styrelsens  

 opfattelse betyder ordet "moderselskab" i § 115, et "dansk eller udenlandsk  

 moderselskab", mens ordet "moderselskab" i § 115a - der som nævnt  

 knytter sig til accessorisk til § 115 - alene betyder "dansk  

 moderselskab".
 Ved skrivelse af 19. januar 1999 udtalte Erhvervs- og  

 Selskabsstyrelsen yderligere:
 "...
 Erhvervs- og Selskabsstyrelsen skal i den forbindelse  

 oplyse, at bestyrelsesmedlemmer og direktører i "udenlandske  

 moderselskaber" som udgangspunkt er berettiget til på lovlig vis at  

 modtage lån fra det danske "datterselskab". Denne opfattelse skal ses i  

 lyset af, at det danske selskabs udenlandske moderselskab ikke er et  

 moderselskab i aktieselskabslovens forstand, hvorfor et sådant  

 lån ikke vil være omfattet af forbudet i aktieselskabslovens §  

 115, stk. 1.
 Det er dog samtidig styrelsens opfattelse, at et  

 sådant lån efter omstændighederne alligevel kan anses for  

 omfattet af forbudsbestemmelsen i aktieselskabslovens § 115. Det vil  

 være tilfældet, hvor formålet ved en lånekonstruktion  

 har været at omgå bestemmelsen, f.eks. hvis der mellem  

 långiver og den reelle lånmodtager indskydes et eller flere led,  

 som lånmodtager har bestemmende indflydelse over, således at  

 lånmodtager i realiteten må anses for eksempelvis aktionær  

 omfattet af § 115. Det kan derfor ikke udelukkes at lånekonstruktionen  

 set udfra en helhedsbetragtning vil kunne opfattes som en omgåelse af  

 aktieselskabslovens § 115, stk. 1.
Begrebet "moderselskab" i aktieselskabslovens § 115  

 fortolkes således ikke som omfattende både danske og udenlandske  

 moderselskaber og Erhvervs- og Selskabsstyrelsens fortolkning af begrebet  

 "moderselskab" i relation til aktieselskabslovens § 115 og 115a er derfor  

 fuldt ud konsistent." Sagen blev herefter den 2. juni 1999 mundtligt forhandlet  

 i ankenævnet.
Erhvervs- og Selskabsstyrelsens repræsentanter  

 tilkendegav herunder, at udlån af et selskabs midler til et udenlandsk  

 søsterselskab efter styrelsens opfattelse ikke rammes af forbudet i  

 aktieselskabslovens § 115, medmindre der i omgåelseshensigt sker  

 videreudlån til søsterselskabets aktionærer m.v., herunder  

 det udenlandske moderselskab.
 Der var enighed mellem sagens parter om, at  

 spørgsmålet om, hvorvidt de særlige rentebestemmelser i  

 aktieselskabslovens § 117, stk. 4, skal gøres gældende,  

 hjemvises til Erhvervs- og Selskabsstyrelsen til fornyet overvejelse.
 Ankenævnets afgørelse:
 Ankenævnets flertal  (Ellen Andersen, Suzanne  

 Helsteen og Vagn Joensen) udtaler:
 Forbudet i aktieselskabslovens § 115 mod udlån af et  

 selskabs midler til bl.a. aktionærer i selskabet og dets moderselskab  

 tager sigte på at beskytte selskabets minoritetsaktionærer og  

 kreditorer samt at imødegå  omgåelse af reglerne om  

 udbyttebeskatning.
I aktieselskabslovens § 115 a er der gjort undtagelse fra  

 forbudet for lån til et selskabs moderselskab med henblik på at  

 imødekomme koncerners behov for en hensigtsmæssig  

 likviditetsstyring.
Denne undtagelse er i forhold til de  

 førnævnte beskyttelses- og omgåelseshensyn af  

  begrænset rækkevidde for så vidt angår udlån  

 til danske moderselskaber, idet disse er omfattet af forbudet i § 115 mod  

 (videre)udlån til moderselskabets aktionærer og ledelse, af  

 årsregnskabslovens regler om koncernregnskaber, af danske regler om  

 udbyttebeskatning og af de danske myndigheders jurisdiktion.
 En adgang for et moderselskab uden for dansk skatte- og  

 regnskabsmæssig jurisdiktion til at hente likviditet i et dansk  

 datterselskab uden udbyttebeskatning findes hverken i relation til reglen i  

 EF traktatens art. 12 eller til reglerne i traktatens art. 48, jf. art. 43  

 (tidligere art. 58, jf. art. 52), at kunne jævnføres med et  

 indenlandsk moderselskabs låneadgang efter aktieselskabslovens § 115  

 a.
Aktieselskabslovens regler for moderselskaber er i det  

 hele udformet med henblik på danske moderselskaber, og  

 spørgsmålet om, hvorledes de førnævnte  

 beskyttelses- og omgåelseshensyn skulle kunne varetages ved udlån  

 til udenlandske moderselskaber, er ikke behandlet i forarbejderne til § 115  

 a.
Der er således ikke holdepunkter for at antage, at  

 undtagelsesbestemmelsen i § 115 a omfatter moderselskaber, der ikke er  

 registreret her i landet.
 Disse medlemmer stemmer derfor for at stadfæste  

 Erhvervs- og Selskabsstyrelsens afgørelse af 6. august 1998.
 Ankenævnets mindretal (Eskil Trolle og Finn  

 Møller Kristensen) udtaler:
 Undtagelsen i aktieselskabslovens § 115 a til det  

 generelle aktionærlånsforbud i § 115 har til formål at  

 imødekomme koncerners behov for en hensigtsmæssig  

 likviditetsstyring.
Ordlyden af aktieselskabslovens § 115 a begrænser  

 ikke begrebet moderselskab til danske selskaber.
Ordlyden af  

 koncerndefinitionen i aktieselskabslovens § 2 indeholder ej heller en  

 sådan begrænsning.
Dette står i modsætning til  

 aktieselskabslovens § 49 stk. 3, som indeholder en udtrykkelig  

 nationalitetsbegrænsning, idet medarbejdernes ret til  

 koncernrepræsentation i bestyrelsen er begrænset til et  

 moderselskab og dets her i landet registrerede datterselskaber.
Lovmotiverne indeholder heller ikke faste holdepunkter for  

 at begrænse undtagelsesbestemmelsen i aktieselskabslovens § 115 a til  

 alene at omfatte danske moderselskaber.
Begrænsningen beror herefter  

 alene på Erhvervs- og Selskabsstyrelsens praksis.
 EF-traktatens (TEF) artikel 12 indeholder et generelt  

 forbud mod enhver forskelsbehandling, der udøves på grundlag af  

 nationalitet, indenfor traktatens anvendelsesområde.
TEF artikel 43 fastlægger i stk. 1 den frie  

 etableringsret indenfor traktatens område.
Af stk. 2 fremgår, at  

 statsborgere i en medlemsstat ikke blot har ret til uhindret sekundær  

 etablering i andre medlemsstater, men også til at oprette og lede  

 virksomheder, herunder navnlig selskaber i den i TEF artikel 48 stk. 2  

 anførte betydning på de vilkår, som i etableringslandets  

 lovgivning er fastsat for landets egne statsborgere.
 Det følger endvidere af TEF artikel 48 (tidligere  

 artikel 58), at den frie etableringsret i henhold til TEF artikel 43  

 (tidligere artikel 52) også gælder for selskaber, som er oprettet  

 i overensstemmelse med en medlemsstats lovgivning, og hvis  

 vedtægtsmæssige hjemsted, hovedkontor eller hovedvirksomhed er  

 beliggende indenfor Fællesskabet.
 Det følger af EF-domstolens praksis, at TEF artikel  

 43 sammenholdt med TEF artikel 48 indebærer et forbud mod enhver  

 national foranstaltning, som begrænser udøvelsen af den frie  

 etableringsret ved at diskriminere på grundlag af et selskabs  

 vedtægtsmæssige hjemsted.
 Uanset om det i øvrigt - hvilket i lyset af  

 EF-domstolens afgørelse i sag C-212/97 C Ltd. må anses for  

 tvivlsomt - måtte kunne lægges til grund, at de af Erhvervs- og  

 Selskabsstyrelsen påberåbte hensyn, herunder navnlig hensynet til  

 beskyttelse af et dansk datterselskabs kreditorer, kan anses for omfattet af  

 begrebet den offentlige orden i TEF artikel 46, og derfor under visse  

 omstændigheder kan legitimere en forskelsbehandling, er det  

 ifølge Erhvervs- og Selskabsstyrelsens praksis gældende  

 absolutte forbud mod lån til et moderselskab i en anden medlemsstat,  

 ikke omfattet af denne bestemmelse.
Der er for det første ikke tale om et egnet middel  

 til opnåelse af det tilsigtede formål.
Såfremt Erhvervs- og  

 Selskabsstyrelsens fortolkning af begrebet moderselskab i aktieselskabslovens  

 § 115 stk. 1 og § 115 a lægges til grund, følger det  

 modsæt-ningsvis af hovedreglen i § 115 stk. 1, at der - med en mindst  

 lige så usikker stilling for kreditorerne til følge - frit kan  

 udlånes til ledelsen og aktionærerne i det udenlandske  

 moderselskab, medmindre der foreligger egentlig omgåelse af  

 aktionærlånsforbudet i denne bestemmelse.
 Det er endvidere under sagen bekræftet af Erhvervs-  

 og Selskabsstyrelsen, at der, med mindre der foreligger egentlig  

 omgåelse, kan ske udlån til et udenlandsk søsterselskab.  

 Når lovgiver således ikke har lagt lovmæssige  

 begrænsninger for udenlandske søsterselskaber til at låne  

 selskabets penge forekommer et forbud mod aktionærlån til  

 udenlandske moderselskaber ud fra en praktisk betragtning at være  

 meningsløs.
Dertil kommer, at et absolut forbud mod lån til et  

 moderselskab i en anden medlemsstat  er i strid med det i TEF artikel 46  

 indeholdte proportionalitetskrav.
Et sådant absolut forbud opfylder  

 hverken betingelsen om, at der skal være forholdsmæssighed mellem  

 mål og midler, eller betingelsen om, at en national foranstaltning, som  

 begrænser udøvelsen af den frie etableringsret, ikke må  

 gå videre end strengt nødvendigt for at opnå  

 foranstaltningens formål.
Det er disse medlemmers opfattelse, at muligheden for at  

 foretage en hensigtsmæssig likviditetsstyring indenfor en koncern er et  

 behov, der ikke er mindre beskyttelsesværdigt i relation til et  

 moderselskab fra en anden medlemsstat end i relation til et dansk  

 moderselskab.
Ikke desto mindre er moderselskaber med  

 vedtægtsmæssigt hjemsted i en anden medlemsstat a priori  

 udelukket fra at anvende et for danske moderselskaber til rådighed  

 stående likviditetsstyringsmiddel, uanset om det udenlandske  

 moderselskab i medfør af den pågældende medlemsstats  

 lovgivning er underlagt begrænsninger af hensyn til beskyttelse af  

 kreditorerne, som må anses for ligeværdige med de i dansk  

 selskabslovgivning gældende.
Det er i denne sammenhæng ikke af  

 selvstændig betydning, at selskabsretten - herunder  

 aktionærlånsregler - endnu ikke er fuldstændigt  

 harmoniseret indenfor Fællesskabet.
Den blotte mulighed for misbrug ved  

 udnyttelse af en mere lempelig selskabsretlig lovgivning i en anden  

 medlemsstat kan ikke begrunde et så væsentligt indgreb i den frie  

 etableringsret, som finder udtryk i den nuværende diskriminerende  

 praksis i relation til aktieselskabslovens § 115 a.
Hertil kommer, at  

 risikoen for omgåelse af aktionærlånsforbudet i denne  

 bestemmelse kan imødegås ved hjælp af mindre restriktive  

 foranstaltninger.
Udgangspunktet er, at Danmark i mangel af harmonisering af  

 de beskyttelsesgarantier, som udgør modstykket til undtagelsesreglen i  

 aktieselskabs-lovens § 115 a, bevarer retten til at fastsætte regler  

 eller iværksætte andre foranstaltninger til  

 imødegåelse af risikoen for misbrug af denne bestemmelse.
I det  

 omfang udøvelsen af de ved EF-traktaten sikrede grundlæggende  

 friheder herved generes eller gøres mindre attraktiv, skal de  

 pågældende foranstaltninger imidlertid opfylde fire betingelser:  

 De skal anvendes uden forskelsbehandling, de skal være begrundet i  

 tvingende samfundsmæssige hensyn, de skal være egnede til at  

 sikre virkeliggørelsen af de formål de forfølger, og de  

 må ikke gå ud over, hvad der er nødvendigt for at  

 opnå formålet (proportionalitetskravet).
 Som det fremgår af det ovenfor anførte, er  

 det disse medlemmers opfattelse, at disse fire betingelser ikke er opfyldt i  

 relation til Erhvervs- og Selskabsstyrelsen praksis, hvorefter moderselskaber  

 i andre medlemsstater ikke er omfattet af undtagelsen i aktieselskabslovens §  

 115 a, allerede fordi denne praksis er er i strid med  

 diskriminationsforbudet.
 Der kan imidlertid indenfor rammerne af en traktatkonform  

 fortolkning af aktieselskabsloven træffes enhver ikke-diskriminerende  

 og proportional foranstaltning, som er egnet til at hindre omgåelse af  

 aktionærlånsforbudet i § 115 stk. 1, eller som består i  

 pålæggelse af sanktioner for sådanne forhold, enten over  

 for selskabet selv eller over for selskabsdeltagerne i tilfælde, hvor  

 stiftelsen af et moderselskab i en anden medlemsstat reelt skyldes  

 ønsket om at unddrage sig det i Danmark gældende  

 aktionærlånsforbud.
Aktieselskabslovens § 54 indeholder i så henseende  

 et væsentligt instrument.
Ifølge denne bestemmelse er  

 bestyrelsen ansvarlig for en forsvarlig organisation af selskabets  

 virksomhed.
Når en bestyrelse godkender et lån til et udenlandsk  

 moderselskab, må der antages at påhvile bestyrelsen en  

 skærpet opmærksomhed på det udenlandske moderselskabs  

 kreditværdighed.
Denne kreditværdigheds-bedømmelse  

 må antages også at omfatte en vurdering af de for det  

 pågældende moderselskab i udlandet gældende regler om  

 regnskabsaflæggelse, kapitalkrav, kreditorbeskyttelse og forbud mod  

 aktionærlån.
Det bør i denne forbindelse, såfremt  

 kreditorernes interesser ikke må anses for tilstrækkeligt sikret  

 på anden vis, indgå som et væsentligt element, om der for  

 det udenlandske moderselskab findes aktionærlånsregler, der  

 på tilstrækkelig vis beskytter mod videreudlåning af de  

 midler, der er udlånt fra det danske datterselskab.
Et engelsk selskab opfylder ikke denne sidste del af  

 kreditværdighedsbedømmelsen efter de i England (ikke)  

 gældende regler om kapitalkrav og forbud mod (videre)  

 aktionærlån.
Det er derfor et af disse medlemmers (Trolle)  

 opfattelse, at sådanne begrænsninger vil kunne opfyldes ved en  

 konkret aftale mellem det danske datterselskab og det engelske moderselskab  

 om, at lånet forfalder ved nedgang i moderselskabets kapital, ved  

 moderselskabets videreudlån til dettes egne aktionærer etc.  

 Sådanne aftalte kauteler for lånet kunne omtales i en note til  

 det danske datterselskabs årsregnskab.
 Endvidere vil en dansk domstol i konkrete tilfælde,  

 hvor der på grundlag af objektive elementer kan konstateres at  

 foreligge omgåelse, uden at komme i konflikt med traktatens regler,  

 kunne erklære et lån til et udenlandsk moderselskab for ulovligt  

 med deraf følgende tilbagesøgningspligt for datterselskabet og  

 tilbagebetalingspligt for moderselskabet.
 Det tilsigtede formål vil kunne opnås ved at  

 ændre aktieselskabslovens § 115 a således, at det gøres  

 til en betingelse for udlån til et moderselskab, at der for dette  

 gælder aktionærlånsregler, der indeholder mindst samme  

 beskyttelse som hovedreglen i aktieselskabslovens § 115.
 Det er endvidere disse medlemmers opfattelse, at et forbud  

 mod aktionærlån til moderselskabers aktionærer,  

 bestyrelsesmedlemmer og direktører følger af en fortolkning af  

 aktieselskabslovens § 115.
Der er næppe tvivl om, at et absolut forbud,  

 således som det i dag praktiseres af Erhvervs- og Selskabsstyrelsen, er  

 at foretrække ud fra et håndhævelsessynspunkt.
Det er  

 imidlertid gentagne gange fastslået i EF-domstolens praksis, at  

 hensynet til at lette offentlige myndigheders administrations-, kontrol og  

 håndhævelsesbyrder ikke i sig selv kan begrunde indgreb i  

 fundamentale traktatrettigheder.
 Under disse omstændigheder finder disse medlemmer af  

 Erhvervsankenævnet, at den af Erhvervs- og Selskabsstyrelsen  

 håndhævede fortolkning af aktieselskabslovens § 115 a er  

 stridende imod EU-retten.
Ifølge traktatens artikel 234 (før den 1.  

 maj 1999 artikel 177) kan et præjudicielt spørgsmål rejses  

 ved en ret i en af medlemsstaterne.
EU-domstolen har imidlertid fortolket en  

 ret i en medlemsstat til ikke blot at gælde domstole, men også  

 andre juridiske organer med et domstolslignende præg1.
Erhvervsankenævnet er en administrativ instans, men  

 med domstolslignende præg, idet dens medlemmer alle er  

 uafhængige, udpeget af erhvervsministeren, og nævnet fungerer med  

 en kontradiktorisk domstolslignende procedure.
EU-domstolen har således  

 anerkendt, at et hollandsk ankenævn, der ikke var en domstol, var  

 omfattet af artikel 1772.
Erhvervsankenævnets afgørelse er ikke  

 endelig, hvis Erhvervsankenævnet stadfæster Erhvervs- og  

 Selskabsstyrelsens afgørelse.
I så fald kan klageren indbringe  

 Erhvervs- og Selskabsstyrelsens og Erhvervsankenævnets afgørelse  

 for domstolene.
Men hvis ankenævnet, eksempelvis med begrundelse i  

 EU-regelfortolkning går imod Erhvervs- og Selskabsstyrelsens  

 afgørelse, vil Erhvervsankenævnets afgørelse være  

 endelig, idet Erhvervs- og Selskabsstyrelsen ikke vil være berettiget  

 til at indbringe Erhvervsankenævnets afgørelse for de  

 almindelige domstole.
I den situation er Erhvervsankenævnets  

 afgørelse derfor endelig i artikel 234, stk. 3's forstand, og der  

 opstår i så fald efter disse medlemmers opfattelse en pligt for  

 nævnet til at forelægge EU-retlige præjudicielle  

 spørgsmål for EU-domstolen - også uanset at påstand  

 herom ikke har været nedlagt af nogen af parterne.
Disse medlemmer finder derfor, at den af Erhvervs- og  

 Selskabsstyrelsen håndhævede indskrænkende fortolkning af  

 aktieselskabslovens § 115 a, stk. 1, burde forelægges for EU-domstolen  

 til præjudiciel bedømmelse, idet staten i modsat fald ikke ville  

 kunne få sin opfattelse af den indskrænkende fortolkning af  

 moderselskabsbegrebet i aktieselskabslovens § 115 a, stk. 1, til kun at  

 gælde danske moderselskaber prøvet for EU-domstolen, hvis staten  

 ønsker det.
Da disse medlemmer imidlertid er i mindretal, opstår  

 pligten til præjudiciel forelæggelse ikke.
 Der træffes afgørelse efter stemmeflertallet,  

 således at Erhvervs- og Selskabsstyrelsens afgørelse af 6.  

 august 1998 stadfæstes, dog således at fristen for inddrivelsen  

 af lånet med den aftalte rente fastsættes til 3 måneder fra  

 ankenævnets afgørelse, og således at  

 spørgsmålet om, hvorvidt rentebestemmelsen i aktieselskabslovens  

 § 117, stk. 4, skal gøres gældende, hjemvises til Erhvervs- og  

 Selskabsstyrelsen til fornyet overvejelse.
___________________ 1 Jfr.  Claus Gulmann og Karsten Hagel-Sørensen:  

 EU-ret, 3. udgave 1995, pag. 283 ff.
 2 Se sag 245/80 Broekmeulen, saml. 1981, side 2311, samt case 36/73 [1973]  

 ECR 1299 og case 61/65 [1966] ECR 261.
