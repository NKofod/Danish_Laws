 Konfliktvarsel fandtes at forfølge lovligt formål.
Odense Kommune har indkøbt 5 busser, der anvendes til at dagligt at  

 køre børn fra bymidten til lokaliteter i udkanten af Odense og tilbage.
Der  

 er beskæftiget 15 pædagoger med kørslen.
I maj 1992 afgav SiD 1. og 2.  

 strejkevarsel med henblik på at få kørslen overenskomstdækket.
Kommunen  

 indklagede i den anledning SiD for for Arbejdsretten, der henviste til, at  

 det pågældende arbejdsområde ubestrideligt er et område, der hører under SiD,  

 og at kørslen - selv om den alene varer 2 x 25 minutter dagligt - ikke kan  

 siges at være et accessorium til pædagogernes andre opgaver.
Selv om der ikke  

 aktuelt var beskæftiget medlemmer af SiD ved de pågældende opgaver, fandt  

 Arbejdsretten herefter, at SiD forfulgte et lovligt, formål med de afgivne  

 strejkevarsler, som derfor fandtes lovlige.
 Under denne sag har Kommunernes Landsforening for Odense Kommune nedlagt  

 påstand om, at den af Specialarbejderforbundet i Danmark overfor Odense  

 Kommune (busprojektet Spedsbjergskolen) varslede arbejdsstandsning kendes  

 ulovlig.
 De indklagede, Landsorganisationen i Danmark for Specialarbejderforbundet  

 i Danmark, har påstået frifindelse.
 1. og 2. strejkevarsel er afgivet henholdsvis den 4. og 25. maj 1992.
 Det formelle grundlag for strejkevarslerne bestrides ikke.
 De nærmere omstændigheder i sagen er følgende:
Den 12. november 1991 udarbejdede fuldmægtig John Hansen, Områdekontor  

 Centrum Nord, Odense, et notat vedrørende busprojekter m.v. til brug for Det  

 sociale Udvalgs møde den 19. november 1991. I notatet blev der undersøgt  

 forskellige muligheder med hensyn til etablering af busprojek ter og anvendelse af Spedsbjergskolen som udflytterbørnehave.
I udvalgets møde den 4. december 1991 blev der givet bemyndigelse til  

 Magistraten til at anvende 725.000 kr. til indkøb og klargøring af 5 busser  

 m.v.
I et notat af s.d. fremgår det, at et medlem af Det sociale Udvalg havde  

 henledt opmærksomheden på, at skolevæsenet havde »en masse  

 buskørsel«, og at man i den forbindelse betaler minimum 6 timer om  

 dagen.
I den anledning henstillede det pågældende medlem af socialudvalget,  

 at man skulle tage kontakt til skolevæsenet for at høre, om der skulle være  

 muligheder for, at disse busser eventuelt kunne klare noget af transporten  

 til Spedsbjergskolen.
I et notat af 30. marts 1992 gennemgås dette forslag,  

 men det afvises af økonomiske grunde.
 Den 19. december 1991 fandt der forhandlinger sted med repræsentanter for  

 Børne- og Ungdomspædagogernes Landsforbund og Pædagogisk Medhjælperforbund.
 Efter de foreliggende notater om disse møder blev der ikke protesteret mod  

 projektet fra disse foreningers side.
Under sagen er der fremlagt en erklæring af 4. marts 1993 fra Pædagogisk  

 Medhjælperforbund til Specialarbejderforbundet i Danmark »vedr.  

 regelmæssig buskørsel med børn i daginstitutioner«.
I erklæringen gives  

 der udtryk for, at »vores overenskomst ikke dækker buskørsel, og at de  

 timer, der går hertil derfor må aflønnes efter SIDs overenskomst«.
Specialarbejderforbundet i Danmark rettede den 10. december 1991  

 henvendelse til Odense Kommune, og efter gentagne henvendelser fra forbundet  

 blev der den 23. april 1992 afholdt et møde.
Mødereferatet er sålydende:
 »SID-Transport foreslår, at der for chauffører ved  

 daginstitutionernes busprojekter indgås en tiltrædelsesaftale til  

 overenskomst for chauffører ved Odense Bytrafik.
Repræsentanter for Odense kommune oplyste, at kørslen f.t. alene omfatter  

 2 x 15-25 min./dagligt og udføres af personale i daginstitutionen.
Som følge  

 heraf kan Odense kommunes repræsentanter ikke tiltræde det af SID-Transport  

 fremsatte forslag.
 Odense kommunes repræsentanter gav tilsagn om, at sagen kan optages til  

 fornyet drøftelse, såfremt kørslens omfang ændres væsentligt.
SID-Transport forbeholder sig sin stilling.« Sagen blev rejst for Arbejdsretten ved klageskrift af 9. september 1992.
Under sagen er der afgivet forklaring af fuldmægtig John Hansen, der har  

 forklaret, at der i den centrale del af Odense ikke er mulighed for at  

 etablere nye børneinstitutioner.
I udkanten af kommunen har denne imidlertid  

 rådighed over flere bygninger, blandt andet Spedsbjergskolen, ca. 15. km fra  

 centrum.
På denne skole kan der være 120 børn.
Ordningen er etableret  

 således, at der er opsamlingssteder for børn i 3 børnehaver i midtbyen.  

 Børnene kommer mellem kl. 6.30 og 8.30 og skal så køres til Spedsbjergskolen.  

 De busser, de kører i, er bygget om, så de er specialindrettede til børnene.  

 Kørslen fra den børnehave, hvor børnene er afleveret, til Spedsbjergskolen  

 tager ca. 20-25 min.
Med børnene følger 3 børnepædagoger, der alle har stort  

 kørekort.
De kører på skift henholdsvis ud til Spedsbjergskolen og hjem igen  

 til børnehaven mellem kl. 15.00 og 15.30. Normalt står bussen stille ved  

 Spedsbjergskolen hele dagen.
Såfremt et barn bliver sygt og skal tilbage til  

 den børnehave, hvor det er afleveret, bliver bussen brugt hertil.
Bussen  

 bliver i øvrigt også lejlighedsvis brugt til for eksempel at køre til  

 stranden med børnene.
Der er i alt 5 busser: de 3 der kører til  

 Spedsbjergskolen, hvortil der kommer 2, der kører til spejderhytter, der er  

 lejet specielt til dette formål, og hvor børnene afleveres andet steds i  

 midtbyen.
Man har overvejet spørgsmålet om at lade børnene transportere med  

 bus, således at bussen samlede børnene op flere steder.
Det kan imidlertid  

 ikke lade sig gøre, da børnene så vidt muligt skal afsted nogenlunde samtidig  

 fra de 3 børnehaver.
Det er væsentligt dyrere, hvis man skulle lade et  

 busselskab foretage kørslen.
Indehaverne af busselskaberne har nemlig krævet,  

 at der betales for i alt 6 timers drift.
Specialarbejderforbundet i Danmark  

 har klart givet udtryk for, at man kun kan acceptere fuldtidsansatte  

 chauffører.
Dette finder kommunen for dyrt, idet der alene er tale om  

 beskæftigelse i godt og vel 1 time om dagen.
Imidlertid er man fra kommunens  

 side indstillet på at overveje situationen nærmere og indgå i forhandling med  

 Specialarbejderforbundet i Danmark, hvis projektet udvikler sig videre.
De i  

 alt 15 børnepædagoger, som kører busserne, får ikke specialaflønning for  

 dette.
Det er der ikke rejst krav om, og brevet af 4. marts 1993 er ukendt  

 for vidnet indtil dets fremlæggelse under sagen.
Til støtte for klagen er det anført, at det arbejde, som ønskes  

 overenskomstdækket af Specialarbejderforbundet i Danmark, udføres af  

 pædagoger og pædagogmedhjælpere som en mindre del af deres arbejdsområde.
Der  

 er tale om et arbejde på 2 x 25 min. dagligt, og dette skal sættes i relation  

 til 3 fuldtidsansatte pædagogers arbejdstid.
Området er allerede dækket af  

 overenskomst med Børne- og Ungdomspædagogernes Landsforbund og Pædagogisk  

 Medhjælperforbund.
Kommunen har drøftet spørgsmålet med disse organisationer,  

 og der er ikke, fra deres side, kommet protester.
På denne baggrund kan der  

 ikke tillægges skrivelsen af 4. marts 1993 nogen betydning.  

 Specialarbejderforbundet i Danmark har ikke medlemmer beskæftiget ved det  

 pågældende arbejde, og Pædagogisk Medhjælperforbund er medlem af samme  

 hovedorganisation som Specialarbejderforbundet i Danmark.
Under hensyn til  

 arbejdets omfang er det derfor urimeligt at etablere en overenskomst med  

 Specialarbejderforbundet i Danmark, som ikke følger en loyal interesse med de  

 afgivne strejkevarsler.
Arbejdet for pædagogerne og pædagodmedhjælperne er  

 accessorisk i forhold til deres egentlige arbejde.
Skulle man følge  

 Specialarbejderforbundet i Danmark, skulle der oprettes 1 stilling som  

 chauffør for hver bus, men det er ikke muligt at beskæftige en medarbejder  

 fra Specialarbejderforbundet i Danmark mere end lige godt 50 min. pr. dag.  

 Undersøgelserne har i øvrigt vist, at det vil være væsentligt dyrere at  

 henlægge transporten til et busselskab, og opgaverne kan ikke løses af de  

 forhåndenværende skolebusser.
Hertil kommer, at der fra kommunens side er  

 givet tilsagn om forhandling, såfremt situationen ændrer sig væsentligt.
De indklagede har fremhævet, at man i forbindelse med ordningen blev  

 opmærksom på, at der opstod et kørselsbehov, som nødvendiggjorde chauffører  

 til at køre de i alt 5 busser, der blev anskaffet.
Arbejdet som chauffør er  

 ubestrideligt et SID-arbejde, og man fandt, at kommunen, der havde opbygget  

 en egentlig busdivision under børneinstitutionerne, burde forhandle med  

 forbundene herom.
Man valgte at afgive strejkevarsel, og man fandt og finder  

 stadig, at en strejke vil forfølge et lovligt, fagligt formål, idet arbejdet  

 ubestrideligt henhører under Specialarbejderforbundets naturlige område.
Man  

 trænger således ikke ind på andre områder, idet pædagogerne alene har  

 pædagogisk arbejde, og kørsel af den omhandlede art falder udenfor dette.
Et  

 eventuelt samtykke fra Børne- og Ungdomspædagogernes Landsforbund og  

 Pædagogisk Medhjælperforbund har ingen betydning, da arbejdet, som anført, er  

 SID-arbejde.
Det har heller ingen betydning, at der ikke er medlemmer af  

 Specialarbejderforbundet i Danmark, der er beskæftiget på området.
Dette er  

 fastslået ved flere afgørelser fra Arbejdsretten.
Specialarbejderforbundet i  

 Danmark har en klar aktuel interesse i at få området overenskomstdækket eller  

 i hvert fald at kunne komme i forhandling med kommunen.
Endelig har de  

 indklagede anført, at det heller ikke kan tillægges betydning, at Pædagogisk  

 Medhjælperforbund er medlem af samme hovedorganisation som  

 Specialarbejderforbundet i Danmark.
Også dette spørgsmål er der taget  

 stilling til i tidligere arbejdsretspraksis.
 ARBEJDSRETTEN SKAL UDTALE:
Det pågældende arbejdsområde er ubestrideligt et område, som henhører  

 under Specialarbejderforbundet i Danmark.
Behovet for kørsel er opstået i  

 forbindelse med etablering af en ny ordning for børneinstitutioner i Odense,  

 begrundet i, at der ikke er plads til flere institutioner i Odenses bymidte,  

 hvorfor det har vist sig nødvendigt at køre børnene frem og tilbage dagligt,  

 for at de kan opholde sig på Spedsbjergskolen og i de 2 spejderhytter, som er  

 lejet til formålet.
Der er indkøbt 5 busser, og efter det foreliggende er  

 ialt 15 pædagoger beskæftiget med kørsel.
Uanset at kørslen alene varer ca. 2  

 x 25 min. dagligt, må kørslen betragtes som en egentlig transportopgave, som  

 ikke kan siges at være et accessorium til pædagogernes andre opgaver.
Selv om  

 der ikke er beskæftiget medlemmer af Specialarbejderforbundet i Danmark ved  

 de pågældende opgaver i dag, finder Arbejdsretten, at  

 Specialarbejderforbundet i Danmark forfølger et lovligt, fagligt formål med  

 de afgivne strejkevarsler.
 Arbejdsretten tager derfor de indklagedes frifindelsespåstand til følge.
 T h i k e n d e s f o r r e t :
 De indklagede, Landsorganisationen i Danmark for Specialarbejderforbundet  

 i Danmark, frifindes.
 Klagerne, Kommunernes Landsforening for Odense kommune, skal betale 2.000  

 kr. i sagsomkostninger til Arbejdsretten.
 (* 1) Henvisninger: Per Jacobsen s.308 ff, K.92.205, K.92.297.
