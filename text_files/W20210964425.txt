Arbejdsmiljøklagenævnet fastholdt afgørelse med strakpåbud om at sikre, at arbejdet med løft af altanbeslag udføres sikkerheds- og sundhedsmæssigt fuldt forsvarligt (særlige tekniske hjælpemidler - løft af altanbeslag fra palle - flerpersonersløft - uhensigtsmæssige arbejdsstillinger - uhåndterlig byrde - snævre pladsforhold - ikke tekniske hjælpemidler til rådighed) Resume Arbejdsmiljøklagenævnet vurderede, at arbejdet udsatte de ansatte for risiko for belastninger, der kunne medføre skade på især lænderyg, hofte, skulder og nakke.
Arbejdet med løft af altanbeslag skulle derfor undgås ved hensigtsmæssig tilrettelæggelse af arbejdet, herunder ved brug af tekniske hjælpemidler.
Nævnet lagde vægt på, at de ansatte skulle løfte to altanbeslag, der var lavet af stål.
Beslagene blev anslået til at veje 80 kg. og var 2,5 meter lange.
Nævnet lagde vægt på, at de var fem ansatte om at løfte et altanbeslag.
Når fem personer løfter altanbeslagene sammen, er der risiko for uventede belastninger.
Nævnet lagde endvidere vægt på, at de ansatte skulle løfte altanbeslagene under knæhøjde, når det skulle løftes fra gaflerne på teleskopliften.
Løftet foregik i uhensigtsmæssige arbejdsstillinger med asymmetriske løft og foroverbøjet ryg.
 Nævnet lagde desuden vægt på, at der var tale om snævre pladsforhold, og at der var risiko for at snuble over teleskopliftens gafler.
 Afgørelse blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 15. december 2020 om løft af altanbeslag.
 Arbejdsmiljøklagenævnet har nu afgjort sagen på møde den 29. juni 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 15. december 2020 med strakspåbud til jer om at sikre, at arbejdet med løft af altanbeslag fra palle ved montering på facade på byggepladsen, [adresse udelades], udføres, så det er sikkerheds- og sundhedsmæssigt fuldt forsvarligt.
 Risikoen ved løft af altanbeslag skal undgås ved hensigtsmæssig tilrettelæggelse af arbejdet, herunder ved brug af tekniske hjælpemidler.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med løft af altanbeslag på tilsynstidspunktet ikke blev udført sikkerheds- og sundhedsmæssigt fuldt forsvarligt.
Nævnet vurderer, at arbejdet udsætter de ansatte for risiko for belastninger, der kan medføre skade på især lænderyg, hofte, skulder og nakke.
Arbejdet med løft af altanbeslag skal derfor undgås ved hensigtsmæssig tilrettelæggelse af arbejdet, herunder ved brug af tekniske hjælpemidler.
Hvad er afgørende for resultatet Nævnet lægger vægt på, at de ansatte oplyste, at de skulle løfte to altanbeslag, der var lavet af stål.
Beslagene blev anslået til at veje 80 kg og var 2,5 meter lange.
 Nævnet lægger desuden vægt på, at der var forværrende faktorer i forbindelse med løftene.
Nævnet lægger herved vægt på, at det blev oplyst, at de var fem ansatte om at løfte et altanbeslag.
Når fem personer løfter altanbeslagene sammen, er der risiko for uventede belastninger, fx hvis ikke alle løfter eller sætter byrden samtidigt, eller hvis en af personerne mister grebet under løftet.
Nævnet lægger endvidere vægt på, at de ansatte skulle løfte altanbeslagene under knæhøjde, når det skulle løftes fra gaflerne på teleskopliften.
Løftet foregik desuden i uhensigtsmæssige arbejdsstillinger med asymmetriske løft og foroverbøjet ryg, når de ansatte skulle bøje sig forover og løfte altanbeslaget op.
 Der var desuden tale om snævre pladsforhold på det sted, hvor altanbeslaget skulle løftes fra og hen til bygningen, og der var risiko for at snuble over teleskopliftens gafler.
 Nævnet finder, at Arbejdstilsynets foto understøtter Arbejdstilsynets konstateringer ved tilsynsbesøget.
I har anført, at I ikke finder, at der var et problem, eller at håndteringen forgik uhensigtsmæssigt, da et altanbeslag vejer 64,8 kg, og de var 5 mand til at løfte beslaget, dvs. hver person har skulle løfte 12,8 kg pr. mand tæt på kroppen.
I mener heller ikke, at der var løft under knæhøjde eller snævre pladsforhold.
 Det kan ikke føre til en ændret vurdering, at I efterfølgende er kommet med indsigelser til oplysninger, som ellers blev bekræftet af jer telefonisk ved tilsynsbesøget, når der ikke er øvrige oplysninger i sagen, herunder fra Arbejdstilsynet, der understøtter dette.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger af reglerne om manuel håndtering, at arbejde med manuel håndtering skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse, herunder løft  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
 § 3, i bekendtgørelse nr. 1164 af 16. december 1992 om manuel håndtering Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 4. Klage over afgørelser, der træffes af Arbejdstilsynet efter stk. 1, kan indbringes for Arbejdsmiljøklagenævnet. § 81, stk. 1-5, finder tilsvarende anvendelse.
Bekendtgørelse nr. 1164 af 16. december 1992 om manuel håndtering Kapitel 2 Arbejdets udførelse § 3. Arbejde med manuel håndtering skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
