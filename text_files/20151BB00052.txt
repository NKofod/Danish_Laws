Fremsat den 12. januar 2016 af Mette Bock (LA), Simon Emil Ammitzbøll (LA) og Anders Samuelsen (LA) Forslag til folketingsbeslutning om offentliggørelse af Irak- og Afghanistankommissionens dokumenter Folketinget pålægger regeringen, at den i indeværende folketingssamling offentliggør  eller om nødvendigt fremsætter lovforslag, der skal sikre den umiddelbare offentliggørelse af  alle Irak- og Afghanistankommissionens indsamlede ikkeklassificerede dokumenter, og at den udarbejder og offentliggør en komplet liste over alle kommissionens ikkeklassificerede dokumenter.
Bemærkninger til forslaget Forslagsstillerne anerkender, at regeringen finder, at grundlaget for den danske deltagelse i Irakkrigen og forhold omkring danske soldaters tilbageholdelse af personer under den danske krigsdeltagelse i henholdsvis Irak og Afghanistan allerede er tilstrækkeligt belyst, hvorfor regeringen har nedlagt Irak- og Afghanistankommissionen.
Forslagsstillerne har dog ikke hørt tungtvejende argumenter for at holde kommissionens indsamlede materiale hemmeligt eller for at afvise dets umiddelbare offentliggørelse med henvisning til arkivlovens lange tilgængelighedsfrister, og da forslagsstillerne tilslutter sig princippet om maksimal åbenhed i den offentlige forvaltning, foreslås Irak- og Afghanistankommissionens indsamlede dokumenter offentliggjort.
På tilsvarende vis og for at sikre gennemsigtighed i formelle offentlighedsprocedurer, herunder anmodning om materiale efter offentlighedslovens regler om aktindsigt, ønsker forslagsstillerne også, at der udarbejdes og offentliggøres en komplet liste over kommissionens dokumenter.
I sagens natur har Irak- og Afghanistankommissionen måttet indsamle og behandle klassificeret materiale.
Da der derfor kan være væsentlige hensyn til statens sikkerhed eller rigets forsvar, udenrigspolitiske eller udenrigsøkonomiske interesser, herunder forholdet til fremmede magter eller mellemfolkelige organisationer, eller beskyttelse af vidner eller lignende tungtvejende grunde til hemmeligholdelse af udvalgte dokumenter, ønsker forslagsstillerne disse undtaget fra umiddelbar offentliggørelse.
Skriftlig fremsættelse Mette Bock (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om offentliggørelse af Irak- og Afghanistankommissionens dokumenter.
(Beslutningsforslag nr.
B 52) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
