Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af kildeskatteloven.  

 (beskatning af personer i udlandet, der modtager dansk pension).
(Lovforslag nr.
L 26).
Lovforslaget går ud på at lempe den danske  

 beskatning af pensionister med bopæl i udlandet.
Pensionisterne skal  

 dog modtage størsteparten af deres samlede indkomst fra Danmark, der  

 samtidig skal være skattepligtig her i landet.
Efter forslaget  

 får de mulighed for, at beskatningen foretages på stort set samme  

 måde som personer med bopæl her i landet.
Det vil bl.a.  

 medføre mulighed for fradrag for renteudgifter og underholdsbidrag  

 samt mulighed for overførsel af ægtefælles uudnyttede  

 personfradrag mv.
I dag er hovedreglen, at en person med bopæl i  

 udlandet, der er skattepligtig af pension her fra landet, ikke kan få  

 fradrag for f.eks. renteudgifter og underholdsbidrag.
Ved skatteberegningen  

 tages der som hovedregel ikke hensyn til familiemæssige forhold,  

 så personen f.eks. ikke kan få overført en eventuel  

 ægtefælles uudnyttede personfradrag.
 De gældende regler begrundes med, at en person med  

 bopæl i en anden stat normalt får fordel af ligningsmæssige  

 fradrag og lempelser for familiemæssige forhold ved beskatningen i den  

 stat, hvor den pågældende har bopæl  

 (bopælsstaten).
De fleste pensionister med bopæl i udlandet, som  

 modtager pension fra Danmark, har ikke nogen særlig indkomst i deres  

 bopælsstat, og de kan derfor ikke udnytte de ligningsmæssige  

 fradrag mv. i denne stat.
Efter de gældende regler vil disse  

 pensionister derfor ikke få fordel af ligningsmæssige fradrag mv.  

 hverken i bopælsstaten eller her i landet.
 Det foreslås derfor, at en pensionist med  

 bopæl i udlandet, som modtager pension fra Danmark, generelt får  

 adgang til samme fradrag og skatteberegning som en pensionist med bopæl  

 i Danmark, hvis mindst 75 pct. af den pågældendes samlede  

 indkomst stammer her fra landet og beskattes i Danmark.
Lovforslaget vil i et vist omfang medføre  

 øgede administrative opgaver for kommunerne.
Lovforslaget vil  

 medføre et provenutab, som anslås til i størrelsesordenen  

 30 mill. kr. årligt.
 Idet jeg i øvrigt henviser til lovforslagets  

 bemærkninger, skal jeg hermed anbefale forslaget til velvillig  

 behandling i Tinget.
