Erstatningsansvarslovens § 26  tortgodtgørelse ved frihedsberøvelse, nævnets j.nr. 10-520-17691 Skadevolder blev dømt for at have slået ansøger i hovedet med en baseballkølle, hvorved hun faldt om på en sofa og efterfølgende igennem flere timer at have slået hende flere gange i hovedet og på kroppen med baseballkøllen, idet han slog hende, når hun forsøgte at rejse sig.
Retten lagde til grund, at voldsudøvelsen strakte sig over ca. 3 timer, hvor ansøger blev holdt fanget i sit eget hjem, mens skadevolder tildelte hende slag med en baseballkølle.
Henset til karakteren af volden og den tidsmæssige udstrækning heraf blev forholdet henført under straffelovens § 245, jf. § 247, stk. 1, og skadevolder blev idømt fængsel i 2 år for dette og andre forhold.
Spørgsmålet om tortgodtgørelse var ikke afgjort ved dommen i straffesagen.
 Nævnet tilkendte bl.a. ansøger godtgørelse for tort med 15.000 kr. og lagde vægt på, at hun havde været tilbageholdt i ca. 3 timer og under tilbageholdelsen havde været udsat for grov vold.
