Skriftlig fremsættelse (7. oktober 2020) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om forbud mod forskelsbehandling på grund af handicap (Tydeliggørelse af retten til rimelig individuel tilpasning i forhold til dagtilbud til børn og i forhold til folkeskolen) (Lovforslag nr.
L 16) Lovforslaget indeholder forslag om en tydeliggørelse af retten til rimelig individuel tilpasning i forhold til dagtilbud til børn og i forhold til folkeskolen samt forslag om indførelsen af en klageadgang til Ligebehandlingsnævnet, der giver mulighed for at få tilkendt en godtgørelse.
Formålet med lovforslaget er, at børn og unge med handicap kan undgå forskelsbehandling i dagtilbud og i folkeskolen og opnå samme muligheder for deltagelse som andre børn og unge.
Dermed kan de få bedre muligheder for inklusion og ligebehandling i samfundet.
 Lovforslaget fremsættes på baggrund af et ønske fra politisk hold og fra bruger- og interesseorganisationer om, at lov nr. 688 af 8. juni 2018 om forbud mod forskelsbehandling på grund af handicap skal indeholde en ret til rimelig individuel tilpasning af offentlige ydelser.
 Yderligere fremsættes lovforslaget som led i udmøntningen af den del af aftalen om kommunernes økonomi for 2020, der omhandler det specialiserede socialområde, som blev indgået den 6. september 2019 mellem regeringen og KL.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
