 Efter at der ved lov nr. 555 af 15. november 1978 om ændring af lov om  

 arbejdsformidling og arbejdsløshedsforsikring m.v. med virkning fra 1. januar  

 1979 er gennemført efterløn til medlemmer af anerkendte arbejdsløshedskasser,  

 der forlader arbejdslivet i alderen 60-66 år, har folketingets finansudvalg  

 givet tilslutning til, at der indføres regler, hvorefter der af de enkelte  

 styrelser kan ydes opsat understøttelse til personer, som er omfattet af  

 adgangen til understøttelse efter bestemmelserne i cirkulære nr. 25 af 26.  

 januar 1972 om ændrede regler om ydelse af understøttelse til  

 ikke-pensionssikret personale i statens tjeneste, og som fratræder deres  

 beskæftigelse i alderen 60-66 år for at overgå til at modtage efterløn.
 For opsat understøttelse gælder følgende retningslinier:
1. Opsat understøttelse kan tillægges personer i  

 alderen 60-66 år, der fratræder deres stilling efter 1. januar 1979 for at  

 modtage efterløn i henhold til reglerne i lov nr. 555 af 15. november 1978,  

 og som på fratrædelsestidspunktet har udført fuld tjeneste i staten i mindst  

 15 år efter det fyldte 30. år eller har udført tjeneste som deltids- eller  

 sæsonbeskæftigede i løbet af 15 år efter det fyldte 30. år i et omfang, der svarer til mellem 7 og 15 års fuld tjeneste.
2. Opsat understøttelse fastsættes efter reglerne  

 under punkt 6 i understøttelsescirkulæret af 26. januar 1972, sammenholdt med  

 punkt II.A. i vejledning af 17. juni 1977 vedrørende tillæggelse af  

 understøttelse, således at understøttelsens beløb beregnes ud fra den  

 beløbssats, der gælder for vedkommende stillingstype, og på grundlag af den  

 pågældendes samlede beskæftigelse i statstjenesten efter det fyldte 30. år og  

 indtil fratrædelsestidspunktet.
3. Opsat understøttelse udbetales fra den 1. i måneden efter det fyldte 67. år.
 Såfremt retten til at modtage efterløn ophører forud for 67 års alderen  

 som følge af, at den pågældende modtager ydelser efter lov om folkepension,  

 lov om invalidepension eller lov om pension til enker m.fl., udbetales opsat  

 understøttelse dog fra det tidspunkt, da sådan ydelse kommer til udbetaling.
 Når opsat understøttelse kommer til udbetaling, kan der ydes børnetillæg  

 for børn under l8 år efter reglerne i understøttelsescirkulæret af 26. januar  

 1972, sammenholdt med vejledning af 17. juni 1977.
 4. Når en person, der havde fået tillagt opsat  

 understøttelse, afgår ved døden, kan der under forudsætning af, at ægteskabet  

 ikke er indgået, efter at den afdøde ægtefælle var fyldt 60 år, til den  

 efterlevende ægtefælle ydes understøttelse med 2/3 af den opsatte  

 understøttelses beløb samt børnetillæg efter reglerne i  

 understøttelsescirkulæret af 1972 for børn under 18 år.
 Endvidere kan der ydes børneunderstøttelse efter reglerne i  

 understøttelsescirkulæret af 1972 til efterlevende forældreløse børn af en  

 person, der havde fået tillagt opsat understøttelse.
 Ægtefælleunderstøttelse med eventuelt børnetillæg og understøttelse til  

 forældreløse børn udbetales med virkning fra den 1. i måneden efter  

 dødsfaldet og iøvrigt efter reglerne i understøttelsescirkulæret af 1972,  

 sammenholdt med vejledning af 17. juni 1977.
5. Understøttelser, der kommer til udbetaling efter reglerne i nærværende cirkulære, dyrtidsreguleres p samme måde som  

 understøttelser i henhold til understøttelsescirkulæret af 1972.
6. Understøttelser efter nærværende cirkulære kan  

 tillægges ved pågældende fagministeriums foranstaltning uden forudgående  

 forelæggelse for finansministeriet.
Understøttelsesberegninger sendes i  

 forlods revision i Rigsrevisionen.
 Der vil senere fremkomme nærmere meddelelse om retningslinier for  

 udfærdigelse af bevis for opsat understøttelse og om central registrering  

 m.v. af opsatte understøttelser.
 Eventuelle tvivlsspørgsmål vedrørende reglerne i cirkulæret bedes forelagt  

 finansministeriet.
