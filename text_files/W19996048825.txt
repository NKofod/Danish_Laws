Kendelse fra Pressenævnet i sag nr.  

 74/1996 En mand har klaget til Pressenævnet over, at  

 Morgenavisen Jyllands-Posten har forhalet offentliggørelsen af et  

 genmæle, han ønskede at få bragt i anledning af en artikel  

 i Morgenavisen Jyllands-Posten den 30. juni 1996.
 Klageren har den 8. juli 1996 anmodet bladet om at optage  

 følgende genmæle:
 "Søndag den 30. juni 1996 bragte avisen i to  

 artikler under overskrifterne "PET sat ind mod rockere" og "Den danske  

 forbindelse" en række urigtige og udokumenterede påstande, som  

 jeg hermed skal tilbagevise:
 "Narkogangsteren, [navn], med forbindelser til Hells  

 Angels".
 Jeg har ingen forbindelser til Hells Angels og  

 påstanden om, at en verserende sag mod Hells Angels i Amsterdam skulle  

 have forbindelse til en hash-sag, jeg selv blev dømt i sidste år  

 i Danmark er tilbagevist af statsadvokaten for Viborg, der i skrivelse af 7.  

 juni 1995 skriver bl.a. følgende: "... politiet har interesseret sig  

 for, om der kunne være en sammenhæng mellem de to sager - uden at  

 en sådan sammenhæng på nogen måde har kunnet  

 sandsynliggøres".
Jyllands-Posten skriver endvidere i sine ovennævnte  

 artikler følgende: "To kendte narkogangsteres vellykkede smuglertogter  

 med lystyachten "Josefine". Nu havde de to, [navn]... osv." Oplysningen postulerer, at undertegnede har foretaget  

 smuglertogter med lystfartøjet "Josefine". Det kan jeg tilbagevise.  

 Jeg har ikke været hverken sigtet eller tiltalt herfor og er derfor  

 heller ikke dømt for noget som helst i den retning.
Jeg befandt mig  

 som strafafsoner i Nyborg Statsfængsel på det tidspunkt, hvor  

 "Josefine" skulle have foretaget en sejlads, der af politiet er blevet  

 opfattet som et smuglertogt, hvilket der senere også er faldet dom for  

 i et nævningeting i Vestre Landsret.
Det fremgår endvidere af artiklen, at undertegnede  

 skulle have købt den større sejlbåd "Jambo" for en  

 million kr.
Det er ikke rigtigt.
Jeg har intet med købet af den  

 båd at gøre.
Jeg har ikke på noget tidspunkt under  

 straffesagen mod mig været nævnt som køber eller ejer af  

 nogen båd overhovedet.
[Navn]" Bladet har den 17. juli 1996 afvist at bringe  

 genmælet og har i den forbindelse anført:
 "....
 Ifølge medieansvarslovens paragraf 38, stk. 1, skal  

 et genmæles indhold i alt væsentligt være begrænset  

 til de nødvendige faktiske oplysninger, og genmælets indhold  

 må ikke være retsstridigt.
 Det genmæle, du kræver offentliggjort,  

 opfylder ingen af disse betingelser, hvorved jeg specielt henviser til de  

 retsstridige beskyldninger mod de danske retsmyndigheder, som har behandlet  

 straffesagen imod dig.
...." Klager rettede derefter henvendelse til advokat  Thorkild  

  Høyer der den 24. juli 1996 anmodede bladet om at optage  

 følgende genmæle:
 "Søndag den 30. juni 1996 bragte Morgenavisen  

 Jyllands-Posten i to artikler under overskrifterne "PET sat ind mod rockere"  

 og "Den danske forbindelse" en række urigtige og udokumenterede  

 påstande, som jeg hermed som advokat for [navn] begærer  

 berigtiget:
Det anføres, at min klient har forbindelse til  

 Hells Angels.
Det er ikke rigtigt, og påstanden om, at en verserende  

 sag mod Hells Angels i Amsterdam skulle have forbindelse til en hash-sag, som  

 min klient blev dømt for sidste år i Danmark er tilbagevist af  

 statsadvokaten for Viborg, der i skrivelse af 7. juni 1995 skriver bl.a.  

 følgende: "... politiet har interesseret sig for, om der kunne  

 være en sammenhæng mellem de to sager - uden at en sådan  

 sammenhæng på nogen måde har kunnet  

 sandsynliggøres".
Det postuleres endvidere, at [navn] har foretaget  

 smuglertogter med lystfartøjet Josefine.
Det er ikke korrekt.
Min  

 klient har hverken været sigtet eller tiltalt herfor og er  

 følgelig heller ikke dømt herfor.
På det tidspunkt hvor  

 "Josefine" foretog en sejlads, der af politiet og senere af Vestre Landsret  

 blev bedømt som et smuglertogt befandt min klient sig som strafafsoner  

 i Nyborg Statsfængsel.
Det postuleres endvidere, at [navn] sammen med en anden  

 købte sejlbåden "Jambo" for 1 mill. kr.
Det er heller ikke  

 korrekt.
Min klient har intet haft med købet af "Jambo" at  

 gøre.
Det blev på intet tidspunkt under straffesagen mod [navn]  

 anført eller gjort gældende, at han har været køber  

 eller ejer af nogen båd overhovedet.
Med venlig hilsen Sign .
Thorkild  Høyer" Dette genmæle blev optaget den 28. juli 1996.
 Klageren har til støtte for sin klage  

 anført, at der ikke er nogen væsentlig forskel på hans  

 eget genmæle og hans advokats genmæle, og at bladet derfor  

 forhalede offentliggørelsen af hans genmæle.
 Klageren har endvidere anført, at bladet ved at  

 forhale offentliggørelsen af genmælet udsatte ham for en  

 betydelig fare, fordi han afsoner i et "Bandidos-domineret" fængsel, og  

 det fejlagtigt blev anført, at han havde forbindelse til den  

 rivaliserende gruppe Hells Angels.
 Klageren har endelig anført, at bladet ved at  

 nægte at bringe hans eget genmæle har påført ham  

 overflødige udgifter til en advokat.
 Pressenævnets sekretariatet har i relation til  

 klagen om, at der er påført klager overflødige udgifter  

 til en advokat, henvist klager til at anlægge erstatningssag mod bladet  

 ved domstolene.
 Morgenavisen Jyllands-Posten har i anledning af klagen  

 bestridt, at der er tale om forhaling, og har i brev af 15. august 1996  

 blandt andet anført:
 "... at [navn]s oprindelige udkast til genmæle ikke  

 opfyldte betingelserne i medieansvarslovens paragraf 38, stk. 1., hvilket  

 blev meddelt klageren i ledende redaktionschef  Knud  Refsing  Andersens brev  

 af 17. juli 1996.
 Da [navn]s advokat,  Thorkild  Høyer,  

 København, herefter - ved brev af 24. juli 1996 - gik ind i sagen og  

 formulerede et nyt genmæle inden for lovens rammer, blev dette  

 offentliggjort den efterfølgende søndag, nemlig på samme  

 ugedag, hvor genmælets genstand, de to artikler, blev bragt.
...." Følgende nævnsmedlemmer har deltaget i sagens  

 behandling: Per Sørensen, Kate Bluhme, Ole Askvig og Hans Dam.
 Pressenævnet udtaler:
Pressenævnet finder, at klagerens oprindelige  

 genmæle ikke indeholder retsstridige beskyldninger mod de danske  

 retsmyndigheder, hvilket heller ikke er søgt påvist af  

 Morgenavisen Jyllands-Posten.
Morgenavisen Jyllands-Posten har derfor ikke  

 været berettiget til at afvise at bringe klagerens eget genmæle,  

 hvis indhold ikke adskilte sig fra hans advokats.
 Pressenævnet udtaler derfor sin kritik.
 I medfør af medieansvarslovens § 49  

 pålægges det den ansvarshavende redaktør af Morgenavisen  

 Jyllands-posten at bringe følgende:
"Kendelse fra Pressenævnet [Navn] anmodede den 8. juli 1996 Morgenavisen  

 Jyllands-Posten om at optage et genmæle i anledning af en artikel bragt  

 den 30. juni 1996.
 Den 17. juli 1996 afviste bladet at bringe genmælet  

 under henvisning til, at det indeholdt retsstridige beskyldninger mod de  

 danske myndigheder.
 Efter at klagerens advokat var gået ind i sagen  

 bragte bladet den 28. juli 1996 dennes genmæle, hvis indhold ikke  

 adskilte sig fra klagerens oprindelige genmæle.
Pressenævnet udtaler i anledning af klagen, at  

 klagerens oprindelige genmæle ikke indeholder retsstridige  

 beskyldninger, hvilket heller ikke er søgt påvist af  

 Morgenavisen Jyllands-Posten.
Morgenavisen Jyllands-Posten har derfor ikke  

 været berettiget til at afvise at bringe klagerens eget genmæle.  

 Pressenævnet udtaler derfor sin kritik.
København, den 5. september 1996 Per Sørensen, Kate Bluhme, Ole Askvig og Hans  

 Dam." Afsagt den 5. september 1996.
