Bekendtgørelse for Færøerne om henlæggelse af beføjelser til Geodatastyrelsen I medfør af § 18, stk. 1, i lov om stedbestemt information, som sat i kraft for Færøerne ved kongelig anordning nr. 189 af 12. februar 2019, fastsættes:
 § 1. Klima-, energi- og forsyningsministeren bestemmer, at følgende beføjelser i lov om stedbestemt information, som sat i kraft for Færøerne ved kongelig anordning nr. 189 af 12. februar 2019, i forhold til varetagelse af opgaver vedrørende udenrigs-, sikkerheds- og forsvarspolitik, jf. § 1, stk. 2, nr. 4, i lov nr. 578 af 24. juni 2005 om de færøske myndigheders overtagelse af sager og sagsområder, udøves af Geodatastyrelsen:
 1) Beføjelsen i lovens § 5, stk. 1, om kortlægning af farvandene omkring Færøerne og hertil hørende data, registre og kortværk.
 2) Beføjelsen i lovens § 5, stk. 3, om fastsættelse af regler om de registre, som hører til kortlægning af farvandene omkring Færøerne.
 3) Beføjelsen i lovens § 6, stk. 1, om gennemførelse af søopmåling.
 4) Beføjelsen i lovens § 15 om adgang til udendørs lokaliteter.
 § 2. Bekendtgørelsen træder i kraft den 1. maj 2020.
