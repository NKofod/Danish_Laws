Skriftlig fremsættelse (27. oktober 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om en aktiv socialpolitik og lov om ansvaret for og styringen af den aktive beskæftigelsesindsats (sanktion for manglende deltagelse i læse- og skrivetest for kontant- og starthjælpsmodtagere over 30 år, ophævelse af flaske-halsbevillingen, mv.) (Lovforslag nr.
L 43) Lovforslaget er en del af udmøntning af langtidsledighedspakken, som har til formål at bekæmpe langtidsledighed.
Regeringen, Dansk Folkeparti, Det Radikale Venstre, Liberal Alliance og medlem af Folketinget Per Ørum Jørgensen indgik den 27. maj 2010 aftalen Stærkere ud af krisen  Bekæmpelse af langtidsledighed.
Lovforslaget indeholder den udmøntning af aftalen, som kræver ændring af lov om aktiv socialpolitik og lov om ansvaret for og styringen af den aktive beskæftigelsesindsats.
Det drejer sig om følgende elementer:
  Sanktion for manglende deltagelse i læse- og skrivetest for kontant- og starthjælpsmodtagere over 30 år.
  Ophævelse af flaskehalsbevillingen.
 Lovforslaget indeholder tillige flg. forslag, som ligger uden for aftalen:
  Konsekvensændringer som følge af ændringer i andre love og navneskift.
 De samlede økonomiske konsekvenser af lovforslaget er merudgifter på 12, 3 mio. kr. i 2011, 12,3 mio. kr. i 2012, 12,3 mio. kr. i 2013 og 12,3 mio. kr. i 2014.
 Det foreslås, at loven træder i kraft 1. januar 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
