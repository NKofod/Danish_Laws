Fremsat den 19. november 2015 af Karsten Hønge (SF), Jonas Dahl (SF) og Jacob Mark (SF) Forslag til folketingsbeslutning om alkolåse Folketinget pålægger regeringen at fremsætte et lovforslag, der stiller krav om, at alle dømte for spirituskørsel skal have installeret alkolås i deres bil i 2 år efter generhvervelse af kørekortet.
Bemærkninger til forslaget Havarikommissionen for Vejtrafikulykker anbefaler i sin rapport »Trafikulykker om natten« (temarpport nr. 12, 1015), at der installeres alkolåse i dømte spiritusbilisters køretøjer.
Rapporten, der bygger på 27 trafikuheld, viser bl.a., at to tredjedele af alle ulykker om natten i landzoner sker, når føreren er påvirket af alkohol.
SF mener, at vi bør følge Havarikommissionen for Vejtrafikulykkers anbefaling.
 I perioden 2009-2013 har omkring hver femte trafikdræbte mistet livet i en ulykke som følge af spirituskørsel  dermed er alkohol stadig en af de største dræbere i trafikken (kilde: sikkertrafik.dk).
Alkolåse En alkolås er et apparat, som kan installeres i en bil.
Alkolåsen forhindrer, at chaufføren kan starte bilen, hvis denne har en promille over den tilladte grænse, da låsen er forbundet med bilens tændingssystem.
Inden chaufføren starter bilen, skal chaufføren således puste i alkolåsen, som måler indholdet af alkohol i chaufførens udåndingsluft.
Hvis chaufføren ikke har drukket alkohol  eller har en promille under 0,5  starter bilen som normalt.
Hvis alkolåsen registrerer, at chaufføren har en promille på over 0,5, kan bilen ikke starte (kilde: sikkerttrafik.dk).
Nuværende ordninger skal gøres obligatoriske I dag findes der en frivillig og en obligatorisk ordning vedrørende alkolåse for personer, der tidligere har været dømt for spirituskørsel.
Der er imidlertid i dag mulighed for at fravælge begge ordninger ved at udskyde tidspunktet for, hvornår det er muligt for den tidligere dømte at generhverve kørekortet.
Det har haft som konsekvens, at meget få tidligere dømte vælger at få installeret en alkolås.
Siden ordningen trådte i kraft i april 2015 har kun 7 spritbilister valgt at bruge en alkolås (»Opbakning til tvungen alkolås til dømte spritbilister«, Ritzau Bureau, den 26. oktober 2015).
 I dag er man er omfattet af den obligatoriske ordning, hvis man er dømt for spirituskørsel med en promille på mere end 2,0 eller dømt flere gange (man er dog undtaget, hvis ens promille første gang var højst 2,0 og anden gang højst 1,2). Den obligatoriske ordning betyder, at man efter frakendelsestiden skal køre med alkolås i 2 år. Ønsker den dømte ikke at køre med alkolås, kan denne først generhverve kørekortet, når den toårige periode er udløbet.
 Man er omfattet af den frivillige ordning, hvis man er dømt for spirituskørsel med en promille på mellem 1,2 og 2,0 eller dømt to gange og ens promille første gang var højst 2,0 og anden gang højst 1,2. Den frivillige ordning betyder, at man kan generhverve kørekortet 1 år før frakendelsestidens udløb, under forudsætning af at man kører med alkolås i to år.
De nuværende ordninger betyder således, at alkolåse ikke anvendes, hvis den dømte vælger at udskyde generhvervelse af sit kørekort.
SF ønsker at fjerne muligheden for at fravælge ordningerne med alkolås for dømte spritbilister.
Derudover skal også personer dømt for spirituskørsel med en promille mellem 0,5 og 1,2, som i dag ikke tilbydes en ordning med alkolås, have installeret en alkolås i 2 år efter generhvervelse af kørekortet.
 SF mener desuden, at dømte selv skal betale for installation af alkolås i deres køretøj, og at det ikke længere skal være muligt at generhverve kørekortet før tid, når det gøres obligatorisk at anvende alkolås.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om alkolåse.
(Beslutningsforslag nr.
B 28) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
