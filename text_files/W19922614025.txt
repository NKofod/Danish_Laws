 En tv-reklame for BioDanone Yoghurt, hvori indgik udtryk som  

 »plejer dit biologiske ur«, »hjælper din krop til at fungere i  

 harmoni ...« m.v., blev ikke anset at indeholde vildledende oplysninger  

 om det pågældende produkts indvirkning på kroppen, idet nævnet lagde vægt på,  

 at den almindelige forbruger ville opfatte disse udtryk som omskrivninger for  

 tarmfunktioner, afføringsvaner m.v., snarere end en egentlig medicinsk  

 beskrivelse af produktets indvirkning på kroppen.
Radio- og TV-Reklamenævnet har via Forbrugerstyrelsen modtaget en klage  

 fra Pernille Anduin, København, over indholdet af et reklameindslag for  

 BioDanone yoghurt.
Reklameindslaget er udsendt i TV 2. Klageren anfører, at  

 reklameindslaget indeholder vildledende oplysninger om BioDanones indvirkning  

 på »kroppens indre ur«, idet der ifølge klageren ikke foreligger  

 dokumentation for, at nogen af de eksisterende levnedsmidler har nogen som  

 helst virkning på kroppens såkaldte biologiske ur.
Med skrivelse af 1. maj  

 1992 er TV2 Reklame A/S blevet anmodet om en udtalelse vedrørende lovligheden  

 af det påklagede reklameindslag.
TV2 Reklame A/S anfører i svarskrivelse af  

 13. maj 1992, at TV2 Reklame umiddelbart har opfattet reklamens anvendelse af  

 udsagnene »biologiske ur«, »naturlige system«,  

 »trimmer din krop indefra« som værende omskrivninger for  

 fordøjelsen og dens system, en forståelse, der efter TV2 Reklames opfattelse  

 understøttes af reklamens billedside.
TV2 Reklame har desuden lagt vægt på,  

 at der i tekstsiden af reklamen anvendes udtryk som »hjælper din  

 krop« m.v., hvorimod der ikke er tale om absolutte konstateringer af  

 BioDanones virkning over for »kroppens rytme«, ligesom der efter  

 TV2 Reklames opfattelse heller ikke indikeres nogen forebyggende eller  

 lindrende virkning mod sygdomme eller sygdomssymptomer.
På denne baggrund har  

 TV2 Reklame A/S godkendt det påklagede reklameindslag.
I en supplerende  

 udtalelse af 12. maj 1992 anfører annoncøren, at man ikke mener at reklamen  

 indeholder udsagn, som produktet ikke kan stå inde for.
Vedrørende den valgte  

 form anfører producenten, at denne har sin baggrund i behovet for en vis  

 diskretion vedrørende det pågældende emne, frem for en mere brutal  

 oplysningsform.
Radio- og TV-Reklamenævnet har behandlet det pågældende  

 reklameindslag og har truffet følgende afgørelse: Nævnet finder ikke, at det  

 påklagede reklameindslag er i strid med § 1 i bekendtgørelse om indholdet af  

 reklameindslag, der bringes i TV 2, jf. §§ 1-2 i markedsføringsloven, som  

 bl.a. indeholder et forbud mod vildledende reklame.
I reklameindslagets  

 beskrivelse af BioDanone-produktet anvendes forskellige udtryk, såsom  

 »plejer dit biologiske ur«, »hjælper din krop til at fungere i  

 harmoni med sin naturlige rytme« og »trimmer din krop  

 indefra«.
Tekst-siden kombineres med en billedside af en kvinde i  

 solskin, hvis krop i glimt ses som et messingskinnende urværk.  

 Reklameindslagets billedside indeholder ingen medicinske  

 associationsmuligheder.
Set i lyset heraf finder nævnet, at reklameindslagets  

 anvendelse af udtryk som »kroppens biologiske ur« m.v. af den  

 almindelige forbruger vil blive opfattet som sædvanlige omskrivninger for  

 kroppens tarmfunktioner snarere end udtryk der relaterer sig til en egentlig  

 medicinsk beskrivelse af produktets indvirkning på kroppen.
Nævnet har  

 desuden lagt vægt på, at der i reklameindslag af den pågældende type er en  

 vis tradition for omskrivning af tarmfunktioner og afføringsvaner til mere  

 poetiske udtryk.
Nævnets afgørelse er enstemmig.
