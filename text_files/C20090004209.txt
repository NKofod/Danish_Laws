Cirkulære om ændring af vejledning til bekendtgørelse om feriedagpenge Direktoratet har med bekendtgørelse nr. 570 af 22. juni 2009 om ændring af bekendtgørelse om feriedagpenge foretaget ændringer i bekendtgørelse nr. 480 af 10. juni 2003, som ændret ved bekendtgørelse nr. 111 af 24. februar 2005, bekendtgørelse nr. 1193 af 30. november 2006, bekendtgørelse nr. 1463 af 12. december 2007 og bekendtgørelse nr. 1062 af 3. november 2008.
 I vejledning nr. 55 af 10. juni 2003, som ændret ved vejledning nr. 17 af 24. februar 2005, vejledning nr. 89 af 30. november 2006, vejledning nr. 72 af 12. december 2007 og vejledning nr. 60 af 3. november 2008 foretages følgende ændringer:
 1. Overalt i vejledningen ændres »staten i jobcenteret« til: »jobcenteret«.
2. Overalt i vejledningen ændres »registreret som arbejdssøgende hos staten i jobcenteret« til: »tilmeldt sig som arbejdssøgende i jobcenteret« 3. I vejledningen »Til § 2« indsættes efter 2. afsnit som et nyt 3. afsnit: »Et medlem af en dansk a-kasse, der ved feriens begyndelse er grænsearbejder eller anden arbejdstager end grænsearbejder i Danmark ifølge artikel 71 i forordning (EØF) nr. 1408/71 og dermed har sin bopæl i et andet EØS-land end Danmark, skal lige som øvrige medlemmer af en a-kasse opfylde krav om at opholde sig i Danmark, når ferien begynder.« 4. I vejledningen  »Til § 3, stk. 2, nr. 4«  udgår afsnittet under overskriften »Grænsearbejdere«, og i stedet indsættes: »Et medlem af en dansk a-kasse, der er grænsearbejder eller anden arbejdstager end grænsearbejder i Danmark ifølge artikel 71 i forordning (EØF) nr. 1408/71 og dermed har sin bopæl i et andet EØS-land end Danmark, kan få feriedagpenge, når blot de øvrige betingelser for ret til feriedagpenge også er opfyldt.« 5. I vejledningen »Til § 7« udgår 2. afsnit, 1. pkt., og i stedet indsættes: »Man kan dog få feriedagpenge, hvis man som ledig får aktiveringsydelse, dagpenge efter § 52 e eller uddannelsesydelse efter kapitel 9 b efter lov om arbejdsløshedsforsikring m.v., VEU-godtgørelse eller SVU.« 6. I vejledningen »Til § 8, stk. 3« udgår 2. afsnit, og i stedet indsættes: »Man optjener ret til feriedagpenge af følgende ydelser fra a-kassen: 1) dagpenge, 2) feriedagpenge, 3) uddannelsesydelse, 4) orlovsydelse, 5) aktiveringsydelse eller 6) VEU-godtgørelse (godtgørelse ved deltagelse i erhvervsrettet voksen- og efteruddannelse).« 7. Overskriften »Til § 8, stk. 4, nr. 2 til 6« ændres til: »Til § 8, stk. 4, nr. 2 til 5«.
 8. I vejledningen »Til § 8, stk. 4, nr. 2 til 6«, som bliver »Til § 8, stk. 4, nr. 2 til 5«, tilføjes efter »støtte til jobrotation«: »(jobrotationsydelse)«.
 9. I vejledningen »Til § 8, stk. 4, nr. 2 til 6«, som bliver »Til § 8, stk. 4, nr. 2 til 5«, ændres »lov om søfartsuddannelse« til: »lov om maritime uddannelser«.
10. I vejledningen »Til § 9, stk. 4 og 5« indsættes i 2. afsnit efter »er omregningsfaktoren sat til 0,0968.«: »Omregningsfaktoren har siden været ændret for følgende optjeningsår ved ændring af bekendtgørelsen, senest ved bekendtgørelse nr. 1062 af 3. november 2008 for optjeningsåret 2008. Fra og med optjeningsåret 2009 vil omregningsfaktoren i forbindelse med årsskifte blive meddelt ved cirkulæreskrivelse eller nyhedsbrev fra Arbejdsdirektoratet; hvis muligt sammen med oplysning om satser på arbejdsløshedsforsikringens område for det følgende år.« 11. I vejledningen  »Til §§ 10 og 11«  ændres underoverskriften »Feriedagpenge for dimittender« til: »Feriedagpenge for nyuddannede (dimittender)«.
 12. I vejledningen »Til § 16« ændres underoverskriften »Optjeningsmeddelelser« til: »Optjeningsmeddelelse og meddel­else til nyuddannede (dimittender)«.
13. I vejledningen  »Til § 16«  udgår afsnittet under underoverskriften »Optjeningsmeddelelser« som bliver til »Optjeningsmeddelelse og meddelelse til nyuddannede (dimittender)«, og i stedet indsættes: »A-kassen bør i optjeningsmeddelelse og i meddelelse til nyuddannede eller sammen med disse nævne de vigtigste betingelser for, at man kan få feriedagpenge.
A-kassen bør i den forbindelse være særligt opmærksom på pligten til at vejlede om, hvordan et medlem kan opfylde de krav, der er i lovgivningen, jf. § 1 i bekendtgørelse om en a-kasses pligt til at vejlede mv.
Fx vejledning om meddelelse om ferie og ansøgningsfrist, rådighed, dagpengeret, fradrag efter § 11 og 25-minus-reglen i § 13, stk. 1.« 14. I vejledningen  »Til § 17«  udgår underoverskriften »Optjening af feriedagpenge efter § 8, stk. 4, nr. 2, 3, 4, 5, 6 eller 7«, og i stedet indsættes: »Optjening af feriedagpenge efter § 8, stk. 4, nr. 4 eller 5«.
 15. I vejledningen  »Til § 17«  under underoverskriften »Optjening af feriedagpenge efter § 8, stk. 4, nr. 2, 3, 4, 5, 6 eller 7«, som bliver til »Optjening af feriedagpenge efter § 8, stk. 4, nr. 4 eller 5«, ændres »§ 8, stk. 4, nr. 2, 3, 4, 5, 6 eller 7« til: »§ 8, stk. 4, nr. 4 eller 5«.
