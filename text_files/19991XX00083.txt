Skriftlig fremsættelse (3. november 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om retshjælp til indgivelse og  

 førelse af klagesager for internationale klageorganer i henhold til  

 menneskerettighedskonventioner.
(Lovforslag nr.
L 86).
 Lovforslagets formål er at gøre det muligt at  

 yde retshjælp til personer, der ønsker at klage til  

 internationale klageorganer.
 I flere af de konventioner om menneskerettigheder, som  

 Danmark har tiltrådt, er der oprettet særlige klageorganer, som  

 personer kan klage til over påståede krænkelser af  

 konventionernes bestemmelser.
 Det er karakteristisk for klageorganernes behandling af  

 klagesagerne, at den har karakter af en retssagsbehandling, der blot finder  

 sted for et internationalt organ, der er kollegialt sammensat, og som har  

 pligt til at behandle klagen, når en række procesbetingelser er  

 opfyldt.
 Efter de gældende regler i retsplejeloven er der  

 ikke mulighed for at få økonomisk bistand fra statskassen til  

 indgivelse og førelse af sådanne klagesager, og der er kun i  

 meget begrænset omfang mulighed for at få økonomisk  

 bistand fra de internationale klageorganer.
Ved lovforslaget indføres der en ordning om  

 retshjælp til indgivelse og førelse af klagesager mod Danmark  

 ved internationale klageorganer.
Ordningen vil bl.a. omfatte klager til Den  

 Europæiske Menneskerettighedsdomstol.
 Retshjælpen omfatter godtgørelse fra  

 statskassen af rimelige udgifter til advokat og øvrige rimelige  

 udgifter, der er nødvendige for at føre klagesagen.
Efter lovforslaget er det som udgangspunkt en betingelse  

 for at kunne få retshjælp, at det internationale klageorgan har  

 anmodet om den danske regerings retlige bemærkninger til klagen.
Herved  

 sikres det, at der ydes retshjælp i de klagesager, der giver anledning  

 til mere væsentlige spørgsmål.
 Når der foreligger særlige grunde, kan der  

 efter lovforslaget ydes retshjælp til andre end fysiske personer,  

 f.eks. foreninger, og der kan også undtagelsesvis ydes retshjælp,  

 selv om det internationale klageorgan endnu ikke har anmodet om regeringens  

 retlige bemærkninger.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
