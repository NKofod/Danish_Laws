Cirkulære om organisationsaftale for ejendomsservicemedarbejdere ved en række statsinstitutioner Generelle bemærkninger 1. Finansministeriet og Dansk Funktionærforbund /Ejendoms- og Servicefunktionærernes Landssammenslutning har indgået vedlagte organisationsaftale af 18. september 2008 for ejendomsservicemedarbejdere ved en række statsinstitutioner.
 Organisationsaftalen udgør sammen med OAO-S-fællesoverenskomsten det samlede overenskomstgrundlag.
2. Organisationsaftalen er indgået med Dansk Funktionærforbund.
Hovedforbundets adresse er: Upsalagade 20, 2100 København Ø.
3. For at lette overblikket er cirkulærebemærkninger, der relaterer til en enkelt bestemmelse nu opført som bemærkning til denne bestemmelse.
Andre bemærkninger er opført under Generelle bemærkninger.
Denne redaktionelle ændring medfører ikke nogen ændringer i bestemmelsernes henholdsvis bemærkningernes retlige status.
4. Med hensyn til frihed 1. maj, nytårsaften og grundlovsdag følges fortsat den i den enkelte institution gældende praksis.
Med hensyn til frihed 1. maj henvises til Statsministeriets cirkulære 16/4 1963 om adgangen til tjenestefrihed 1. maj.
Ikrafttræden Dette cirkulære har virkning fra 1. april 2008. Samtidig ophæves Finansministeriets cirkulære af 23. november 2005 om organisationsaftale for ejendomsservicemedarbejdere ved en række statsinstitutioner (Perst. nr. 059-05).
Personalestyrelsen, den 18. september 2008 Henrik Bo Nielsen Organisationsaftale for ejendomsservicemedarbejdere ved en række statsinstitutioner Organisationsaftalen supplerer og/eller fraviger fællesoverenskomsten mellem Finansministeriet og Offentligt Ansattes Organisationer.
§ 1. Organisationsaftalens dækningsområde Organisationsaftalen omfatter ejendomsservicemedarbejdere beskæftiget ved følgende institutioner:
1) Københavns Universitet 2) Danmarks Tekniske Universitet 3) Danmarks Pædagogiske Universitet 4) Direktoratet for Kriminalforsorgen 5) Rigspolitichefen 6) Politikredse 7) Retskredse 8) Østre Landsret 9) Anklagemyndigheden 10) Udlændingeservice 11) Færdselsstyrelsen 12) Ålborg tekniske Skole 13) Roskilde tekniske Skole 14) Danmarks Miljøundersøgelser, Silkeborg § 2. Lønsystemet Lønsystemet er etableret i henhold til den til enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet består af en basisløn, jf. § 3, der kan suppleres med en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og evt. resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger er angivet i årligt grundbeløb (niveau 1. oktober 1997).
 Stk. 5. Overtidsbetaling beregnes pr. time som 1/1924 af den samlede faste løn, eksklusiv eventuelt rådigheds-/merarbejdstillæg.
§ 3. Basisløn Basislønnen er:
 Ejendomsservicemedarbejdere 182.500 kr.
 Ejendomsserviceteknikere 206.000 kr.
 Ændring pr. 1. oktober 2008:
 Med virkning fra 1. oktober 2008 ændres basislønningerne til følgende:
 Ejendomsservicemedarbejdere 183.500 kr.
 Ejendomsserviceteknikere 207.800 kr.
§ 4. Forhandling af lokale tillæg Lokale aftaler forhandles og indgås mellem de parter, der er bemyndiget hertil.
 Stk. 2. Der kan mellem institutionen og organisationen aftales fleksible regler for forhandling af lokale tillæg.
 Stk. 3. På institutioner, hvor der ikke er valgt tillidsrepræsentanter, er der aftalt følgende procedure for forhandling af lokale tillæg:
 Aftaler om varige eller midlertidige tillæg samt engangsvederlag indgås på grundlag af en forhandling mellem ledelsen og den enkelte ansatte, som kan vælge under forhandlingen at lade sig bistå af sin faglige organisation.
 Resultatet af forhandlingen indsendes til den forhandlingsberettigede organisations godkendelse.
Hvis resultatet af forhandlingen ikke kan godkendes, kan organisationen inden for 21 dage fra modtagelsen af resultatet af forhandlingen kræve optaget forhandling med ledelsen.
Hvis sådant krav ikke er fremsat inden fristens udløb, anses forhandlingsresultatet for godkendt af organisationen.
 Hvis den ansatte ikke ønsker selv at forhandle tillæg med ledelsen, føres forhandlingen direkte mellem ansættelsesmyndigheden og den forhandlingsberettigede organisation.
 Cirkulærebemærkninger til § 4:
 Der er ikke centralt mellem parterne aftalt tillæg for at varetage funktioner som formand eller ejendomsservicefuldmægtig.
 Det er parternes hensigt, at der lokalt efter en konkret vurdering kan aftales tillæg, der svarer til omfanget af de funktioner, som medarbejderen faktisk udfører af kvalificerede administrative arbejdsopgaver.
§ 5. Midlertidig tjeneste i højere stilling Hvis en ejendomsservicemedarbejder fungerer i en højere overenskomststilling eller tjenestemandsstilling, ydes der funktionsvederlag efter de for tjenestemænd gældende regler.
§ 6. Elever Lønnen til ejendomsserviceteknikerelever udgør følgende procentdele af basislønnen for ejendomsservicetekniker, jf. § 3:
 1. uddannelsestrin 34 pct.
 2. uddannelsestrin 38 pct.
 3. uddannelsestrin 47 pct.
 4. uddannelsestrin 54 pct.
 Ændring pr. 1. oktober 2008:
 Med virkning fra 1. oktober 2008 ydes der til elever på ejendomsserviceteknikeruddannelsen, som ved ansættelsen ikke er fyldt 25 år følgende basisløn:
 1. uddannelsestrin 71.500 kr.
 2. uddannelsestrin 79.500 kr.
 3. uddannelsestrin 98.000 kr.
 4. uddannelsestrin 111.300 kr.
 Stk.2. Med virkning fra 1. oktober 2008 ydes der til elever på ejendomsserviceteknikeruddannelsen, som ved ansættelsen er fyldt 25 år, en basisløn på: 166.500 kr.
 Stk. 3. Der kan lokalt aftales tillæg i form af engangsvederlag til elever, der besidder særlige kvalifikationer eller har ydet en særlig indsats.
 Ændring pr. 1. oktober 2008:
 Med virkning fra 1. oktober 2008 er eleverne fuldt ud omfattet af rammeaftalen om nye lønsystemer.
 Cirkulærebemærkninger til § 6, stk. 3:
 Bestemmelsen om at der alene lokalt kan gives tillæg i form af engangsvederlag til elever ophæves med virkning fra 1. oktober 2008. Herefter er der også mulighed for at yde kvalifikations- og funktionstillæg, jf. rammeaftalen om nye lønsystemer, til elever.
 § 7. Ikrafttræden mv.
 Organisationsaftalen har virkning fra 1. april 2008 og kan af hver af parterne opsiges skriftligt med 3 måneders varsel til en 31. marts, dog tidligst den 31. marts 2011. Samtidig ophæves organisationsaftale af 22. november 2005.
