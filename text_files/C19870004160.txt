(Vejledning om partistøtteloven) (Til samtlige kommunalbestyrelser) 1. GENERELT OM LOVENS BETYDNING FOR KOMMUNERNE Ved lov nr. 940 af 23. december 1986 om økonomisk støtte til politiske  

 partier m.v., der trådte i kraft den 1. janauar 1987, er der gennemført en  

 ordning, hvorefter de partier/kandidatlister, der har deltaget i det senest  

 afholdte folketingsvalg, amtsrådsvalg eller kommunalbestyrelsesvalg og fik et  

 vist antal stemmer, har ret til økonomisk støtte (tilskud) til deres  

 politiske arbejde.
 Tilskud, der ydes på grundlag af deltagelse i kommunalbestyrelsesvalg,  

 dvs. tilskud til politisk arbejde i kommunen, skal efter loven administreres  

 af kommunalbestyrelsen og udgifterne hertil afholdes af kommunen.
Et eksemplar af loven vedlægges.
Et antal eksemplarer af loven er tilsendt  

 kommunen direkte fra Schultz bogtrykkeri.
Yderligere eksemplarer af loven kan  

 rekvireres i Indenrigsministeriet (lokal 3752).
 Med hensyn til de nærmere regler om, hvilke kandidatlister der har ret til  

 tilskud fra kommunen (minimumsstemmetal) samt om størrelsen af det årlige  

 tilskud, henvises til lovens § 4. Reglerne om administrationen af den  

 kommunale tilskudsordning findes i lovens § 11, jf. § 8, stk. 2 og 3 og §§ 9  

 og 10 samt § 14.
 Kommunalbestyrelsens afgørelser om ydelse af tilskud efter loven kan  

 indbringes for det Partistøttenævn, som indenrigsministeren nedsætter, jf.  

 lovens § 12.
 Kommunernes merudgifter som følge af loven bliver kompenseret af staten i  

 overensstemmelse med totalbalanceprincippet.
 Kommunernes udbetalinger af tilskud efter partistøtteloven konteres på  

 funktion 6.05. Øvrige fælles formål, i det kommunale budget- og  

 regnskabssystem.
Med loven har kommunerne fået en lovbestemt ret og pligt til i nærmere  

 angivet omfang at yde tilskud til det politiske arbejde, der udføres af  

 partier/kandidatlister, der har deltaget i det senest afholdte kommunale  

 valg.
Bortset herfra er der ikke ved loven sket ændringer i den hidtidige  

 retstilstand vedr. kommunernes adgang til at yde støtte til foreninger.
 2. SÆRLIGT OM TILSKUD FOR 1987-89 OG OM INFORMATION AF  

 PARTIER/KANDIDATLISTER.
 ANSØGNING om tilskud for perioden 1987-89 skal indgives til  

 kommunalbestyrelsen INDEN 1. APRIL 1987 og tilskud for 1987 skal udbetales  

 INDEN 1. JUNI 1987, jf. lovens § 15, stk. 3.
 Disse frister er fastsat under hensyn til, at der skal være tid til at  

 informere de støtteberettigede partier/kandidatlister om muligheden for at  

 ansøge om tilskud for perioden 1987-89.
Tilskudsordningen for så vidt angår tilskud til politisk arbejde i  

 kommunen skal som nævnt administreres af kommunalbestyrelsen.
Det vil derfor  

 være naturligt og mest hensigtsmæssigt, at kommunalbestyrelsen sørger for den  

 information af partierne/kandidatlisterne i kommunen, der er forudsat af  

 Folketinget i forbindelse med lovens vedtagelse.
Indenrigsministeriet henstiller, at kommunalbestyrelsen snarest muligt  

 orienterer de partier/kandidatlister i kommunen, der opfylder  

 stemmetalsbetingelserne for at få tilskud, om muligheder for at søge om  

 tilskud for perioden 1987-89, om ansøgningsfristen herfor m.v.
Informationen  

 vil kunne gives ved at sende partierne/ kandidatlisterne et eksemplar af  

 loven med kommunalbestyrelsens supplerende bemærkninger.
Indenrigsministeriet  

 har endvidere udarbejdet en kortfattet standardvejledning, som kan danne  

 grundlag for kommunalbestyrelsens information.
Denne standardvejledning er  

 optaget som BILAG 1. I standardvejledningen er bl.a. nævnt, at  

 partierne/kandidatlisterne kan få ansøgningsskemaer hos kommunen.
Baggrunden  

 herfor er, at Kommunernes Landsforening over for Indenrigsministeriet har  

 oplyst, at foreningen vil sørge for, at der bliver udarbejdet sådanne  

 ansøgningsskemaer.
Der skal dog understreges, at skemaerne alene udarbejdes  

 som en service for de pågældende partier/kandidatlister.
Efter loven er der  

 ikke hjemmel til at kræve, at ansøgninger indgives på særlige  

 ansøgningsskemaer el.lign.
 3. SÆRLIGT OM LEGITIMATION SOM  

 ANSØGER/TILSKUDSMODTAGER.
 Informationen om tilskudsordningen til politisk arbejde i kommunen efter  

 partistøtteloven bør gives direkte til de partiforeninger eller -  

 organisationer, henholdsvis de personer, der efter partistøtteloven er  

 berettiget til (legitimeret til) at søge om og modtage tilskud på vegne af de  

 enkelte kandidatlister.
KANDIDATLISTER MED LANDSDÆKKENDE BOGSTAVBETEGNELSE For kandidatlister der er opstillet for et parti, der i henhold til den  

 kommunale valglov har anvendt samme bogstavbetegnelse for sine kandidatlister  

 i hele landet, skal ansøgning indgives af og tilskud udbetales til  

 VEDKOMMENDE PARTIORGANISATION, jf. lovens § 8, stk. 2.
I bemærkningerne til lovforslaget er det anført, at vedkommende  

 partiorganisation normalt vil være den lokale partiforening/organisation.  

 Hvis en sådan ikke findes, kan landsorganisationen indtræde som ansøger og  

 modtager af tilskud.
Også i tilfælde, hvor landsorganisationen modtager  

 tilskud, skal tilskuddet indsættes på en særskilt konto og anvendes til  

 politisk arbejde i kommunen.
 Som BILAG 2 er optaget Indenrigsministeriets bekendtgørelse nr. 439 af 2.  

 oktober 1985 hvoraf fremgår, hvilke partier der ved kommunevalget den 19.  

 november 1985 anvendte en landsdækkende bogstavbetegnelse.
Det bemærkes, at ansøgning skal indgives og tilskud udbetales for hver  

 kandidatliste for sig, også i tilfælde hvor et parti har opstillet flere  

 lister i samme kommune, herunder i tilfælde hvor disse lister er indgået i  

 listeforbund.
Der er naturligvis intet til hinder for, at een  

 partiforening/organisation kan være legitimeret som ansøger og  

 tilskudsmodtager for flere lister for partiet.
ANDRE KANDIDATLISTER For andre kandidatlister (lister med ureserveret bogstavbetegnelse) skal  

 ansøgning indgives af og tilskud udbetales til den stiller, som  

 valgbestyrelsen kan rette henvendelse til vedrørende kandidatlisten, jf. den  

 kommunale valglovs § 12 a, stk. 4 (den tegningsberettigede stiller). Dette  

 fremgår af § 8, stk. 3, i partistøtteloven.
Heraf fremgår endvidere, at  

 såfremt denne stiller ikke mere er vælger i kommunen eller er udtrådt af det  

 politiske arbejde for kandidatlisten, kan en anden vælger i kommunen indtræde  

 som ansøger eller modtager af tilskud, såfremt vedkommende er berettiget til  

 at optræde som repræsentant for kandidatlisten.
 Hvis en anden vælger end den tegningsberettigede stiller optræder som  

 ansøger eller tilskudsmodtager, må kommunalbestyrelsen afgøre, hvilke krav  

 der skal stilles for at det kan anses for godtgjort, at vedkommende er  

 berettiget til at optræde som repræsentant for kandidatlisten.  

 Kommunalbestyrelsens afgørelse herom vil kunne indbringes for  

 Partistøttenævnet til endelig administrativ afgørelse.
 4. PARTISTØTTENÆVNET.
Efter lovens § 12 nedsætter indenrigsministeren et Partistøttenævn, der er  

 administrativ klageinstans for afgørelser om ydelse af tilskud truffet af  

 henholdsvis amtsråd og kommunalbestyrelser.
Vedr.
Partistøttenævnets  

 sammensætning henvises til loven.
Partistøttenævnets afgørelser af mere almen  

 eller principiel betydning for kommunernes administration af  

 partistøtteordningen vil blive sendt til kommunalbestyrelserne.  

 Partistøttenævnets afgørelser vil i øvrigt (i anonymiseret form) blive  

 offentliggjort i Ministerialtidende med passende mellemrum.
 5. FORTOLKNINGSBIDRAG FRA LOVENS FORARBEJDER VEDR.  

 ADMINISTRATIONEN AF LOVEN.
Partistøttelovens forarbejder, herunder navnlig bemærkningerne til  

 lovforslaget og indenrigsministerens besvarelse af spørgsmål, stillet af  

 folketingets udvalg for forretningsordenen under lovforslagets behandling i  

 Folketinget, indeholder forskellige oplysninger, der er af betydning for  

 kommunalbestyrelsens administration af loven.
Det bemærkes, at lovforslaget  

 blev vedtaget uændret af Folketinget.
VEDR.
POLITISK ARBEJDE I bemærkningerne til lovforslagets § 1 er anført følgende om karakteren af  

 det politiske arbejde, som der ydes støtte til efter loven:
»Støttebeløbet skal anvendes til politisk arbejde henholdsvis på  

 landsplan (inkl.
Færøerne og Grønland), i amtskommunen eller kommunen.  

 Støttebeløbet skal anvendes til det løbende politiske arbejde (møder,  

 informationsvirksomhed o.lign.).
 Politisk arbejde skal iøvrigt forstås i bredeste betydning og er fx ikke  

 til hinder for, at de kandidatlister, der udtrykkeligt er benævnt  

 »upolitiske«, kan få støtte, og støttebeløbet kan anvendes til  

 formål, der skønnes hensigtsmæssige for det politiske arbejde.
Støttebeløbet kan dog ikke (alene) anvendes i valgkampen forud for næste  

 valg.
Det årligt udbetalte støttebeløb skal anvendes inden for det år, det  

 udbetales, og kan ikke hensættes til en særlig »valgfond« eller  

 lignende.' Om politisk arbejde som betingelse for støtte efter loven er i øvrigt  

 anført følgende i bemærkningerne til lovforslagets §§ 8-11:
 »I nogle tilfælde vil fællesskabet/den politiske aktivitet, der  

 ligger til grund for en kandidatliste, ophøre i og med opstillingen af  

 listen, såfremt listen ikke får valgt mandat(er).
Kandidatlister, der ikke agter at videreføre den politiske aktivitet efter  

 valget, kan ikke få tilskud.« VEDR.
GEOGRAFISKE BINDINGER FOR ANVENDELSE AF TILSKUDSBELØB Dette forhold er belyst i indenrigsministerens besvarelse af 1. december  

 1986 af spørgsmål 4 fra udvalget for forretningsordenen.
I besvarelsen  

 udtales følgende:
»Efter lovforslaget skal tilskudsbeløb anvendes til politisk arbejde  

 her i landet, henholdsvis i amtskommunen eller kommunen.
Tilskud i henhold  

 til §§ 3 og 4, der udbetales til et partis landsorganisation, skal derfor  

 anvendes til politisk arbejde i den pågældende amtskommune eller kommune.
Der  

 er således geografiske bindinger for anvendelse af disse tilskud.« VEDR. »FYLDESTGØRENDE ERKLÆRING«.
 Efter lovens § 11, stk. 2, (der henviser til § 10, stk. 2,) skal  

 tilskudsmodtageren hvert år inden 1. marts indsende en erklæring til  

 kommunalbestyrelsen om, at tilskudsbeløbet for det foregående kalenderår er  

 anvendt til politisk arbejde i kommunen, samt at dette agtes videreført.
Hvilke krav, der kan stilles til en erklæring, for at denne kan anses for  

 at være fyldestgørende, er belyst i indenrigsministerens besvarelse af 1.  

 december 1986 af spørgsmål 3 fra udvalget.
I besvarelsen udtales følgende:
»Som udgangspunkt vil en erklæring, der opfylder lovforslagets  

 minimumskrav, tillige være en fyldestgørende erklæring.
Lovforslagets  

 minimumskrav er, at erklæringen skal indeholde en tilkendegivelse af, at det  

 tidligere udbetalte tilskudsbeløb er anvendt til politisk arbejde,  

 henholdsvis her i landet, i amtskommunen eller i kommunen, og at dette  

 arbejde agtes videreført.
 Erklæringen afgives under strafansvar efter straffelovens § 163, der  

 hjemler straf med bøde eller hæfte til den, som (i øvrigt) til brug i  

 retsforhold, der vedkommer det offentlige, afgiver urigtig skriftlig  

 erklæring eller skriftlig bevidner noget, hvorom han ingen kundskab har.
Bestemmelserne i lovforslagets § 7, stk. 2, og § 10, stk. 2, om afgivelse  

 af fyldestgørende erklæring giver ikke de tilskudsadministrerende myndigheder  

 en almindelig adgang til at forlange dokumentation for afholdte udgifter,  

 kræve indsigt i partiernes regnskaber eller forlange nærmere oplysninger om  

 hidtidige og påtænkte aktiviteter mv.
Kun i de tilfælde, hvor der for den  

 tilskudsadministrerende myndighed foreligger oplysninger, som giver grund til  

 at antage, at det pågældende parti/den pågældende kandidatliste ikke i et  

 omfang, der svarer til støttebeløbet, udfører løbende politisk arbejde her i  

 landet, henholdsvis i amtskommunen eller i kommunen, vil de  

 tilskudsadministrerende myndigheder kunne kræve yderligere oplysninger for at  

 anse en erklæring for at være fyldestgørende.
I sådanne tilfælde vil  

 tilskudsudbetalingen kunne udsættes, indtil en »fyldestgørende  

 erklæring« foreligger.
Hvis en fyldestgørende erklæring ikke  

 tilvejebringes, må tilskudsudbetalingen bortfalde.' VEDR.
ANSØGERENS/TILSKUDSMODTAGERENS (FORTSATTE) BERETTIGELSE TIL AT  

 MODTAGE TILSKUD.
Kommunalbestyrelsens forpligtelse til at undersøge, om  

 ansøgeren/tilskudsmodtageren (fortsat) er berettiget til at modtage tilskud,  

 er belyst i indenrigsministerens besvarelse af 1. december 1986 af spørgsmål  

 8 fra udvalget for forretningsordenen.
I besvarelsen udtales følgende:  

 »Hvis vedkommende tilskudsadministrerende myndighed har grund til at  

 antage, at partiet/kandidatlisten ikke (længere) udfører politisk arbejde,  

 skal myndigheden foretage en nærmere undersøgelse af dette spørgsmål forinden  

 udbetaling af det årlige tilskud.
En sådan situation kan fx foreligge, hvis  

 et parti/kandidatliste efter at have meddelt offentligt, at det indstiller  

 sit politiske arbejde, desuagtet indsender en erklæring med henblik på næste  

 tilskudsudbetaling.
For kandidatlister, der ikke repræsenterer et parti, der har fået tildelt  

 samme bogstavbetegnelse for sine kandidatlister i hele landet, bør den  

 tilskudsadministrerende myndighed kontrollere, at den pågældende stiller  

 fortsat er vælger i amtskommunen, henholdsvis kommunen, men vil i øvrigt  

 normalt ikke have mulighed for at kontrollere, hvorvidt stilleren fortsat  

 repræsenterer kandidatlisten.« 6. SÆRLIGT OM TILSKUD FOR 1990-94.
 Ansøgninger om tilskud for 1990-94 skal indgives til kommunalbestyrelsen  

 senest 2 måneder efter afholdelsen af næste valg til kommunalbestyrelsen, jf.  

 § 11, stk. 2, (der henviser til § 9, stk. 1).
 Det kan i denne forbindelse oplyses, at Indenrigsministeriets  

 valglovsudvalg af 1983 vil inddrage forholdet til partistøtteordningen i sine  

 overvejelser om udformningen af de fremtidige regler om anmeldelse af  

 kandidatlister, listeforbund mv. ved kommunale valg.
KNUD ENGGAARD /Anne Birte Pade BILAG 1 VEJLEDNING TIL PARTIER OG KANDIDATLISTER OM TILSKUD EFTER PARTISTØTTELOVEN  

 TIL POLITISK ARBEJDE I KOMMUNEN 1987-89.
(Lov nr. 940 af 23. december 1986 om økonomisk støtte til politiske  

 partier m.v.) TILSKUDSBERETTIGEDE Ret til tilskud til politisk arbejde har:
 En kandidatliste, der har deltaget i det senest afholdte  

 kommunalbestyrelsesvalg (den 19. november 1985) og ved dette valg fik 100  

 stemmer eller derover, i Københavns Kommune dog 500 stemmer eller derover.
 En kandidatliste, der fik færre end 100 stemmer (500 stemmer), men som  

 indgik i et listeforbund, har dog ret til tilskud, såfremt listeforbundet fik  

 100 stemmer eller derover, i Københavns Kommune 500 stemmer eller derover.
TILSKUDDETS STØRRELSE Tilskuddet udgør:
 3 kr. årligt for hver stemme, en kandidatliste fik ved  

 kommunalbestyrelsesvalget, i Københavns og Frederiksberg Kommuner dog 5 kr.  

 pr. stemme.
TILSKUDSBELØBETS ANVENDELSE Tilskuddet skal anvendes til løbende politisk arbejde i den kommune, hvor  

 kandidatlisten deltog i valget.
Det årlige tilskudsbeløb skal anvendes inden  

 1 år efter, at det er udbetalt.
Tilskudsbeløbet skal indsættes på en særskilt  

 bank-, sparekasse- eller girokonto, der ikke må benyttes til andre formål.
 ANSØGNING OG ANSØGNINGSFRIST ( 1. APRIL 1987).
Tilskud ydes efter ansøgning.
Ansøgning indgives til kommunalbestyrelsen.  

 Ansøgningen skal indeholde oplysning om kandidatlistens betegnelse på  

 stemmesedlen samt angivelse af den bank-, sparekasse- eller girokonto, som  

 tilskudsbeløbet skal indsættes på.
Ansøgningsskema kan fås hos kommunen.
Det  

 er dog ikke en betingelse for at få tilskud, at der benyttes et  

 ansøgningsskema.
 Ansøgning om tilskud skal indgives inden 1. april 1987. Ansøgningen gælder  

 for perioden 1987-89, dvs. indtil udgangen af det år, hvor næste valg til  

 kommunalbestyrelsen skal afholdes.
 HVEM, DER KAN VÆRE ANSØGER FOR EN KANDIDATLISTE.
For kandidatlister, der er opstillet for et parti, der har anvendt samme  

 bogstavbetegnelse i hele landet, indgives ansøgning af den lokale  

 partiforening/organisation, der har opstillet listen.
Hvis en sådan ikke  

 findes, kan landsorganisationen indtræde som ansøger.
Også i tilfælde, hvor  

 landsorganisationen ansøger om tilskud, skal tilskuddet indsættes på en  

 særskilt konto og anvendes til politisk arbejde i kommunen.
 For andre kandidatlister indgives ansøgning af den stiller, som  

 valgbestyrelsen kan rette henvendelse til vedrørende kandidatlisten (den  

 tegningsberettigede stiller). Hvis denne stiller ikke mere er vælger i  

 kommunen eller er udtrådt af det politiske arbejde for kandidatlisten, kan en  

 anden vælger i kommunen indtræde som ansøger, såfremt denne vælger er  

 berettiget til at optræde som repræsentant for kandidatlisten.
 Der skal søges for hver kandidatliste, også for så vidt angår lister, der  

 er opstillet med samme bogstavbetegnelse, herunder lister, der er indgået i  

 listeforbund.
 UDBETALING AF TILSKUD.
Tilskud udbetales een gang årligt.
Tilskud for 1987 udbetales inden 1.  

 juni 1987. Tilskud for 1988 udbetales inden 1. april 1988 og tilskud for 1989  

 udbetales inden 1. april 1989.
Senest 1. marts 1988 skal tilskudsmodtageren indsende en erklæring til  

 kommunalbestyrelsen om, at tilskudsbeløbet for 1987 er anvendt til politisk  

 arbejde i kommunen.
Tilsvarende erklæring skal indsendes inden 1. marts 1989  

 og inden 1. marts 1990.
 Hvis der ikke indsendes en sådan erklæring, kan kommunalbestyrelsen  

 bestemme, at kommende tilskudsudbetalinger skal udsættes eller bortfalde.
BILAG 2 INDENRIGSMINISTERIETS BEKENDTGØRELSE NR. 439 AF 2. OKTOBER 1985 BEKENDTGØRELSE OM BOGSTAVBETEGNELSER FOR KANDIDATLISTER VED DE KOMMUNALE  

 VALG DEN 19. NOVEMBER 1985 I medfør af § 12 e, stk. 2, i lov om kommunale valg, jfr.  

 lovbekendtgørelse nr. 139 af 26. marts 1985, fastsættes:
 § 1.  Kandidatlister for nedenstående partier skal af  

 valgbestyrelserne mærkes med følgende bogstavbetegnelse:
A. for Socialdemokratiet, B. for Det radikale Venstre, C. for Det konservative Folkeparti, D. for De Frie Demokrater, E. for Danmarks Retsforbund, F. for Socialistisk Folkeparti, G. for De Grønne, H. for Det Humanistiske Parti, I. for Internationalen - Socialistisk Arbejderparti, K. for Danmarks kommunistiske Parti, M. for Centrum-Demokraterne, Q. for Kristeligt Folkeparti, R. for Arbejderpartiet (KAP), S. for Slesvigsk Parti, V. for Venstre, Danmarks liberale Parti, Y. for Venstresocialisterne, Z. for Fremskridtspartiet, Ø. for Danmarks Miljøparti.
 Stk. 2.  Opstiller et parti flere lister i samme kommune  

 eller amtskommune, skal valgbestyrelsen føje et nummer til bogstavbetegnelsen  

 (A.1, A.2, A.3, osv.).
 Stk. 3.  De i stk. 1 nævnte bogstavbetegnelser kan ikke  

 tildeles andre kandidatlister end de, der er nævnt i samme stykke.
 § 2.  Til andre kandidatlister end de, der er nævnt i  

 § 1, stk. 1, kan valgbestyrelserne benytte alfabetets øvrige store bogstaver.  

 Dog må bogstavet X ikke anvendes.
