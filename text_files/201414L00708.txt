Betænkning afgivet af Transportudvalget den 26. marts 2015 Betænkning over Forslag til lov om anlæg af motorvej syd om Regstrup [af transportministeren (Magnus Heunicke)]:
1. Ændringsforslag Det Konservative Folkepartis medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 4. februar 2015 og var til 1. behandling den 26. februar 2015. Lovforslaget blev efter 1. behandling henvist til behandling i Transportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og transportministeren sendte den 10. november 2014 dette udkast til udvalget, jf.
TRU alm. del  bilag 34. Den 5. februar 2015 sendte transportministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, S, DF, RV og SF) indstiller lovforslaget til vedtagelse uændret.
Flertallet vil stemme imod det stillede ændringsforslag.
I forbindelse med den offentlige høring af forslaget til lov om anlæg af motorvej syd om Regstrup er der fra lokalt hold rejst ønske om en forlængelse af motorvejen forbi krydset ved Knabstrup Møllebakke.
Venstre, Socialdemokratiet, Dansk Folkeparti, Radikale Venstre og Socialistisk Folkeparti tilkendegiver, at forlængelsen af motorvejen forbi krydset ved Knabstrup Møllebakke er et godt projekt, og partierne vil se positivt på en prioritering af projektet i kommende forhandlinger om udmøntning af frie midler i Infrastrukturfonden.
 I forbindelse med planlægnings- og anlægsfasen bør Vejdirektoratet være opmærksom på muligheder for at inkludere optioner om en forlængelse til Knabstrup Møllebakke i tilrettelæggelsen af udbud af opgaver i projektet.
Transportministeriet har oplyst, at en forlængelse af motorvejen forbi krydset ved Knabstrup Møllebakke vil være mulig uden fremsættelse af en anlægslov for strækningen, idet der ikke er tale om anlæg af en ny vejstrækning og der i lov om offentlige veje er hjemmel til mindre forlægninger m.m.
I så fald vil den miljømæssige afklaring følge den almindelige procedure, hvor Naturstyrelsen giver de fornødne tilladelser.
 Et mindretal i udvalget (KF og LA) indstiller lovforslaget til vedtagelse med det stillede ændringsforslag.
Liberal Alliance støtter lovforslaget som helhed med det fremsatte ændringsforslag.
Hvis et flertal ikke kan støtte ændringsforslaget, kan LA støtte den af et flertal i udvalget fremsatte politiske tilkendegivelse.
Det betyder, at LA sammen med de øvrige partier vil se positivt på en prioritering af projektet i kommende forhandlinger om udmøntning af frie midler i Infrastrukturfonden Det Konservative Folkepartis medlemmer af udvalget støtter den foreslåede etablering af 2. etape af Kalundborgmotorvejen, som er et godt og vigtigt infrastrukturprojekt til gavn for både det vestsjællandske erhvervsliv og pendlere til og fra hovedstadsområdet.
KF har imidlertid også bemærket, at der i forbindelse med den offentlige høring af forslaget til lov om anlæg af motorvej syd om Regstrup er rejst et lokalt ønske om en forlængelse af motorvejen forbi krydset ved Knabstrup Møllebakke.
Derfor har KF stillet ændringsforslag om at forlænge motorvejen med yderligere 600 m forbi krydset ved Knabstrup.
Hvis der ikke kan findes flertal til KFs ændringsforslag, kan KF tilslutte sig den af et flertal i udvalget fremsatte politiske tilkendegivelse, hvilket indebærer, at KF sammen med de øvrige partier vil se positivt på en prioritering af projektet i kommende forhandlinger om udmøntning af frie midler i Infrastrukturfonden.
Et andet mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme imod det stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (KF), tiltrådt af et mindretal (LA):
 1 I nr. 1 indsættes efter »Dramstrup,«: »der ender syd for Knabstrup efter Knabstrup Møllebakke,«.
[Forlængelse af Kalundborgmotorvejen med 600 m forbi Knabstrup Møllebakke] Bemærkninger Til nr. 1 Ændringsforslaget indebærer i forhold til det oprindelige lovforslag, at Kalundborgmotorvejen forlænges med 600 m, så motorvejen forlænges forbi den krydsende vej Knabstrup Møllebakke.
Vejdirektoratets beregninger viser, at forlængelsen inklusive overføring af Knabstrup Møllebakke vil koste 49,1 mio. kr.
Jens Joel (S) Karin Gaardsted (S) Rasmus Horn Langhoff (S) fmd.
Mette Reissmann (S) Orla Hav (S) Rasmus Prehn (S) Anne Sina (S) Andreas Steenberg (RV) Ida Auken (RV) Lone Loklindt (RV) Anne Baastrup (SF) Jonas Dahl (SF) Henning Hyllested (EL) Per Clausen (EL) Lars Dohn (EL) Erling Bonnesen (V) Esben Lunde Larsen (V) Flemming Damgaard Larsen (V) nfmd.
Jacob Jensen (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Mette Hjermind Dencker (DF) Leif Mikkelsen (LA) Villum Christensen (LA) Mike Legarth (KF) Per Løkken (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
