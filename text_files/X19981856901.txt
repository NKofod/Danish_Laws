En kommune anmoder om bindende forhåndsbesked om, hvorvidt der skal  

 ske beskatning af et arbejdsgiverbetalt kørekort til en hjemmehjælper.  

 Ligningsrådet afviser at give bindende forhåndsbesked, da sagen drejer sig om  

 en disposition, som allerede er gennemført.
Ligningsrådet udtaler dog  

 vejledende, at et arbejdsgiverbetalt kørekort skal beskattes som et  

 personalegode, men at beskatning kan undgås, hvis det konkret  

 sandsynliggøres, at kørekortet udelukkende vil blive anvendt erhvervsmæssigt.
Spørgsmål Kan en kommunes socialforvaltning skattefrit betale for erhvervelsen af  

 kørekort for ansatte aftenhjemmehjælpere? Svar Afvises, se efterfølgendde sagsfremstilling og begrundelse.
Sagsfremstilling og begrundelse En kommunes socialforvaltning har anmodet om bindende forhåndsbesked, idet  

 der er truffet beslutning om iværksættelse af en ændret kørselsordning for  

 hjemmehjælpere, foreløbig som en forsøgsordning.
 Ordningen indebærer, at hjemmehjælpere overgår fra taxabefordring til at  

 køre i tjenestebil, som de pågældende medarbejdere selv skal føre.
 I forbindelse med indførelse af den ændrede kørselsordning kunne det  

 konstateres, at en række medarbejdere ikke var i besiddelse af et førerbevis.
 Kommunens socialforvaltning har oplyst, at da besiddelse af et førerbevis  

 er en forudsætning for, at aftenhjemmehjælperne i forsøgsordningen kan bevare  

 deres ansættelse, har socialforvaltningen set sig nødsaget til selv at  

 forestå opkvalificeringen af de nævnte medarbejdere ved at bekoste  

 erhvervelsen af førerbeviser på analog vis med f.eks. opkvalificering via  

 AMU-kurser.
Det er umiddelbart socialforvaltningens opfattelse, at ovenstående  

 opkvalificering må være at siddestille med AMU-kurser og almindelig  

 opkvalificerende kursusvirksomhed under et ansættelsesforhold med henblik på  

 at bevare ansættelsen.
Socialforvaltningen forudsætter derfor, at betalingen  

 af udgiften til erhvervelse af førebeviset er skattefrit for den enkelte  

 medarbejder.
Den kommunale skatteforvaltning udtaler, at erhvervelse af kørekort til  

 almindelig personbil nu til dags er en så almindeligt forekommende  

 disposition, at udgiften hertil må anses som en naturlig del af  

 privatforbruget.
En arbejdsgivers betaling af kørekortet må derfor  

 principielt anses for skattepligtig som sparet privatforbrug, uanset at  

 betalingen er arbejdsmæssigt begrundet og at kørekortet eventuelt er en  

 forudsætning for forbliven i stillingen.
For at undgå skattepligt må den  

 pågældende godtgøre, at kørekortet aldrig vil blive benyttet privat, hvilket  

 antagelig kun vanskeligt vil kunne forekomme i praksis.
Socialforvaltningen har endvidere senere oplyst, at aftenhjemmehjælpere,  

 som ikke kan føre Døgnplejens biler, vil blive forsøgt overført til gående  

 vagt eller dagvagt.
Hvis dette ikke kan lade sig gøre, kan der ske  

 afskedigelser.
Der er dog på nuværende tidspunkt ikke afskediget nogen  

 hjemmehjælpere med den begrundelse, at de ikke har et kørekort.
 Det er oplyst, at den pågældende hjemmehjælper som anmodningen vedrører,  

 har erhvervet kørekort i foråret 1996, og at udgiften hertil er afholdt i maj  

 måned 1996. Da der således er tale om en disposition, som allerede er  

 gennemført, afvises forespørgslen i henhold til § 20 A, stk. 4, i  

 skattestyrelsesloven.
Ligningsrådet skal dog vejledende udtale, at man finder, at udgiften til  

 kørekortet er en så almindeligt forekommende udgift, at den må betragtes som  

 en privat udgift.
Arbejdsgiverens bekostning af kørekort for den ansatte skal  

 herefter medregnes ved opgørelsen af den skattepligtige indkomst som et  

 personalegode, jf. ligningslovens § 16, stk. 1, jf. stk. 3 og  

 statsskattelovens §§ 4-6. Kan det imidlertid konkret sandsynliggøres, at et  

 kørekort udelukkende vil blive anvendt erhvervsmæssigt, vil beskatning kunne  

 undgås, jf. udtalelsen fra skatteforvaltningen.
