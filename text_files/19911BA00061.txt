Nr BSF 61 Forslag til folketingsbeslutning om særlig støtte til en global  

 miljøindsats Fremsat af Riishøj (SF) Pernille Frahm (SF) Gade (SF) Birgitte Husmark  

 (SF) Gert Petersen (SF) Ebba Strange (SF) den 5. februar 1992 Folketinget opfordrer regeringen til at afsætte 0,5 pct. af bruttonationalproduktet som særlig støtte til en global miljøindsats uden for landets grænser.
 Beløbet ydes ud over den ene procent af bruttonationalproduktet, der i dag  

 ydes til udviklingsbistand.
 Der forudsættes en gradvis stigning til 0,5 pct. over en 5-års-periode,  

 begyndende med 0,1 pct. i finansåret 1993 og stigende derefter med 0,1 pct.  

 om året.
 Finansieringen sker gennem tilsvarende besparelser på de danske  

 militærudgifter, sådan at der sker en mærkbar forskydning fra militær til  

 miljø.
Bemærkninger til forslaget Verden brugte i 1985 godt og vel 900 mia. dollar til militær (og det er  

 ikke mindre i dag), altså 2,5 mia. dollar om dagen, en ufattelig stor sum.
I juni gennemføres i FN's regi i Rio de Janeiro den skelsættende  

 konference om miljøet.
Brundtlandrapporten og rapporterne fra FN's klimapanel  

 har over for de deltagende lande understreget alvoren af de emner, der er til  

 debat.
 På Riomødet vil det vise sig, om der efter sammenbruddet af den gamle  

 blokopdelte og militariserede verdensorden er vilje til at gennemføre en ny  

 verdensorden, hvor nedrustning, atomvåbenkontrol, kontrol med  

 våbenoverførsler, overførsel af midler fra militær til miljø og udvikling for  

 verdens fattigste befolkningsgrupper ikke blot sættes på dagsordenen, men  

 også omsættes i handling.
 Verdens rigeste lande kan ikke med nogen ret på Riomødet stille sig op som  

 moralske vogtere på ressource- og miljøområdet, dersom disse ikke forinden  

 nationalt eller regionalt har forpligtet sig til initiativer, der klart fører  

 til opprioritering og løsning af miljø- og ressourcespørgsmålet.
Sker det ikke, vil lokale, men farlige krige forårsaget af overbefolkning,  

 underudvikling, miljøødelæggelse m.v. præge de næste årtier.
Risikoen for  

 krige udkæmpet med atomvåben bliver i så tilfælde overhængende.
Borgerkrig i  

 Jugoslavien og (foreløbig) i dele af det tidligere Sovjetunionen er første  

 varsel om, at sådanne krige ikke længere geografisk er fjernt fra Europa.
Danmarks indflydelse er naturligvis begrænset, men det har ikke desto  

 mindre betydning, at mindre ressourcestærke lande tager selvstændige  

 initiativer, der kan inspirere andre stater.
Indtil nu er det beskedent, hvad  

 Danmark i praksis har kunnet bidrage med.
Dog er vedtagelsen af CO2-forslaget  

 et eksempel på, at Danmark også i handling er villig til at gå enegang,  

 dersom andre EF-lande ikke lever op til deres forpligtelser.
Et andet område, hvor Danmark gerne på en positiv måde skulle gå enegang,  

 er det militære område.
Det er aldeles uholdbart, at Danmark til  

 militærudgifter bruger mere end dobbelt så meget som til ulandsbistand.
 Gennem beslutningsforslaget skabes grundlag for, at Danmark over en  

 kortere årrække bringes i den modsatte situation, at der bruges dobbelt så  

 mange midler til opretning af det globale miljø og til skabelse af bæredygtig  

 udvikling i verdens fattigste lande.
Forslagsstillerne går ud fra, at Danmark fastholder, at der i de kommende  

 år som udviklingsbistand anvendes 1 pct. af BNP.
En væsentlig del af denne  

 bistand bør (også) være miljørelateret.
Derudover reserveres 0,5 pct. af BNP  

 til støtte for en global miljøindsats uden for landets grænser.
 Det er et synspunkt, der har bred folkelig støtte; f.eks. har  

 Mellemfolkeligt Samvirke i en henvendelse til Folketinget umiddelbart før  

 starten på Folketingsåret 1991-92 ytret ønske om netop en sådan global  

 indsats for miljøet.
Som ansvarlig for skønsmæssigt 80 pct. af den globale forurening har de 20  

 pct. af verdens befolkning, der lever i den rige verden, et helt særligt  

 ansvar.
Den særlige støtte, der her lægges op til, kan med fuld ret betragtes  

 som (delvis) godtgørelse af udgifter, som Danmark har påført verdenssamfundet  

 i form af forurening.
I forslaget er lagt op til en gradvis stigning op til 0,5 pct. af BNP.
Det  

 mest positive ville være, dersom der oprettes en stærk FN-særorganisation for  

 miljø. En væsentlig del af de danske midler vil kunne kanaliseres gennem et  

 sådant tværgående og stærkt FN-organ, som naturligt vil kunne omfatte flere  

 af de nuværende dele af FN-systemet, der beskæftiger sig med miljøspørgsmål.
 I en verden, der har så store fælles problemer, og som er blevet så  

 opsplittet i nationalstater, er et stærkere FN en simpel nødvendighed, og  

 derfor er de planer, som regeringen har for reduktion af FN-bistanden, helt  

 forkastelige.
Det er vigtigt, at dette beslutningsforslag vedtages af Folketinget før  

 Riokonferencens åbning i juni måned.
Gennem vedtagelse af dette  

 beslutningsforslag giver Danmark et positivt signal om, at i hvert fald en  

 del af den rige del af verden omsætter smukke ord i praksis.
Vi kan derefter  

 med større vægt arbejde, f.eks. inden for EF, for, at andre lande følger  

 efter.
Dette beslutningsforslag er kun en del af det, der bør være den samlede  

 indsats for etablering af en ny international orden.
Tiden vil vise, om den  

 anførte målsætning er tilstrækkelig.
De aktuelle problemer for verdens  

 fattigste lande, problemerne omkring det globale miljø og de stærkt voksende  

 problemer i de tidligere kommunistiske lande understreger, at  

 beslutningsforslaget i virkelighedens verden slet ikke er for ambitiøst,  

 tværtimod.
