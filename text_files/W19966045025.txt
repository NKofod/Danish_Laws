Firmabil.
Beskatn./ekstraudstyr Beskatning af fri firmabil efter ligningslovens § 16, stk. 4, sker med  

 udgangepunkt i bilens værdi, der dog mindst skal sættes til  

 150.000 kr. og højst til 400.000 kr.
 Er bilen anskaffet af arbejdsgiveren højst tre år efter  

 bilens første indregistrering, fastsættes beregningsgrundlaget  

 med udgangepunkt i bilens oprindelige nyvognspris, jf. ligningslovens § 16,  

 stk. 4., 3. pkt.
 Er bilen derimod anskaffet af arbejdsgiveren mere end tre fulde år  

 efter bilens første indregistrering, er beregningsgrundlaget  

 arbejdsgiverens købspris inklusive eventuelle  

 istandsættelsesudgifter, jf. ligningslovens § 16, stk. 4, 4. pkt.
 Det fremgår af Skm. cirkulære nr. 202 af 13. december 1993 om  

 beskatning af personalegoder, pkt. 2.4.3., at der til beregningsgrundlaget i  

 begge tilfælde skal medregnes normalt tilbehør, hvorved  

 ifølge cirkulæret forstås tilbehør, der forekommer  

 i privatejede biler, herunder telefon, men ikke særligt  

 virksomhedstilbehør som f.eks. trækspil, telefax, diktafon eller  

 lignende.
 Told- og Skattestyrelsen er blevet spurgt, hvorledes begrebet normalt  

 tilbehør, som ikke er særligt virksomhedstilbehør,  

 nærmere afgrænses.
Told- og Skattestyrelsen har svaret, at det er styrelsens opfattelse, at  

 den nærmere afgrænsning bør følge  

 registreringsafgiftslovens regler, således at kun  

 registreringsafgiftspligtigt udstyr/tilbehør medregnes ved  

 værdiansættelsen af fri firmabil.
Den værdi, der i så  

 fald skal tillægges beregningsgrundlaget, er den pris, som benyttes ved  

 beregning af registreringsafgiften inklusive registreringsafgiften.
 Vedrørende fritagelse for betaling af registreringsafgift på  

 ekstraudstyr henvises der til styrelsens afgørelse i TfS 1995.556.
