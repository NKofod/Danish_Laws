 En virksomhed fandtes at have handlet mod hovedaftalens § 4, stk. 3b  

 ved at have nægtet at deltage i et aftalt møde om en afskedigelse af en  

 medarbejder med en fagforeningsrepræsentant, og idømtes herfor en bod på  

 10.000 kr.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Benzin- og Oliebranchens Arbejdsgiverforening for Q 8 Energidepotet, Thisted,  

 og nedlagt følgende påstande:
 Indklagede, Q 8 Energidepotet, Thisted, har handlet overenskomststridigt  

 ved i strid med Hovedaftalens § 4, stk. 3, ikke at have afholdt  

 lokalforhandling.
 Indklagede tilpligtes til Specialarbejderforbundet i Danmark at betale en  

 efter rettens skøn fastsat bod.
 Indklagede har påstået frifindelse.
 Baggrunden for sagen er virksomhedens afskedigelse den 30. august 1991 af  

 et af forbundets medlemmer, Ebbe Jensen.
 Om sagens nærmere omstændigheder er det oplyst:
Den 30. august 1991 om morgenen blev Ebbe Jensen kaldt ind på depotleder  

 Thorning Damgaards kontor, hvor han fik overrakt en kuvert med en opsigelse,  

 som han blev anmodet om at underskrive.
Opsigelsesskrivelsen lød således:
 »Det er med stor beklagelse, at vi ser os nødsaget til af afslutte  

 dit ansættelsesforhold i vort selskab.
 På grund af kraftig nedgang i udkørslen af fyringsolie og motorgasolie, og  

 en kraftig konkurrence fra naturgas, fjernvarme og andre energimæssige  

 tiltag, er vi desværre nødsaget til, at lave strukturmæssige ændringer samt  

 omlægge vores distribution.
 Dette bevirker, at vi ikke kan opretholde vor mandskabsmæssige styrke, så  

 derfor denne opsigelse, der er gældende fra den 30. august 1991, med de i  

 overenskomsten gældende regler.
 Ferie optjent i 1990 (excl. 6 feriedage) samt alle afspadseringstimer,  

 skal afholdes i opsigelsesperioden.
 Vi vil gerne rette en varm tak til dig for dit virke og håber, på trods af  

 denne kedelige meddelelse, at du meget hurtigt må finde dig et nyt job.
Held og lykke i fremtiden.« Afskedigelsen skulle finde sted med virkning fra den 1. februar 1992.
Specialarbejderforbundets Thisted afdeling ønskede et møde om opsigelsen  

 med virksomhedens ledelse, men mødet fandt ikke sted.
Det er dette ikke  

 afholdte møde, der er stridens genstand.
Specialarbejderforbundet i Danmark anmodede ved skrivelse af 5. september  

 1991 Benzin- og Oliebranchens Arbejdsgiverforening om afholdelse af et  

 fællesmøde til drøftelse af sagen.
Under fællesmødet den 12. september 1991  

 kunne enighed ikke opnås.
Forbundet gjorde gældende, at der efter forbundets  

 opfattelse ikke havde været afholdt lokal forhandling, og at afskedigelsen  

 ikke var rimeligt begrundet i chaufførens eller virksomhedens forhold.
Fra  

 arbejdsgiverside var standpunktet, at der havde været lokal drøftelse, og at  

 afskedigelsen skyldtes en klar arbejdsmangel.
 Under et afholdt fællesmøde den 2. oktober 1991 var holdningerne de samme,  

 jf. mødereferatet:
 »Fra arbejdsgiverside gjorde man gældende, at der havde fundet en  

 lokalforhandling sted direkte med den pågældende medarbejder, og at en  

 lokalforhandling i henhold til Hovedaftalens § 4, stk. 3, i øvrigt skal være  

 uden organisationsmæssig deltagelse.
Fra arbejdstagerside fastholdt man, at virksomheden havde begået brud på  

 Hovedaftalens § 4, stk. 3, og tog forbehold om at videreføre sagen.« Det er oplyst, at spørgsmålet om afskedigelsens berettigelse blev indbragt  

 for afskedigelsesnævnet, men at denne sag blev hævet under et forberedende  

 møde den 23. september 1991.
 Der er under domsforhandlingen afgivet følgende forklaringer vedrørende  

 begivenhederne omkring opsigelsen og det ikke afholdte møde, der var ønsket  

 af Specialarbejderforbundets lokale afdeling:
Ebbe Jensen har forklaret, at han i næsten 26 år havde været ansat som  

 chauffør i den indklagede virksomhed, hvor der foruden ham var tre yderligere  

 chauffører.
Han var på afspadsering den uge, hvor han blev opsagt, men blev  

 torsdag den 29. august 1991 pr. telefon indkaldt til  

 »personalemøde« den følgende dag, fredag den 30. august 1991  

 klokken 8. Det var Thorning Damsgaard, der ringede.
Da vidnet kom næste  

 morgen, var Thorning Damsgaard endnu ikke kommet, og vidnet spurgte Anna  

 Poulsen, der arbejdede på kontoret, om personalemødet, men hun havde ikke  

 hørt noget om et personalemøde den morgen. 5-10 minutter over klokken 8 kom  

 Thorning Damsgaard, der bad vidnet gå med ind på Damsgaards kontor, hvor han  

 sagde, at det var blevet ham pålagt at fyre vidnet.
Han sagde, det skyldtes  

 strukturændringer, men vidnet sagde, at han var ligeglad med, hvad der skulle  

 ske, når han blev fyret.
Damsgaard gik ud i forkontoret og tog en kopi af  

 fyresedlen, som vidnet havde skrevet under.
Vidnet afleverede sin nøgle til  

 virksomheden, og Damsgaard sagde, at han var velkommen til at komme forbi og  

 få en kop kaffe, hvis han havde lyst.
De snakkede ikke nærmere om fyringen  

 udover, at vidnet, der fandt afskedigelsen urimelig, spurgte: »Hvorfor  

 mig?».
Hertil svarede Damsgaard, at vidnet nok var den, der havde den  

 bedste psyke til at gå ud og finde et nyt arbejde.
Det kom som et chok for  

 vidnet, der blev fritstillet, vistnok efter at have fået sin fyreseddel.
Det  

 tog vel i det hele 5-7 minutter, og vidnet gik så hjem, idet han til Anna,  

 som han passerede på vejen fra Damsgaards kontor sagde, at »Nå, så blev  

 det min tur.« Ved 9.30-tiden gik vidnet hen til Specialarbejderforbundet  

 i Danmarks lokalafdeling, hvor han fortalte Bent Kold, at han havde fået sin  

 fyreseddel.
Vidnet vidste ikke, hvad man gjorde i en sådan situation, og så  

 tog Bent Kold sagen.
Anna Poulsen har forklaret, at hun i 5 år var ansat i den indklagede  

 virksomhed.
Hun var salgsassistent.
Fredag den 30. august 1991 var hun på  

 kontoret, da Ebbe Jensen kom klokken 8. Han spurgte vidnet, om der skulle  

 være personalemøde, men det havde hun ikke hørt noget om.
Hun overværede ikke  

 samtalen mellem Ebbe Jensen og Thorning Damsgaard på Damsgaards kontor.
Hun  

 mener, samtalen varede 10 minutter. »Så var han ud af døren igen«.
Bent Kold, der er næstformand i Specialarbejderforbundet i Danmark's  

 Thisted afdeling, har forklaret, at han fredag den 30. august 1991 blev  

 opsøgt af Ebbe Jensen.
Denne stod og ventede udenfor døren, da kontoret  

 åbnede.
Han sagde til vidnet, at han var blevet fyret, og at det var gået  

 meget stærkt.
Han ville spørge, hvad man gjorde i et sådant tilfælde, for han  

 vidste det ikke.
Vidnet snakkede med Ebbe Jensen og ringede ca. 1 time senere  

 - d.v.s. ca. klokken 11 - til Thorning Damsgaard, og de aftalte et møde til  

 mandag den 2. september 1991 kl. 11 om afskedigelsen.
Om mandagen ringede  

 Damsgaard imidlertid og sagde, at han gerne ville have mødet ændret til  

 torsdag den 5. september kl. 10.00, idet dette tidspunkt passede virksomheden  

 bedre.
Det sagde vidnet bare ja til og bekræftede det ved skrivelse af 2.  

 september 1991. Tirsdag morgen blev vidnet ringet op af Thorning Damsgaard,  

 der nu sagde, at mødet var aflyst, idet han ikke kunne se, der var noget at  

 holde møde om.
Det kunne vidnet kun »tage til efterretning«, og han  

 rettede henvendelse til forbundet.
Thorning Damsgaard har forklaret, at han, der dengang var afdelingsleder  

 for Q 8 i Thisted, nu er kørselsleder i Aalborg.
Af ansatte i Thisted var der  

 udover vidnet 4 chauffører - herunder Ebbe Jensen - 1 lagerarbejder og 2  

 kontorassistenter.
Vidnet var daglig leder og var beføjet til at foretage  

 afskedigelser.
Han refererede til Klaus Johansen i Aalborg.
Vidnet ringede  

 torsdag den 29. august 1991 til Ebbe Jensen og bad om et møde med denne den  

 følgende morgen.
Han gav ikke udtryk for, at der var tale om et  

 personalemøde, hvad det heller ikke var.
Da vidnet fredag morgen lidt over  

 klokken 8 kom til kontoret, bad han Ebbe Jensen, der ventede, komme med ind  

 på kontoret.
Han gav Ebbe Jensen opsigelsesskrivelsen, som han havde skrevet  

 i forvejen.
Han sagde til Ebbe Jensen, at han havde en kedelig meddelelse til  

 ham og bad ham læse brevet.
Det gjorde han »stille og roligt«,  

 hvorefter han sagde: »Hvorfor er det mig, der skal afskediges?».  

 Vidnet fortalte så Ebbe Jensen om vanskelighederne ved at vælge, hvem man  

 skulle fyre i en situation som den foreliggende.
Vidnet fortalte, hvordan man  

 var nødt til at stille forskellige kriterier op.
Ebbe Jensen kunne ikke  

 forstå, det skulle være ham efter godt 25 års ansættelse.
Det snakkede de  

 lidt frem og tilbage om, idet vidnet fortalte om de kriterier man som en  

 servicevirksomhed måtte gennemgå ved udvælgelsen af den, der skulle fyres.  

 Ebbe Jensen var meget chokeret og sagde meget lidt.
Han spurgte dog om  

 muligheden for at få en fratrædelsesgodtgørelse, og her kunne vidnet fortælle  

 Ebbe Jensen, at man efter virksomhedens klare regler ikke kunne få  

 fratrædelsesgodtgørelse, medmindre der var tale om nedlæggelse af  

 arbejdspladsen.
Det havde ikke været meningen, at Ebbe Jensen skulle  

 fritstilles, men han var skuffet og bitter, og vidnet sagde så, at det nok  

 var bedst, at han blev fritstillet, og herefter afleverede han sine nøgler.  

 Samtalen varede efter vidnets mening 20-25 minutter.
De var igennem mange  

 ting.
Vidnet kendte ikke dengang Hovedaftalens § 4, stk. 3, pkt. b, men efter  

 et personalecirkulære havde han en forpligtelse til at forhandle en  

 afskedigelse med den medarbejder, der skulle fyres, og vidnet opfattede  

 samtalen med Ebbe Jensen som en sådan forhandling.
Havde vidnet ikke efter  

 personalecirkulæret været forpligtet til en forhandling, ville han ikke have  

 kaldt Ebbe Jensen til samtalen den nævnte fredag morgen.
Ebbe Jensen var som  

 forklaret meget chokeret og ked af det, og han opnåede at blive fritstillet,  

 og vidnet lovede ham endvidere at ville hjælpe ham, hvis han kunne, med  

 hensyn til at få arbejde andetsteds.
Bent Kold ringede først til vidnet om  

 mandagen og bad om et møde den følgende dag.
Vidnet sagde, at mødet var i  

 orden for ham under forudsætning af, at hans chef, Klaus Johansen,  

 accepterede.
Klaus Johansen kunne imidlertid først deltage torsdag den 5.  

 september 1991, og tidspunktet blev derfor ændret.
Herefter viste det sig, at  

 BOA - d.v.s.
Benzin- og Oliebranchens Arbejdsgiverforening - ikke ville  

 acceptere et sådant møde, idet der ikke var grundlag for det.
Det forklarede  

 vidnet onsdag Bent Kold, der sagde, at det kunne vidnet og Kold, der var  

 »små fisk« i den sammenhæng, ikke gøre noget ved.
Til støtte for de nedlagte påstande har klagerne gjort gældende, at den  

 blotte meddelelse til Ebbe Jensen om afskedigelsen og dennes begrundelse ikke  

 kan betragtes som en lokal forhandling, og at virksomheden under alle  

 omstændigheder burde have efterkommet afdelingens ønske om en  

 lokalforhandling. Ønsket om en lokal forhandling skyldtes, at Ebbe Jensen  

 følte sig udsat for et overgreb og havde henvendt sig til sin lokale afdeling  

 om bistand.
Virksomheden har ved at nægte at efterkomme dette ønske ikke  

 imødekommet det i Hovedaftalens § 4, stk. 3, fastsatte krav om  

 lokalforhandling og har hermed handlet overenskomststridigt og bør pålægges  

 en bod herfor.
Til støtte for frifindelsespåstanden har indklagede gjort gældende, dels  

 at den i henhold til Hovedaftalens § 4, stk. 3, pkt. b, fornødne lokale  

 forhandling - under hensyn til virksomhedens beskedne størrelse - har fundet  

 sted den 30. august 1991 ved samtalen mellem den stedlige leder og Ebbe  

 Jensen, dels at den i henhold til Hovedaftalens § 4, stk. 3, pkt. b,  

 omhandlede forhandling forudsættes at finde sted uden organisationsmæssig  

 deltagelse, hvorfor indklagede allerede af denne grund var berettiget til at  

 afvise den lokale afdelings begæring om forhandling.
Indklagede har særlig  

 henvist til, at Ebbe Jensen ved samtalen opnåede at blive fritstillet, og at  

 han herved var kommet igennem med det, man ville kunne komme igennem med over  

 for virksomheden.
 Arbejdsretten skal udtale:
Indklagede må have medhold i, at bestemmelsen om lokalforhandling i  

 Hovedaftalens § 4, stk. 3, pkt. b, navnlig ved små virksomheder må fortolkes  

 liberalt, og at den i bestemmelsen nævnte lokale forhandling ikke er et  

 organisationsanliggende.
Når henses til de konkrete omstændigheder i  

 forbindelse med opsigelsen, Ebbe Jensens omgående henvendelse til sin lokale  

 forbundsafdeling om bistand og virksomhedens oprindelige accept af et møde,  

 findes den indklagede virksomhed imidlertid at have handlet  

 overenskomststridigt ved at nægte at deltage i det aftalte møde.
Boden herfor  

 fastsættes til 10.000 kr.
 T h i k e n d e s f o r r e t :
 Indklagede, Q 8 Energidepotet, Thisted, har handlet overenskomststridigt  

 ved i strid med Hovedaftalens § 4, stk. 3, pkt. b, ikke at have afholdt  

 lokalforhandling.
 Indklagede skal til Specialarbejderforbundet i Danmark betale en bod på  

 10.000 kr.
 I sagsomkostninger skal Dansk Arbejdsgiverforening for Benzin- og  

 Oliebranchens Arbejdsgiverforening for Q 8 Energidepotet, Thisted, betale  

 2.000 til Arbejdsretten.
 (* 1) Henvisninger: Per Jacobsen s. 607 (note 52).
