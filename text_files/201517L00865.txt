Ændringsforslag stillet den 25. maj 2016 uden for betænkningen Ændringsforslag til 2. behandling af Forslag til lov om ændring af udlændingeloven (Beløbsordningen) [af Martin Henriksen (DF), Dan Jørgensen (S) og Karsten Hønge (SF) m.fl.]:
Til § 2 Af udlændinge-, integrations- og boligministeren:
 2) Paragraffen affattes således:
»§ 2 Stk. 1. Loven træder i kraft den 10. juni 2016.
Stk. 2.  Loven finder ikke anvendelse på udlændinge, der inden den 10. juni 2016 har indgivet ansøgning om opholdstilladelse.
For disse udlændinge finder de hidtil gældende regler anvendelse.« [Indsættelse af overgangsbestemmelse] Bemærkninger Til nr. 2 Det foreslås i § 2, stk. 1, at loven træder i kraft den 10. juni 2016.
Det foreslås i § 2, stk. 2, at der indsættes en overgangsbestemmelse, således at det direkte i loven præciseres, at loven ikke finder anvendelse på udlændinge, der inden lovens ikrafttræden den 10. juni 2016 har indgivet ansøgning om opholdstilladelse.
For disse udlændinge finder de hidtil gældende regler anvendelse.
 Forslaget indebærer, at ansøgninger om opholdstilladelse efter beløbsordningen, der er indgivet inden den 10. juni 2016, behandles efter de hidtil gældende regler, mens ansøgninger indgivet fra og med den 10. juni 2016 skal behandles efter den foreslåede ændring af § 9 a, stk. 2, nr. 3, jf. lovforslagets § 1, nr. 1.
 Det bemærkes, at når det i udlændingelovens § 9 a, stk. 2, nr. 3, nævnte beløb reguleres med satsreguleringsprocenten og en tilpasningsprocent, jf. lovforslagets § 1, nr. 2, vil reguleringen have virkning for ansøgninger, der indgives fra reguleringstidspunktet.
 Det bemærkes, at loven ikke har virkning for tyrkiske statsborgere, der er omfattet af associeringsaftalen mellem EU og Tyrkiet af 12. september 1963 og stand still-klausulerne i artikel 41, stk. 1, i tillægsprotokol af 23. november 1970 samt artikel 13 i associeringsrådets afgørelse nr. 1/80, og som søger opholdstilladelse efter beløbsordningen.
