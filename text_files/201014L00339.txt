Bilag 1 Betænkning afgivet af Socialudvalget den 9. december 2010 Betænkning over Forslag til lov om ændring af lov om social service (Loft over ydelsen for tabt arbejdsfortjeneste og nedsættelse af tilskuddet til høreapparater) [af socialministeren (Benedikte Kiær)] 1. Ændringsforslag Socialministeren har stillet 3 ændringsforslag til lovforslaget, herunder ændringsforslag nr. 1 om deling af lovforslaget.
2. Udvalgsarbejdet Lovforslaget blev fremsat den 13. oktober 2010 og var til 1. behandling den 4. november 2010. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og socialministeren sendte den 7. september 2010 dette udkast til udvalget, jf.
SOU alm. del  bilag 363 (2009-10). Den 13. oktober 2010 sendte socialministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
ABAforeningen, Dansk Handicap Forbund, Dansk HøreCenter, Danske Handicaporganisationer, Bent Gottlieb, Vedbæk, Hjernebarnet, Landsforeningen LEV og Spastikerforeningen.
Herudover har udvalget modtaget en skriftlig henvendelse fra en privat familie.
Henvendelsen er omdelt anonymiseret.
 Socialministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
ABAforeningen, Dansk Handicap Forbund, Dansk HøreCenter, Hjernebarnet, Landsforeningen LEV og Spastikerforeningen.
 Derudover har en privat familie redegjort mundtligt for deres holdning til lovforslaget over for udvalget.
Spørgsmål Udvalget har stillet 29 spørgsmål til socialministeren til skriftlig besvarelse, som denne har besvaret.
3. Indstillinger Et flertal i udvalget (V, DF, KF og KD) indstiller lovforslaget til vedtagelse med de stillede ændringsforslag.
Et mindretal i udvalget (S, RV og EL) indstiller det under A nævnte lovforslag til forkastelse ved 3. behandling, men vil stemme for det under nr. 2 stillede ændringsforslag.
Mindretallet indstiller det under B nævnte lovforslag til vedtagelse med det under nr. 3 stillede ændringsforslag.
Mindretallet støtter ændringsforslag nr. 1 om deling af lovforslaget.
Et andet mindretal i udvalget (SF) indstiller lovforslaget til forkastelse ved 3. behandling.
Mindretallet stemmer for de stillede ændringsforslag.
4. Politiske bemærkninger Socialdemokratiets, Socialistisk Folkepartis, Radikale Venstres og Enhedslistens medlemmer af udvalget finder det helt urimeligt, at man vil sætte loftet for refusion af tabt arbejdsfortjeneste så lavt for de familier, der i forvejen kæmper en svær kamp for at opretholde en dagligdag med et sygt barn eller et barn med handicap.
Det at få et handicappet eller alvorligt sygt barn er en situation, som familierne på ingen måde har kunnet forberede sig på, og lovændringen vil have fatale konsekvenser for både de børn, det drejer sig om, deres forældre og deres eventuelle søskende.
Forslaget er i modstrid med det kompensationsprincip, som bør være bærende i indsatsen for mennesker med funktionsnedsættelser.
Samtidig stiller partierne sig tvivlende over for, hvorvidt forslaget vil medføre en reel besparelse.
Som mange organisationer på området har peget på, må det forventes, at flere forældre, især de svage grupper, vil føle sig tvunget til at sende deres børn i dag- eller døgninstitution med flere anbringelser uden for hjemmet til følge.
Noget, der desuden kan give et øget pres på kommunale tilbud.
 Det er partiernes hensigt at genoprette retstilstanden, så snart der bliver politisk flertal for det.
Venstres, Dansk Folkepartis, Det Konservative Folkepartis og Kristendemokraternes medlemmer af udvalget finder, at Danmark med gennemførelsen af den del af forslaget, der omhandler tabt arbejdsfortjeneste, fortsat har en rimelig kompensationsordning, der ligger over, hvad der gælder i de lande, vi normalt sammenligner os med, herunder også de øvrige nordiske lande.  Partierne lægger vægt på, at de familier, der allerede er i ordningen i dag, ikke bliver omfattet af forslaget.
Disse familier vil således have uændrede økonomiske forhold efter forslagets vedtagelse, og nye familier, der søger ind i ordningen efter den 1. januar 2011, kender vilkårene for ordningen, inden de søger, og kan indrette sig derefter.
I forbindelse med ændringen i ordningen omhandlende tabt arbejdsfortjeneste har det været vigtigt, at de laveste indkomster sikres med aftalen, og det har været vigtigt, at der ikke skabes unødvendig usikkerhed for dem, der i dag modtager tabt arbejdsfortjeneste.
Det er vanskeligt at sætte sig ind i, hvor svært det kan være med f.eks. et handicappet barn, og det har ikke været nogen nem løsning.
Med hensyn til økonomien og dermed i sidste ende af hensyn til mulighederne for også i fremtiden at sikre velfærden, også for de mest udsatte borgere, har det været nødvendigt at genoprette dansk økonomi.
Hvis det danske samfund i fremtiden skal sikre de dårligst stillede, kræver det en sund økonomi, fordi det netop giver midler til, at velfærden fortsat kan løfte indsatsen over for udsatte borgere.
I forhold til den del af lovforslaget, der omhandler høreapparater, finder partierne det positivt, at det med gennemførelsen af forslaget fortsat vil være muligt for borgerne at få udleveret et høreapparat hos en privat leverandør på en hurtig og fleksibel måde uden den lange ventetid, der kan forekomme i det offentlige system.
Partierne finder det væsentligt, at der med forslaget sker en tilpasning af prisudviklingen på tilskuddet til privat udleverede høreapparater til prisudviklingen på høreapparater generelt.  Partierne bakker op om den kulegravning, som Indenrigs- og Sundhedsministeriet og Socialministeriet har igangsat, og partierne vil være positive over for en drøftelse af yderligere tiltag på området, såfremt det vurderes at være nødvendigt.
Socialistisk Folkepartis medlemmer af udvalget støtter ikke regeringens forslag vedrørende høreapparater, da forslaget blot vil medføre en større brugerbetaling og ikke minimere de private høreapparatklinikkers fortjeneste.
Der er tale om skjult brugerbetaling.
Hvis regeringen ville nedsætte taksten, som SF forslår, ved at prisen for et høreapparat fremover skal være ens i det offentlige og i det private, ville SF gerne være med.
SF foreslår endvidere, at kommunerne skal have mulighed for at gå sammen med regionerne i en stor fælles indkøbsaftale, ligesom i Sverige, hvor de formår at presse prisen ned på 1.300 kr. pr. høreapparat.
Dermed kan kommunerne betale den reelle pris og ikke de private høreklinikkers overpris.
Når kommunerne går sammen med sygehusene og køber stort ind, vil parterne nemlig have lettere ved at få en bedre rabataftale og få priserne ned.
Dermed kan kommunerne spare millioner, som bl.a. kan bruges til at levere en hurtigere og bedre offentlig service på høreområdet.
 Liberal alliance, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af socialministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om social service (Loft over ydelsen for tabt arbejdsfortjeneste)« omfattende § 1, indledningen, nr. 1 og 3, og § 2.
 B. »Forslag til lov om ændring af lov om social service (Nedsættelse af tilskuddet til høreapparater)« omfattende § 1, indledningen, nr. 2 og 4, og § 2, stk. 1 og 2.
[Forslag om deling af lovforslaget] b Ændringsforslag til det under A nævnte lovforslag Til § 2 2) Stk. 2 affattes således:
»Stk. 2. Ansøgninger om hjælp til dækning af tabt arbejdsfortjeneste efter § 42 i lov om social service indgivet før lovens ikrafttræden behandles efter hidtil gældende regler.« [Konsekvensrettelse som følge af deling af lovforslaget] c Ændringsforslag til det under B nævnte lovforslag Til § 2 3) Stk. 2 affattes således:
»Stk. 2. Ansøgninger om tilskud til høreapparater efter § 112, stk. 5, i lov om social service indgivet før lovens ikrafttræden behandles efter hidtil gældende regler.« [Konsekvensrettelse som følge af deling af lovforslaget] Bemærkninger Til nr. 1-3 Under 1. behandling blev der ytret ønske om en opdeling af lovforslaget, således at forslaget om at lægge loft over ydelsen for tabt arbejdsfortjeneste og forslaget om nedsættelse af tilskuddet til høreapparater behandles hver for sig.
Lovforslaget foreslås derfor delt op i to selvstændige lovforslag, der kan vedtages hver for sig. Ændringsforslag nr. 2 og 3 er konsekvensrettelser som følge af delingen af lovforslaget.
Ellen Trane Nørby (V) Erling Bonnesen (V) nfmd.
Peter Madsen (V) Sophie Løhde (V) Martin Henriksen (DF) fmd.
Tina Petersen (DF) René Christensen (DF) Vivi Kier (KF) Per Ørum Jørgensen (KD) Mette Frederiksen (S) Orla Hav (S) Julie Skovsby (S) Lise von Seelen (S) Özlem Sara Cekic (SF) Astrid Krag (SF) Anne Marie Geisler Andersen (RV) Line Barfod (EL) Liberal Alliance, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
