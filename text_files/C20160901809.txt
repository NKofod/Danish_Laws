Cirkulære om delegation af uddannelses- og forskningsministerens beføjelser i lov om anerkendelse af visse uddannelses- og erhvervsmæssige kvalifikationer til Styrelsen for Videregående Uddannelser § 1. Beføjelser, der er tillagt uddannelses- og forskningsministeren i lov om anerkendelse af visse uddannelses- og erhvervsmæssige kvalifikationer, jf. lov nr. 1871 af 29. december 2015, delegeres til Styrelsen for Videregående Uddannelser, jf. dog stk. 2.
 Stk. 2. Følgende beføjelser udøves af uddannelses- og forskningsministeren:
 1) Beføjelsen i lovens § 18, stk. 1, til efter forhandling med vedkommende minister at bemyndige andre statslige myndigheder til at udøve de beføjelser, der i loven er tillagt uddannelses- og forskningsministeren, og til at fastsætte regler om udøvelsen af disse beføjelser.
 2) Beføjelsen i lovens § 18, stk. 2, til at fastsætte regler om adgangen til at påklage afgørelser, der er truffet i henhold til bemyndigelse efter § 18, stk. 1, herunder at afgørelserne ikke skal kunne påklages.
 3) Beføjelsen i § 18, stk. 3, til at fastsætte regler om adgangen til at klage over afgørelser, der er truffet i henhold til en bemyndigelse til en statslig myndighed under Uddannelses- og Forskningsministeriet til at udøve de beføjelser, der i loven er tillagt ministeren, herunder at afgørelser ikke skal kunne påklages.
 § 2. Cirkulæret træder i kraft den 14. januar 2016.
