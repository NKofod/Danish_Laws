Ankestyrelsens principafgørelse O-105-95 om efterskole - ung alder - skoleelev Resume:
 Der kunne ikke ydes hjælp til egenbetaling og transportudgifter til efterskoleophold til en 15-årig pige med hjerneskade.
Ankestyrelsen lagde ligesom kommune og nævn vægt på, at hun ikke havde forladt skolesystemet og ikke havde tilknytning til arbejdsmarkedet.
Efterskoleopholdet var derfor ikke et led i en revalideringsplan.
 Kassation:
Der er kommet nye regler på området Love:
Lov om social bistand - lovbekendtgørelse nr. 1024 af 13. december 1994 - § 43, stk. 6 Vejledninger:
Socialministeriets vejledning nr. 211 af 30. november 1994 om hjælp efter bistandslovens kapitel 10 (§§ 43-45) - pkt. 12 Sagsfremstilling:
En 15-årig pige med hjerneskade på grund af sklerose og epilepsi skulle på efterskoleophold for unge, der var sent udviklede.
Der blevsøgt om hjælp til egenbetaling og transportudgifter efter bistands lovens § 43, idet denne hjælp er uafhængig af forældrenes indtægt.
 Nævnet tiltrådte kommunens afslag på hjælp med den begrundelse, at efterskoleopholdet ikke var et led i et revalideringsforløb.
I klagen fra Dansk Epilepsiforening blev det anført, at pigen i en længere periode ville have behov for hjælp for at kunne indsluses på arbejdsmarkedet.
Det ville derfor være nærliggende med det samme at tænke i revalideringsbaner.
 Sagen blev behandlet i principielt møde til belysning af, hvorvidt skolepligtige børn kan være omfattet af § 43.
 Afgørelse:
 Ankestyrelsen fandt som kommune og nævn, at ansøger ikke havde ret til hjælp til dækning af udgifter til efterskoleophold efter § 43, stk. 6. Ankestyrelsen var enig med nævnet i, at efterskoleopholdet ikke var et led i en revalideringsplan.
 Ankestyrelsen fandt i øvrigt ikke, at skoleelever havde den rådighed eller tilknytning til arbejdsmarkedet, som var en forudsætning for anvendelsen af revalideringsbestemmelserne i bistandslovens § 43.
 Ankestyrelsen tiltrådte således ankenævnets afgørelse om afslag på anvendelse af revalideringsbestemmelserne.
