 Finanstilsynet havde med rette nægtet at tage stilling til, om  

 udbetalinger fra en pensionsforsikring kunne nedsættes, da det var et  

 formueretligt spørgsmål, som henhører under domstolene, eventuelt Ankenævnet  

 for Forsikring.
 K har den 6. januar 1995 klaget over, at Finanstilsynet i skrivelse af 8.  

 december 1994 (j.nr. 6664-0111) afviste at tage stilling til, om A  

 forsikringsaktieselskab har været berettiget til at nedsætte hans pension.
 Sagens omstændigheder:
Klageren K er omfattet af en pensionsforsikring hos A  

 forsikringsaktieselskab (i det følgende kaldt selskabet). Forsikringen er  

 ifølge policeindlæg af 18. september 1985 led i en pensionsordning hos  

 klagerens daværende arbejdsgiver B.
Klageren gik på pension den 1. december  

 1985.
 Af det nævnte policeindlæg fremgår bl.a:
 »Bonus anvendes til forøgelse af forsikringen.
Når en løbende ydelse kommer til udbetaling, forøges grundydelsen incl.  

 bonus hvert år.
I stedet for disse årlige forhøjelser kan grundydelsen incl.  

 bonus forhøjes en gang for alle med et pensionisttillæg.« Den 17. oktober 1985 skrev selskabet til klagerens arbejdsgiver:
 » Police nr. ... - K.
 Idet vi henviser til tidligere telefonsamtaler, samt Deres brev af ... har  

 vi herved noteret, at alderspensionen i henhold til ovennævnte police skal  

 komme til udbetaling fra den 1. december d.å.
 Den årlige pension vil fra nævnte dato udgøre ialt 228.960,00 kr., og  

 beløbet fordeler sig således:
Pensionisttillægget, der beregnes af grundpensionen, fastsættes den 1.  

 juli hvert år og udgør pr. 1. december d. å. 61,5%. ...« § 8, stk. 1, i det af Finanstilsynet for selskabet godkendte  

 »Bonusregulativ af 1984« lyder således:
 » §8. Omregning af løbende pensionsudbetalinger .
Forsikrede kan begære løbende pensionsydelser omregnet, således at der  

 straks ydes et tillæg til pensionsydelserne (pensionisttillæg). Hver 1. juli,  

 første gang i året efter pensionering, reguleres det samlede tillæg til  

 pensionsydelserne efter nærmere af A's bestyrelse fastsatte og af  

 Forsikringstilsynet godkendte regler.
Reglerne kan medføre, at det samlede  

 tillæg til pensionsudbetalingerne må nedsættes, såfremt bonusrenten efter  

 skat, jf. § 4, er mindre end den ved pensioneringen forudsatte  

 omregningsrente, jf. § 9.« Den 14. oktober 1993 skrev selskabet til klageren:
 »Som vi tidligere har meddelt Dem i breve af december 1991 og  

 december 1992 og senest i vort tidsskrift nr. 176, juni 1993, er det  

 nødvendigt gradvist at nedsætte den forhøjede pension fra 1. januar 1994. Den  

 forhøjede pension består af grundpensionen plus et pensionisttillæg, der  

 fastsættes en gang årligt.
 Nedenfor har vi vist den nugældende pension i 1993, pensionen i 1994 samt  

 den forventede pension i 1995 og 1996:
Hvorfor nedsætte pensionen? Da udbetalingen blev påbegyndt, var pensionsberegningerne baseret på  

 forudsætninger om en fremtidig obligationsrente på mindst 11% p.a. og en  

 inflation på mindst 5 % p. a.
Siden da er obligationsrenten faldet til 7,5%,  

 og inflationen har siden 1990 været ca. 3%, men udgør i øjeblikket ca. 1,5%.
Den lave inflation ... har medført en betydelig højere realrenteafgift end  

 tidligere forudsat.
Realrenteafgiftssatsen for 1994 og 1995 forventes nu at  

 udgøre 53,9 og 55,6 mod tidligere forudsatte 39,2 og 36, 2, og dette betyder  

 generelt lavere depotrenter efter realrenteafgift end tidligere forudsat.  

 ...« Klageren protesterede over for selskabet mod nedsættelsen og henviste til,  

 at han i sin tid havde valgt, at grundydelsen incl. bonus blev forhøjet en  

 gang for alle med et pensionisttillæg.
Han kunne derfor ikke acceptere, at  

 selskabet, ved at nedsætte hans pension, brød en engang indgået aftale.
Han  

 var bekendt med, at også andre pensionsselskaber, ligesom A, ikke havde taget  

 forbehold for ændringer, men at disse andre selskaber havde erkendt deres  

 manglende forudseenhed og derfor betalte den en gang for alle aftalte  

 pension.
 Efter yderligere brevveksling mellem klageren og selskabet henvendte  

 klageren sig den 5. august 1994 til Finanstilsynet og anmodede om tilsynets  

 stillingtagen til, om nedsættelsen af hans pension var juridisk gyldig.  

 Finanstilsynet forelagde klagerens henvendelse for selskabet, der udtalte sig  

 i skrivelse af 12. september 1994.
 Herefter skrev Finanstilsynet i den påklagede skrivelse:
 » ... skal man meddele, at man fra selskabet har indhentet vedlagte  

 udtalelse.
 Det fremgår af udtalelsen, at pensionisttillægget beregnes af  

 grundpensionen, at tillægget fastsættes hvert år pr. 1. juli, at det pr. 1.  

 december 1985 udgjorde 61,5%, og at de benyttede regler om pensionisttillæg  

 er i overensstemmelse med § 8, stk. 1, i selskabets bonusregulativ af 1984.
Finanstilsynet har ingen bemærkninger til selskabets udtalelse og anser  

 herefter sagen for sit vedkommende for afsluttet. ... » Afgørelsen indeholder sædvanlig vejledning om klage til  

 Erhvervsankenævnet.
 I klageskrivelsen til Erhvervsankenævnet har klageren med henvisning til  

 det ovenfor citerede policeindlæg efterlyst svar på, hvad en kontrakt om et  

 fast beløb een gang for alle betyder.
 Inden ankenævnet tog klagesagen under behandling og opkrævede gebyr,  

 meddelte nævnet klageren:
 »at det spørgsmål Erhvervsankenævnet kan tage stilling til er, om  

 Finanstilsynet har været berettiget til at afvise at behandle Deres sag.  

 Ankenævnet kan derimod ikke behandle sagens realitet, herunder det spørgsmål  

 De rejser i Deres klage med hensyn til, hvad der forstås ved »et fast  

 beløb een gang for alle«.
 Finanstilsynet har i en redegørelse for sagen af 7. marts 1995 bl.a.  

 udtalt: » ...
Selskabet har i skrivelse af 12. september 1994 redegjort for den aftalte  

 regulering og betingelserne herfor samt for de planlagte nedsættelser og  

 forudsætningerne for disse.
Det skal hertil bemærkes, at mulighed for  

 nedsættelse for pensionisttillæg skyldes, at pensionisttillægget er en  

 forudbetaling af de forventede fremtidige bonusreguleringer af grundpensionen  

 og har hjemmel i § 8, stk. 1 i selskabets bonusregulativ af 1984, der var  

 gældende på omregningstidspunktet.
Bestemmelsen er videreført i senere  

 bonusregulativer.
Finanstilsynet har i øvrigt konstateret, at  

 forsikringstageren ved valget af forhøjet pension var informeret om, at  

 pensionisttillægget blev fastlagt pr. 1. juli hvert år.
 Finanstilsynet finder ikke, at klageren er part i spørgsmålet om  

 Finanstilsynets godkendelse af disse regler for nedsættelse af  

 pensionisttillæg, jf. bestemmelserne i det godkendte bonusregulativ.  

 Finanstilsynet skal i den forbindelse henvise til Erhvervsankenævnets  

 kendelse i sagen vedrørende en klage fra ... journalnummer 92-54.508.
 Finanstilsynets påstand i sagen er på denne baggrund, at den afvises.
For god ordens skyld skal Finanstilsynet dog anføre, at man hermed ikke  

 har taget stilling til, om K var tilstrækkelig oplyst om, at  

 pensionisttillægget kunne blive nedsat.
Et sådant spørgsmål om fortolkning af  

 forsikringsaftaler falder uden for tilsynets virksomhedsområde.
Tilsynet  

 finder, at et sådant spørgsmål skal besvares af Ankenævnet for Forsikring  

 eller domstolene. ...« Finanstilsynets udtalelse har været forelagt klageren, der ikke har  

 fremsat yderligere bemærkninger i sagen.
 Ankenævnet udtaler:
Som sagen foreligger for Erhvervsankenævnet, har klageren ikke klaget over  

 indholdet af selskabets bonusregulativ af 1984 eller over Finanstilsynets  

 godkendelse af dette.
Klageren gør derimod gældende, at selskabet, uanset  

 hvad der måtte stå i regulativet, ved formuleringen af policeindlægget af 18.  

 september 1985 har forpligtet sig til ikke i fremtiden at nedsætte  

 pensionisttillægget.
Klageren har ønsket Finanstilsynets (og  

 Erhvervsankenævnets) kommentar hertil.
Det nævnte spørgsmål er imidlertid et  

 formueretligt spørgsmål, som det ligger uden for såvel Finanstilsynets som  

 Erhvervsankenævnets virksomhedsområde at tage stilling til.
Spørgsmålet  

 henhører under domstolene, eventuelt Ankenævnet for Forsikring.  

 Finanstilsynet har derfor over for klageren været berettiget til at afvise at  

 tage stilling til spørgsmålet.
Ankenævnet forstår den påklagede skrivelse således, at Finanstilsynet  

 afviser at tage stilling til det nævnte spørgsmål.
Efter det foran anførte  

 kan ankenævnet tiltræde Finanstilsynets afvisning.
 Ankenævnet stadfæster derfor den påklagede skrivelse.
