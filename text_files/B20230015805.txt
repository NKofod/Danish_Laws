Bekendtgørelse om Kalvø Vildtreservat I medfør af § 33, stk. 1, og § 49, stk. 3, i lov om jagt og vildtforvaltning, jf. lovbekendtgørelse nr. 265 af 21. marts 2019, fastsættes:
Formål § 1. Bekendtgørelsen har til formål at sikre den inderste del af Genner Bugt og øen Kalvø som raste- og yngleområde for vandfugle.
Afgrænsning § 2. Kalvø Vildtreservat omfatter, som angivet i bilag 1:
 1) Den del af Genner Bugt, der er beliggende sydvest for en ret linje fra skellet mellem matr. nr. 777 og 601 Løjt Kirkeby, Løjt og et punkt på kysten 60 m sydvest for skellet mellem matr. nr. 360 og 69 Genner, Øster Løgum.
 2) Kalvø, matr. nr. 1, 2, 4, 7 og 8 Kalvø, Øster Løgum samt vejdæmningen til Kalvø.
 Stk. 2. De under nr. 1 nævnte arealer på søterritoriet afgrænses mod land af højeste, daglige vandstandslinje.
 Jagt og færdsel m.v.
§ 3. På vildtreservatets vandområde er det forbudt at udøve jagt.
Det er tillige forbudt at forjage fugle.
 Stk. 2. På vildtreservatets vandområde er færdsel med ladt skydevåben forbudt.
§ 4. På den del af det i § 2, nr. 1, nævnte vandområde, der er beliggende vest og syd for Kalvø, er sejlads med motor- og sejldrevet fartøj samt sejlads med bræt, kajak og lignende forbudt.
Arealet afgrænses mod nord af vejdæmningen og mod øst af en ret linje i sydlig retning fra det sydøstligste punkt på Kalvø til skellet mellem matr. nr. 15 og matr. nr. 905 Løjt Kirkeby, Løjt.
 Stk. 2. På den øvrige del af vildtreservatets vandområde nord og øst for Kalvø er sejlads med motordrevet fartøj med højere hastighed end 5 knob forbudt i perioden 1. oktober - 30. april.
 § 5. I bevoksninger med siv, tagrør og anden sumpvegetation er færdsel forbudt i perioden 1. marts - 15. juli.
Stk. 2. Bestemmelsen i stk. 1 gælder ikke for ejere og brugere samt disses husstande og personale.
Det er forbudt at medtage løsgående hunde.
 § 6. På de i § 2, nr. 2 nævnte landarealer er det forbudt at medtage løsgående hunde.
 Stk. 2. Bestemmelsen i stk. 1 gælder ikke for ejeres og brugeres anvendelse af hunde i forbindelse med sammendrivning af kreaturer og lignende.
Dispensation og tilsyn § 7. Naturstyrelsen kan, når særlige forhold taler derfor, dispensere fra bestemmelserne i §§ 3-6, jf. jagt- og vildtforvaltningslovens § 52, stk. 4, nr. 2.
 Stk. 2. Naturstyrelsens afgørelser efter stk. 1 kan ikke indbringes for anden administrativ myndighed.
 § 8. Naturstyrelsen fører tilsyn med, at vildtreservatbestemmelserne overholdes, jf. jagt- og vildtforvaltningslovens § 47, stk. 1.
Straf og ikrafttrædelse § 9. Overtrædelse af §§ 3-6 straffes med bøde, medmindre højere straf er forskyldt efter anden lovgivning, jf. jagt- og vildtforvaltningslovens § 54, stk. 1, nr. 5.
 § 10. Bekendtgørelsen træder i kraft den 1. marts 2023.
 Stk. 2. Bekendtgørelse af 26. august 1994 om Kalvø Vildtreservat ophæves.
