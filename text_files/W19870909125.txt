Ankestyrelsens principafgørelse U-15-87 om sygebehandling - arbejdsskadeforsikring - blender - kæbebensbrud Resume:
En skadelidt kunne som følge af kæbebensbrud i en 6 ugers periode kun indtage flydende kost.
Han anskaffede sig derfor en køkkenmaskine.
Ankestyrelsen fandt, at en blender havde været nødvendig for at sikre resultatet af den sygebehandling, han var underkastet som følge af den anerkendte arbejdsskade.
Ankestyrelsen fandt herefter, at blenderen var omfattet af begrebet sygebehandling i arbejdsskadeforsikringslovens § 30.
 Ved fastsættelsen af beløbets størrelse måtte det tages i betragtning, om den anskaffede maskine kunne anvendes til andre formål end dem, der var nødvendiggjort af behandlingen.
 Love:
Lov om sikring mod følger af arbejdsskade - lovbekendtgørelse nr. 390 af 20. maj 1992 - § 25, stk. 1 og § 25, stk. 2 Sagsfremstilling:
En 64-årig mand M pådrog sig ved en arbejdsskade brud på underkæben 3 steder.
Han blev behandlet med skinner på tænderne og sammenbinding af disse skinner.
Han var sammenbundet på denne måde i godt 6 uger og kunne i denne periode kun indtage flydende kost.
I de efterfølgende 6 uger anbefaledes det normalt at indtage skånekost.
 M anskaffede en køkkenmaskine til 1.148 kr.
 Sikringsstyrelsen fandt, at der ikke påhvilede forsikringsselskabet at afholde udgiften til anskaffelse af en køkkenmaskine, da der efter Sikringsstyrelsens opfattelse ikke var tale om udgifter til sygebehandling eller om hjælpemidler i lovens forstand, jf. arbejdsskadeforsikringslovens § 25, stk. 1 og 2.
 Sagen blev anket af M.
 Lovgrundlag: Arbejdsskadeforsikringsloven, § 25, stk. 1 og 2.
 Afgørelse:
Efter de foreliggende oplysninger finder Ankestyrelsen, at en blender har været nødvendig for at sikre resultatet af den sygebehandling, M var underkastet som følge af den anerkendte arbejdsskade.
Ankestyrelsen finder herefter, at blenderen er omfattet af begrebet sygebehandling i arbejdsskadeforsikringslovens § 25, stk. 1.
Ankestyrelsen ændrer således Sikringsstyrelsens afgørelse og anmoder herefter Sikringsstyrelsen om at fastsætte et passende beløb, som kan godtgøres M efter loven.
Det må ved beløbets fastsættelse tages i betragtning, om den anskaffede maskine kunne anvendes til andre formål end dem, der var nødvendiggjort af skadelidtes sygebehandling.
