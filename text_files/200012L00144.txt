Fremsat den 16. januar 2001 af  

 trafikministeren (Jacob Buksti) Forslag til Lov om ændring af  

 lov om anlæg af fast forbindelse over Øresund (Bygherrerådgivning) § 1 I lov om anlæg af fast forbindelse over Øresund, jf.  

 lovbekendtgørelse nr. 781 af 18. august 2000, foretages  

 følgende ændringer:
 1. I § 6 indsættes som stk. 4:
»Stk. 4. Holdingaktieselskabet kan stifte et aktieselskab, der  

 på forretningsmæssigt grundlag kan udføre  

 bygherrerådgivning i relation til andre infrastrukturprojekter.  

 Holdingaktieselskabet og datterselskaber heraf må ikke udstede  

 garantier for dette rådgivningsselskabs forpligtelser. § 9 og  

 §§ 11-13 finder ikke anvendelse for rådgivningsselskabet.« 2. I § 7, stk. 2, ændres »§ 6 « til :  

 »§ 6, stk. 1,«.
§ 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger 1. Indledning Sund & Bælt Holding A/S blev stiftet i  

 medfør af lov nr. 590 af 19. august 1991 om anlæg af fast  

 forbindelse over Øresund, ved at statens aktier i A/S  

 Storebæltsforbindelsen blev indskudt som betaling for de aktier, der  

 blev tegnet i holdingaktieselskabet.
Der henvises til Folketingstidende  

 1990-91, 2. samling, tillæg A, sp. 5889 ff.
A/S Storebæltsforbindelsen blev således et  

 datterselskab under Sund & Bælt Holding A/S, og samtidig blev der  

 under holdingaktieselskabet stiftet datterselskabet A/S  

 Øresundsforbindelsen, som har stået for etableringen af de  

 danske landanlæg til Øresundsforbindelsen.
A/S  

 Øresundsforbindelsen har sammen med det svenske SVEDAB A/B stiftet  

 Øresundsbro Konsortiet, som har stået for etableringen af  

 kyst-til-kyst-anlægget.
I henhold til lovens § 6, stk. 3, kan Sund &  

 Bælt Holding A/S og datterselskaber heraf på  

 forretningsmæssigt grundlag udføre bygherrerådgivning i  

 relation til Øresundsforbindelsen.
Der er alene tale om udnyttelse af  

 den specielle viden vedrørende styring, kontrol og finansiering af  

 anlægsarbejder, som selskaberne har erhvervet i egenskab af bygherre,  

 og bygherrerådgivningen er begrænset til kun at vedrøre  

 Øresundsforbindelsen.
Der er opbygget stor erfaring og viden ved etableringen og  

 driften af Storebæltsforbindelsen og Øresundsforbindelsen, som  

 er blandt de største byggeprojekter i Europa i nyere tid.  

 Bygherreerfaringen kan således med fordel udnyttes ved andre  

 større projekter.
Samtidig vil sådanne rådgivningsopgaver  

 kunne bidrage til at fastholde centrale medarbejdere med specialviden.
Sund & Bælt Holding A/S vil således  

 på vegne af Trafikministeriet i medfør af Aktstykke nr. 1, som  

 blev tiltrådt af Folketingets Finansudvalg den 25. oktober 2000, skulle  

 varetage forberedelse og gennemførelse af en  

 interessetilkendegivelsesrunde vedrørende etablering af en fast  

 forbindelse over Femer Bælt.
Da der er tale om udførelse af en  

 myndighedsopgave, vil opgaven forblive i Sund & Bælt Holding A/S.  

 Løsningen af denne opgave berøres således ikke af  

 lovforslaget og vil ikke overgå til det nye datterselskab, der  

 foreslås oprettet.
 Dette lovforslag indebærer, at adgangen til at kunne  

 yde bygherrerådgivning generelt udvides til at omfatte andre  

 infrastrukturprojekter, hvilket i så fald skal ske i et nystiftet  

 aktieselskab.
 Den erfaring, der er indhentet i forbindelse med  

 forberedelse, planlægning og udførelse af de faste forbindelser  

 over Storebælt og Øresund, efterspørges af andre  

 bygherrer, herunder især statslige bygherreorganisationer,  

 internationale organisationer, m.v.
 Den rådgivning, som Sund & Bælt med  

 lovforslaget vil kunne tilbyde, vil være koncentreret om de generelle  

 ledelsesmæssige erfaringer, der ud fra et bygherremæssigt  

 synspunkt er indhøstet, vedrørende eksempelvis etablering af  

 organisatoriske og kontraktuelle relationer mellem bygherre, rådgivende  

 ingeniører og entreprenører.
 Endvidere kan der blive tale om varetagelse af  

 myndighedsmæssige relationer, herunder de særlige  

 problemstillinger transnationale projekter rejser med hensyn til  

 myndighedsgodkendelser og legale forhold; håndtering af  

 miljømæssige problemstillinger i forhold til international ret,  

 myndigheder og interesseorganisationer samt rådgivning om finansiering  

 af store infrastrukturprojekter.
 Det nystiftede aktieselskab vil i vid udstrækning  

 søge rådgivningen udført i samarbejde med  

 rådgivende ingeniørfirmaer, således at den erfaring danske  

 ingeniørfirmaer har indhøstet i forbindelse med etableringen af  

 de faste forbindelser også søges udnyttet.
 Sund & Bælt Holding A/S vil stifte det nye  

 datterselskab ved indskud af en aktiekapital på ca. 5-10 mio. kr. til  

 selskabet, hvorved rådgivningen rent regnskabsmæssigt holdes  

 adskilt fra Sund & Bælt Holding A/S  øvrige virksomhed.
Det selvstændige datterselskab påregnes at  

 få ganske få ansatte, idet en del af  

 rådgivningsvirksomheden kan udføres af medarbejdere ansat i den  

 øvrige del af Sund & Bælt Gruppen.
Udgifterne vil blive  

 faktureret til det selvstændige aktieselskab, idet disse beløb  

 forudsættes dækket fuldt ud af indtægterne ved  

 rådgivningsvirksomheden og at modsvare de reelle omkostninger ved  

 arbejdets udførelse.
Rådgivningsvirksomheden skal således  

 foregå på almindelig forretningsmæssig vis.
Der vil  

 være tale om et kommercielt datterselskab, der opererer på  

 normale forretningsmæssige vilkår, og som skal følge den  

 almindelige lovgivning vedrørende aktieselskaber.
Den danske stat garanterer for holdingaktieselskabet samt  

 for det i § 6 nævnte aktieselskab i henhold til lovens § 7,  

 stk. 2. Det nystiftede aktieselskab, som kan udføre  

 bygherrerådgivning, skal imidlertid ikke være omfattet af denne  

 statsgaranti, og Sund & Bælt Holding A/S eller datterselskaber  

 heraf bør heller ikke kunne stille garanti herfor.
Datterselskabet vil  

 derfor heller ikke være omfattet af lovens § 9 vedrørende  

 trafikministerens godkendelse af selskabets vedtægter samt  

 instruktionsbeføjelse, ligesom selskabet ikke vil være omfattet  

 af lovens særlige lignings- og skattemæssige bestemmelser i  

 §§ 11-13.
 2. Lovforslagets økonomiske og administrative konsekvenser  

 m.v.
 Lovforslaget har ingen økonomiske eller  

 administrative konsekvenser for det offentlige.
 Lovforslaget har ingen økonomiske konsekvenser for  

 erhvervslivet af betydning.
 Lovforslaget har ingen administrative konsekvenser for  

 erhvervslivet eller borgere.
 Lovforslaget har ingen miljømæssige  

 konsekvenser.
 Lovforslaget indeholder ikke EU-retlige  

 aspekter.
Positive konsekvenser/ mindre udgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen af betydning Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter 3. Hørte myndigheder m.v.
 Lovforslaget har været sendt til høring hos:  

 Foreningen af Rådgivende Ingeniører, Finansrådet og Sund  

 & Bælt Holding A/S.
Bemærkninger til lovforslagets enkelte  

 bestemmelser Til § 1 Til nr. 1.
Holdingaktieselskabet og datterselskaber heraf kan i  

 henhold til § 6, stk. 3, på forretningsmæssigt grundlag  

 udføre bygherrerådgivning udelukkende i relation til  

 Øresundsforbindelsen.
Efter den foreslåede bestemmelse udvides  

 adgangen til i et nystiftet aktieselskab at yde bygherrerådgivning i  

 relation til andre typer af infrastrukturprojekter, idet denne  

 rådgivningsvirksomhed holdes adskilt fra holdingaktieselskabets og  

 øvrige datterselskabers øvrige virksomhed, således som  

 der nærmere er redegjort for i de almindelige bemærkninger.
Aktieselskabet vil ikke være omfattet af  

 bestemmelserne i lovens § 7, stk. 2, hvorfor den danske stat ikke  

 garanterer for selskabets forpligtelser.
Selskabet vil heller ikke være  

 omfattet af lovens § 9 vedrørende trafikministerens godkendelse  

 af selskabets vedtægter og instruktionsbeføjelse samt af de  

 særlige lignings- og skattemæssige bestemmelser i  

 §§ 11-13.
 Til nr. 2.
 Den foreslåede ændring er en  

 konsekvensrettelse, der præciserer henvisningen til det i lovens  

 § 6 omhandlede selskab som følge af, at der ved dette lovforslag  

 introduceres endnu et selskab i § 6.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
