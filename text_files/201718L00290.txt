Ændringsforslag stillet den 28. november 2017 Ændringsforslag til 3. behandling af Forslag til lov om ændring af lov om finansiel virksomhed, lov om kapitalmarkeder, lov om investeringsforeninger m.v. og forskellige andre love (Forhandlede retningslinjer på det finansielle område, sikring af vandrende arbejdstageres ret til at optjene og bevare pensionsrettigheder, gennemførelse af ændringer som følge af benchmarkforordningen og PRIIP-forordningen, udpegning af systemisk vigtige finansielle institutter (SIFI) m.v.) [af erhvervsministeren (Brian Mikkelsen)]:
Til § 1 Af erhvervsministeren:
 1) I den under nr. 21 foreslåede § 60 e ændres i stk. 1, nr. 1, »på tidspunktet for lovens ikrafttrædelse« til: »fra den 21. maj 2018«.
[Lovteknisk rettelse] Til § 4 2) I den under nr. 1 foreslåede § 64 d ændres i stk. 1, nr. 1, »på tidspunktet for lovens ikrafttrædelse« til: »fra den 21. maj 2018«.
[Lovteknisk rettelse] Bemærkninger Til nr. 1 Med ændringsforslaget præciseres det, at de foreslåede §§ 60 b-60 d i lov om finansiel virksomhed, jf. § 1, nr. 21, i det fremsatte lovforslag, ikke finder anvendelse på pensionsordninger, som på tidspunktet for de foreslåede bestemmelsers ikrafttræden ikke længere optager medlemmer.
Der vil herefter ikke kunne opstå tvivl om, at det afgørende forhold ikke er, om pensionsordningen optog medlemmer på tidspunktet for ikrafttrædelsen af lov om finansiel virksomhed.
Til nr. 2 Med ændringsforslaget præciseres det, at de foreslåede §§ 64 a-64 c i lov om tilsyn med firmapensionskasser, jf. § 4, nr. 1, i det fremsatte lovforslag, ikke finder anvendelse på pensionsordninger, som på tidspunktet for de foreslåede bestemmelsers ikrafttræden ikke længere optager medlemmer.
Der vil herefter ikke kunne opstå tvivl om, at det afgørende forhold ikke er, om pensionsordningen optog medlemmer på tidspunktet for ikrafttrædelsen af lov om tilsyn med firmapensionskasser.
