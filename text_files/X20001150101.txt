Klager skulle ifølge aftalen støbe klaplag.
Derefter skulle  

 der installeres nogle meget tunge maskiner og til sidst skulle der laves  

 pudslag.
 Efter arbejdets afslutning modtog klager en mangelsliste fra indklagedes  

 advokat.
 Klager kræver herefter restentreprisesummen udbetalt.
 Voldgiftsretten udtaler, at kun to af de af indklagede  

 påståede mangler, kan tages til følge.
 Derudover tages klagers påstand til følge, hvorefter  

 indklagede tilpligtes at betale restentreprisesummen.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører Entreprenørforeningens  

 standardforbehold.
 Ved klageskrift indleveret til Voldgiftsnævnet for  

 Bygge- og Anlægsvirksomhed den 6. september 1999 har klagers advokat  

 begæret en voldgiftsret nedsat til afgørelse af klagerens tvist  

 med indklagede.
 Indklagede har ikke afgivet svarskrift i sagen, der  

 herefter er berammet til mundtlig forhandling i henhold til § 22 i reglerne  

 for de af Voldgiftsnævnet nedsatte voldgiftsretter.
Ved den mundtlige forhandling den 8. maj 2000 gav  

 indklagede ikke møde.
Indklagede har begæret den mundtlige  

 forhandling genoptaget, men indklagede har ikke stillet sikkerhed for  

 omkostningerne ved en genoptagelse inden den af voldgiftsretten fastsatte  

 frist.
Begæringen er herefter bortfaldet.
 Klageren har nedlagt principal påstand på, at  

 indklagede tilpligtes at betale 162.391,75 kr. med procesrente fra den 9.  

 december 1997. Subsidiært har klageren påstået indklagede  

 tilpligtet at betale et efter voldgiftsrettens skøn fastsat mindre  

 beløb, dog ikke under 116.391,75 kr. med procesrente fra den 9.  

 december 1997.
Klagerens principale påstand fremkommer som  

 restentreprisesum 130.000 kr. med tillæg af ekstraarbejder 10.720 kr.  

 med fradrag af indklagedes tilgodehavende på 10.806,62 kr. eller i alt  

 129.913,38 kr., hvilket med tillæg af moms i alt udgør  

 162.391,75 kr.
Klagerens subsidiære påstand fremkommer i henhold  

 til tidligere drøftelser mellem parterne vedrørende  

 mangelsindsigelser fra indklagede, hvorunder klageren "pr. kulance"  

 tilbød at prisfastsætte indsigelserne til et samlet beløb  

 på 46.000 kr.
Det fremgår af sagen, at klageren ved skrivelse af  

 10. august 1997 bekræftede indklagedes ordre på  

 "støbning af grund og gulv til fabrikshal ".  

 Entreprisesummen var aftalt til 290.000 kr. med tillæg af moms.
I  

 henhold til ordrebekræftelsen gælder  

 Entreprenørforeningens standardforbehold.
Klager har forklaret, at der før  

 ordrebekræftelsen var et møde med indklagede.
Det blev aftalt,  

 at klageren skulle støbe klaplag.
Indklagede havde fortalt, at han  

 efter støbningen af klaplaget skulle have nogle meget tunge maskiner  

 installeret, hvorfor der først derefter skulle laves pudslag.
I den  

 del af hallen, hvor der skulle være kontor, blev gulvet lavet  

 færdigt og godkendt af indklagede.
Bygherren skulle levere  

 smedearbejde.
Der har ikke været nogen egentlig afleveringsforretning.  

 Arbejdet var afsluttet ved juletid.
Første gang han hørte om  

 mangler, var da indklagedes advokat den 5. marts 1998 fremsendte en  

 mangelsliste.
Han var med til en besigtigelse i slutningen af marts 1998.  

 Vedrørende lunker i gulvet har han oplyst, at der var op til 20 mm  

 lunker.
Punktfundamentet under halvtaget har han drøftet med  

 indklagede på et byggemøde.
Fundamenterne skulle være  

 så store, at konstruktionen kunne modstå vindbelastning på  

 halvtaget.
Han talte med en ingeniør herom, og størrelsen ad  

 fundamenterne blev aftalt med indklagede.
Han havde forstået, at der  

 skulle lægges specielle sten under halvtaget, således at  

 oversiden heraf flugtede med gulvet i hallen.
Soklen under halvtaget ved  

 hallens nordvestlige side er efter aftale med indklagede ikke  

 færdigstøbt, idet indklagedes bror her ville etablere et lille  

 værksted.
Broderen ville så færdiggøre arbejdet.
Det  

 er oplyst af klagerens advokat, at klageren som kompensation for det arbejde,  

 som han blev fritaget for at udføre, leverede diverse materialer til  

 broderen.
Forankringsjernene ved de to gavle var ifølge indklagede sat  

 således, at de ikke flugtede.
Ved besigtigelsen i slutningen af marts  

 blev det påvist, at søjlerne ikke flugtede, men det blev ikke  

 påvist, at dette skyldes udførelsesfejl ved klagerens arbejde.  

 Det skyldes nærmere, at stålsøjlerne, der tidligere havde  

 været anvendt i en anden hal og ligget på lager i ca. 2 år  

 før montagen, var blevet krumme.
Det er rigtigt, at der ikke er pudset  

 under den sydvestlige port.
Det kunne ikke lade sig gøre på  

 daværende tidspunkt.
Det er ligeledes rigtigt, at pudsarbejdet på  

 østsiden ikke var tilfredsstillende.
Arbejdet blev udført 3  

 gange, men tog hver gang skade af vejrliget, fordi der ikke var tag over  

 arbejdsstedet.
Indklagede har svejset forankringsjern, som oprindeligt var  

 sat forkert af.
Vedrørende ekstraregningen har vidnet oplyst, at der  

 oprindeligt kun har været aftalt støbeskelsfuger i gulvets  

 længderetning.
Senere forlangte indklagede banerne opdelt i felter med  

 skårne fuger på tværs af banerne.
Klager har, jf. den  

 subsidiære påstand, været indstillet på at få  

 sagen afsluttet mod at give et fradrag på i alt 46.000 kr.
En hos klager ansat har forklaret bl.a., at han er  

 uddannet tømrer og før denne entreprise havde arbejdet 5 til 6  

 år hos klageren.
De lavede et råbetongulv og anvendte  

 bjælkevibrator til afretning af banerne, men vidnet har ikke kunnet  

 huske, om betonen blev glittet eller blot afrevet.
Han ved, at indklagede  

 mente, at det skulle have været et pudset gulv, og at gulvet blev  

 slebet, så det blev lidt pænere.
Indklagede krævede  

 på et tidspunkt, at der blev skåret ekstra dilatationsfuger.  

 Klagerens advokat har procederet til støtte for den nedlagte  

 principale påstand.
Det er herved bl.a. gjort gældende, at  

 klageren har udført entreprisen og det aftalte ekstraarbejde.  

 Indklagede har ikke sikret sig bevis for de påståede mangler og  

 er derfor uberettiget til at undlade at betale klagerens tilgodehavende.  

 Klager har fortsat afhjælpningsret for eventuelle mangler.
 Voldgiftsretten udtaler:
I ordrebekræftelsen hedder det om  

 betongulvet:" Indvendig opfyldes der med sandfyld ..Derpå  

 udlægges der 15 cm. genbrugsstabil som bund for betongulv 12-15 cm.
I  

 en ca. 25 NM beton.
Ilagt jernnet som leveres af bygherre". Efter den  

 stedfundne bevisførelse må det lægges til grund, at  

 klageren skulle udføre et råbetongulv, hvilket er sket.
 Vedrørende punktfundamenterne til 1. sal må  

 det efter bevisførelsen fastslås, at disse blev rettet og  

 derefter var i orden.
 For så vidt angår punktfundamenterne under  

 halvtag findes der ikke i sagens aftalegrundlag stillet betingelse om, at  

 overkanten af disse skulle have en bestemt højde over terræn.  

 Efter bevisførelsen må det fastslås, at parterne har  

 drøftet fundamenternes størrelse, uden at indklagede har  

 stillet bestemte krav hertil.
 Efter bevisførelsen fastslås det, at den  

 manglende færdigstøbning og pudsning af fundament under halvtag  

 ved den nordvestlige side skete efter aftale og mod kompensation, hvorfor  

 indklagede ikke herom kan gøre mangelsindsigelse gældende.
 For så vidt angår forankringsjernene ved de 2  

 gavle har indklagede ikke, hverken ved syn og skøn eller på  

 anden måde, tilvejebragt oplysninger, der giver grundlag for at  

 fastslå, at klagerens arbejde har været mangelfuldt.
Efter klagerens oplysninger om det ikke færdiggjorte  

 pudsarbejde ved port skønner voldgiftsretten, at klageren har sparet  

 2.000 kr. herved.
Dette beløb regnes herefter indklagede til gode.
 For så vidt angår det løse puds  

 på vestsiden må det efter klagerens forklaring lægges til  

 grund, at afhjælpningsforsøgene er foretaget under  

 omstændigheder, hvor klageren burde være afskåret derfra.  

 Da manglen fortsat ikke er afhjulpet, og da klageren nu er afskåret  

 herfra, men må antages derved at spare omkostninger, som  

 voldgiftsretten skønsmæssigt ansætter til 5.000 kr., vil  

 dette beløb være at regne indklagede til gode.
 Voldgiftsretten lægger til grund, at indklagede, der  

 udførte smedearbejdet på byggeriet, efter aftale har rettet  

 forankringsjernenes placering, og dette forhold herefter ikke kan antages at  

 indebære en mangel ved klagerens entreprise.
For så vidt angår klagerens ekstraregning kan  

 det efter bevisførelsen, herunder indholdet af parternes skriftlige  

 aftalegrundlag fastslås, at entreprisen ikke har omhandlet et krav om  

 dilatationsfuger såvel på langs af hallen som på  

 tværs.
Efter bevisførelsen lægges det til grund, at  

 indklagede efterfølgende har anmodet om yderligere fuger, og  

 indklagede findes derfor forpligtet til at betale for det udførte  

 ekstraarbejde.
 Herefter tages klagerens påstand til følge  

 for så vidt angår et beløb på 122.913,38 kr. med  

 tillæg af moms eller i alt 153.641,72 kr. med renter som  

 påstået.
 Indklagede skal endvidere i sagsomkostninger til klageren  

 betale 15.000 kr.
Voldgiftsrettens omkostninger ved sagens behandling skal  

 betales af indklagede.
Såfremt klageren har udlagt omkostninger, skal  

 indklagede godtgøre klageren det udlagte beløb.
 THI BESTEMMES:
 Inden 14 dage fra modtagelsen af denne kendelse skal  

 indklagede til klageren betale 153.641,72 kr. med procesrente fra den 9.  

 december 1997 samt i sagsomkostninger 15.000 kr.
 Inden 14 dage efter opgørelse og påkrav fra  

 Voldgiftsnævnet for Bygge- og Anlægsvirksomhed skal indklagede  

 betale samtlige voldgiftsrettens omkostninger.
