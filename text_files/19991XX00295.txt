Skriftlig fremsættelse (25. januar 2000) Frank Dahlgaard (UP):
 Jeg tillader mig herved at fremsætte:
 Forslag til folketingsbeslutning om anstændig  

 behandling af plejehjemsbeboere.
(Beslutningsforslag nr.
B 76).
Et samfund skal bedømmes på, hvordan det  

 behandler sine svage grupper.
Beboerne på vore plejehjem udgør  

 selvsagt en sådan svag gruppe.
Plejehjemsbeboerne er helt  

 afhængige af andres hjælp og omsorg, men de behandles ikke altid  

 ordentligt i dagens Danmark.
De seneste måneder er der i pressen  

 fremkommet rystende eksempler på vanrøgt og omsorgssvigt  

 på danske plejehjem.
I denne situation kan Folketinget  

 selvfølgelig ikke forholde sig passivt.
 Nærværende forslag har dels til hensigt  

 øjeblikkelig at stoppe omsorgssvigten og stille de ansvarlige  

 plejehjemsledere til ansvar, dels at gennemføre foranstaltninger, som  

 sikrer, at der ikke fremover igen kan finde vanrøgt sted af beboere  

 på danske plejehjem.
Det er tydeligt, at løsningen på en god  

 plejehjemssektor i meget høj grad ligger i en ordentlig holdning og en  

 ordentlig ledelse.
Inden for de herskende budgetrammer vil det givetvis  

 være muligt at forøge livskvaliteten på mange af vore  

 plejehjem betragteligt.
Opgaven for regeringen går derfor i høj  

 grad ud på at finde frem til instrumenter og metoder, som kan sikre  

 rekruttering af dygtige, engagerede og ældrevenlige  

 plejehjemsledere.
 Idet jeg i øvrigt vil henvise til forslagets  

 bemærkninger, anbefaler jeg forslaget til Tingets velvillige  

 behandling.
