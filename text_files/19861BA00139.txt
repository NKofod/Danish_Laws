Nr BSF 139 Forslag til folketingsbeslutning om radiotransmission af Folketingets  

 forhandlinger Fremsat af Poulsgaard (FP) Dohrmann (FP) Ove Jensen (FP) Pia Kjærsgaard  

 (FP) den 13. februar 1987 Folketinget pålægger ministeren for kulturelle anliggender at foranledige, at Danmarks Radio transmitterer samtlige forhandlinger fra Folketingssalen direkte.
BEMÆRKNINGER TIL FORSLAGET Efterhånden har vi jo en lang række regionale programmer og lokalradioer.
Det er kun et spørgsmål om tid, før man også via satellitter/ parabolantenner kan se de tv-kanaler, man ønsker, og det er lykkeligt, at denne udvikling har fundet sted.
Der bliver tit talt om politikerlede, og folk er meget utilfredse med, at man ser den tomme sal, når der transmitteres fra Folketinget.
Med den form, man har valgt at afvikle det politiske arbejde i Danmark under, vil det nok blive svært at få medlemmerne til at sidde i Folketingssalen under debatterne.
Det er efter forslagsstillernes mening heller ikke det væsentlige.
Det væsentlige må være, at vore arbejdsgivere, nemlig vælgerne, får mulighed for ucensureret at kunne høre, hvad de folkevalgte mener om de forskellige politiske spørgsmål, der behandles i Folketinget.
I dag er det sådan, at det er journalister ved radio og tv samt aviser, der bestemmer, hvor meget de vil informere om de enkelte partiers virksomhed på Christiansborg, og i de allerfleste tilfælde bliver det kun udpluk, der kommer ud i de politiske referater.
Forslagsstillerne er godt klar over, at man via abonnement på Folketingets forhandlinger kan læse alt, hvad der bliver sagt i salen.
Men der er to ting at sige hertil: for det første er det ikke helt billigt at abonnere på Folketingets forhandlinger, og for det andet vil det mange gange være stof af ældre dato, når det kommer ud til den enkelte abonnent.
Da de politiske partier har bevilget sig en stor del af skatteyderpengene til politisk reklame, ville det sådan set være at give vælgerne lidt igen for de tvangsudskrevne midler til de politiske partier, om man åbnede op for mulighederne for, at de medborgere, der ønsker det, kunne holde sig velinformeret om den politiske situation i Danmark ved at lytte til de debatter, de ønsker, hvor man uden journalistisk bearbejdning kunne få lidt at vide om, hvad partierne mente om dette eller hint.
Og her mener forslagsstillerne, at når vi er i den lykkelige situation med de mange programmuligheder, må det være rimeligt, at man stiller en kanal til rådighed for de lyttere, der ønsker at følge forhandlingerne herinde i Folketinget.
Selvfølgelig vil der være visse praktiske problemer forbundet hermed, men man kender jo i god tid starttidspunktet for forhandlingerne, og det skulle ikke være uovervindeligt at løse problemerne, for her er naturligvis tale om et af de landsdækkende programmer, som jo i pauserne kunne spille populær underholdningsmusik.
