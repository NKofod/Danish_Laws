Nr BSF 35 Folketingsbeslutning om beskatning af personer udstationeret i Danmark Fremsat af Karen Jespersen (S) Pia Gjellerup (S) Lykketoft (S) Stavad (S)  

 Mimi Jakobsen (CD) Bente Juncker (CD) den 8. februar 1991 Vedtaget ved anden (sidste) behandling den 30. maj 1991 Folketinget opfordrer regeringen til i det kommende folketingsår at fremsætte forslag til en lov om en lempelse af beskatningen for visse grupper af udenlandske personer, der midlertidigt er tilknyttet danske virksomheder eller institutioner.
 Lovforslaget skal udarbejdes efter følgende retningslinier:
 1) Ordningen skal vedrøre indkomst, der tjenes ved kontrakt på mindst 6 og  

 højst 36 måneder med en virksomhed eller institution her i landet, og som  

 medfører midlertidig flytning til Danmark.
 2) Ordningen bør søges udformet på en sådan måde, at det for forskere  

 bliver en betingelse for ordningens anvendelse, at der foreligger godkendelse  

 fra et forskningsråd eller en universitetsafdeling, og for andre  

 udstationerede, at de samlede lønomkostninger overstiger sædvanlige  

 lønomkostninger for en dansker i en tilsvarende stilling, og at den aftalte  

 løn inklusive udstationeringstillæg på årsbasis udgør mindst 500.000 kr.
3) Det bør tilstræbes, at ordningen udformes som en endelig beskatning på  

 30 pct. af bruttolønnen inkl. udstationeringstillæg m.v. i stedet for  

 beskatning efter almindelige regler.
Personer, der anvender disse særlige  

 regler om beskatning af bruttoløn, kan ikke også anvende dansk beskatnings  

 almindelige regler om fradrag, herunder om teknikerfradrag.
 4) Der skal kun være adgang for den enkelte person til at anvende  

 ordningen een gang, og der skal etableres et værn imod misbrug af ordningen i  

 form af emigration med efterfølgende udstationering i Danmark.
5) Hvis kontrakten forlænges med op til et år, er restperioden med  

 beskatning efter de almindelige regler.
Der fastsættes regler for eventuel  

 efterbeskatning i de tilfælde, hvor bopæl fastholdes længere tid end  

 udstationeringsperioden.
Kontraktændringer og jobskifte inden for  

 3-års-perioden bevirker ikke, at retten til beskatning af bruttoløn  

 bortfalder, hvis de øvrige kriterier fortsat er opfyldt.
 6) Ordningen skal udformes på en sådan måde, at den bliver så let at  

 administrere for virksomhederne, de udstationerede og skattemyndighederne som  

 overhovedet muligt.
 7) Ordningen skal have virkning for kontrakter, der indgås den 1. juni  

 1991 eller senere.
Ingen Oprindeligt fremsat forslag Folketinget opfordrer regeringen til at fremsætte forslag til en lov om lempeligere beskatning for visse grupper af udenlandske medarbejdere ansat i danske virksomheder og institutioner i op til 3 år til vedtagelse i folketingsåret 1990-91.
 Lovforslaget skal udarbejdes efter følgende retningslinjer:
 1) Lempelsen skal vedrøre personlig indkomst, der tjenes ved kontrakt på  

 mellem 6 og 36 måneder med en arbejdsgiver her i landet, og som medfører  

 midlertidig flytning til Danmark.
 2) Det skal være en betingelse for lempelsen, at virksomheden  

 sandsynliggør, at den samlede lønomkostning på grund af særlige  

 udstationeringstillæg m.v. væsentligt overstiger sædvanlige lønomkostninger  

 for en dansker i en tilsvarende stilling, samt at det ikke er muligt at løse  

 opgaven ved at ansætte dansk arbejdskraft.
 3) Virksomheden søger på den udstationeredes vegne om skattelempelse.  

 Denne gives i form af et fradrag i den personlige indkomst på 65 pct. af den  

 del af den fradragsberettigende indkomst, der overstiger 230.000 kr.  

 Personer, der anvender dette fradrag, kan ikke samtidig udnytte andre  

 ligningsmæssige fradrag eller få fradrag for negativ nettokapitalindkomst.
 4) Der skal ikke være adgang til fradrag, hvis den udstationerede er  

 tidligere dansk statsborger eller inden for de foregående 10 år har været  

 fuldt skattepligtig i Danmark.
Bemærkninger til forslaget Formålet med forslaget er at skitsere en ordning, hvorefter ikke bare  

 forskere - som foreslået i forslag til lov om tilskud til udenlandske  

 forskere med særlige opgaver i Danmark (L 22) - men også andre  

 nøglemedarbejdere, der udstationeres i Danmark i indtil 3 år kan få en  

 betydelig lempelse af den personlige skat her i landet.
Dette foreslås for at gøre dansk erhvervsliv og forskning mere  

 international og tilføre kvalifikationer, der ikke findes i den danske  

 arbejdsstyrke, og for at lette udenlandske investeringer, der i hurtigere  

 tempo kan tilføre højteknologi til landet.
Denne højere grad af  

 internationalisering må anses for påkrævet, hvis Danmark skal have det fulde  

 udbytte af det indre marked i Europa.
Forslaget retter sig mod en gruppe af udstationerede her til landet, der  

 typisk aflønnes efter regler, der sikrer dem en bestemt høj levestandard  

 efter skat.
Forslagets konsekvens er derfor ikke, at nogen i forvejen  

 højtlønnede opnår endnu større privatforbrug, men at erhvervslivet opnår  

 lavere omkostninger ved dispositioner, som Danmark har en samfundsøkonomisk  

 interesse i at virksomheden træffer.
 Tankegangen er, at vi gennem lavere beskatning af de særlige  

 nøglemedarbejdere kan få andel i viden og investeringer, som ellers går til  

 nogle af vore nabolande.
 Den skat, en udstationeret udlænding skal betale i Danmark, er af en række  

 grunde markant højere end i andre EF-lande.
I Danmark har vi enestående høje indkomstskatteprocenter, men til gengæld  

 stort set ingen arbejdsgiverafgifter.
I andre EF-lande er situationen  

 omvendt.
Men f.eks. i Tyskland fritages arbejdsgiveren for afgifter for en  

 udstationeret udlænding og kan derfor klare en bestemt løn efter skat med  

 væsentlig lavere lønomkostning end i Danmark.
 De høje danske indkomstskatteprocenter ses desuden på en helt anden  

 baggrund af fastboende end af folk, der er udstationeret i kortere perioder.
En fastboende dansker med høj løn vil tidligere og senere i sin tilværelse  

 trække på de omfattende offentlige gratisydelser og overførselsindkomster og  

 kan derfor betragte en stor del af skatten som en udligning af sin egen  

 livsindkomst.
Og han eller hun vil desuden i langt højere grad end en  

 korttidsudstationeret udlænding kunne planlægge at udnytte de store  

 fradragsmuligheder i det danske indkomstskattesystem.
 Derfor udformes det særlige fradrag for udstationerede som et  

 standardfradrag, der kan træde i stedet for ligningsmæssige fradrag,  

 renteudgifter m.v. efter de almindelige regler, mens udstationeringstillæg  

 til bl.a. bolig, transport, skole m.v. er skattepligtigt.
Man kan således ikke anvende forslaget om lempeligere beskatning af  

 udstationerede som bevis for, at det danske skattesystem for de højerelønnede  

 fastboende betyder dårligere vilkår end for tilsvarende grupper i andre  

 europæiske lande.
Intet tyder på, at dette er tilfældet.
Det er også en kendsgerning, at hverken lønomkostninger i almindelighed  

 eller erhvervsbeskatning er skræmmende høj og virker som barriere for  

 udenlandske investeringer i Danmark.
Tværtimod meldes der fra fremstøddet  

 over for amerikansk erhvervsliv for investeringer i Danmark om almindelig  

 tilfredshed med disse grundvilkår.
 Derimod er det meget ofte fremhævet, at specielt forholdene for  

 højtlønnede nøglemedarbejdere, der sendes hertil, virker som en bremse på  

 interessen for at udvikle aktiviteter i Danmark, fordi der som  

 tommelfingerregel skal betales 300.000 kr. for at udligne en skatteforskel på  

 100.000 kr.
 Virkningen er, at højtkvalificerede nøglemedarbejdere og forskere, der  

 arbejder kortere tid i Danmark, bliver væsentligt dyrere end i noget andet  

 land i EF.
Beregninger, der er udført ved bistand fra firmaer, der har medarbejdere i  

 flere europæiske lande, viser, at en amerikaner med en løn i USA på 100.000  

 dollars (ca. 600.000 kr.) her i landet vil koste ca. 1,5 mio. kr. incl.  

 udstationeringstillæg, skattekompensation m.v.
Den tilsvarende omkostning i  

 England, Tyskland, Belgien og Holland varierer mellem 0,9 mio. og 1,1 mio.  

 kr.
Resultatet er, at for få udenlandske forskere og medarbejdere  

 udstationeres i Danmark, og at der antagelig bliver færre udenlandske  

 investeringer.
Dvs. at f.eks.
Udenrigsministeriets indsats for at tiltrække  

 investeringer i højteknologi fra især Japan og USA modvirkes.
Det foreslåede fradrag vil ændre dette forhold.
Omkostningerne for en  

 amerikaner med f.eks. 600.000 kr. i årsindkomst hjemme bliver med forslaget  

 godt 1 mio. kr.
Det svarer nogenlunde til gennemsnittet for udstationerede  

 forskere og nøglepersoner i UK, Tyskland og Benelux.
En sådan ordning ville kunne kritiseres med rette, hvis den kan misbruges  

 til at presse dansk arbejdskraft ud.
Dette skulle modvirkes af de kriterier,  

 der er opstillet (f.eks. tidsbegrænsningerne). Desuden er det afgørende, at  

 det trods skattelempelsen fortsat vil være klart dyrere at ansætte en  

 udenlandsk medarbejder end en dansker i den tilsvarende stilling.
Afgrænsning Afgrænsningen af den berørte personkreds kunne ske gennem beskrivelse af  

 særlige kvalifikationer, der ikke er til stede på det danske arbejdsmarked  

 eller gennem beskrivelse af særlige funktioner, eventuelt ved høring af en  

 arbejdsmarkedsmyndighed.
Dette er dog vanskeligt f.eks. i forhold til et  

 dansk moderselskabs ønske om, at en medarbejder i et udenlandsk datterselskab  

 i en periode arbejder i en eller flere funktioner i moderselskabet.  

 Tilsvarende er det vanskeligt i forhold til et udenlandsk moderselskabs ønske  

 om at oprette en ny aktivitet i Danmark.
 Det foreslås dog i princippet at fastholde dette krav til skattelempelsen,  

 men kombinere det med et krav om, at virksomheden skal kunne sandsynliggøre,  

 at den samlede løn- og udstationeringsomkostning, selv under forudsætning af  

 skattelempelsen for en udenlandsk medarbejder, ikke er lavere end for  

 personer med tilsvarende placering, uddannelse og anciennitet på det danske  

 arbejdsmarked.
Administration Det forudsættes, at den ansættende virksomhed eller institution ansøger  

 hos den kommunale skattemyndighed om fradraget for den udstationerede  

 lønmodtager.
Ansøgningen vedlægges kontrakt og opgørelse af de samlede  

 lønomkostninger for arbejdsgiveren.
 Herudover vedlægges erklæringer om, at de tilsvarende kvalifikationer ikke  

 findes på det danske arbejdsmarked, og at lønomkostningen ved den  

 udstationerede udlænding er højere end for en dansker med tilsvarende  

 placering, uddannelse og anciennitet.
 Når det drejer sig om de videregående uddannelser m.v., skal ansættelsen  

 godkendes af forskningsråd, fakultetsråd eller lignende organ.
Provenu Ordningen vil kun give et uhyre begrænset og kortfristet provenutab.
I  

 øjeblikket er kun meget få af de omhandlede udlændinge udstationeret til  

 Danmark.
Ordningen vil tiltrække yderligere udstationeringer, der vil give  

 stigning i både indkomstskat og moms.
Dertil kommer, at ordningen vil skabe  

 ekstra aktiviteter i Danmark, som vil virke stimulerende på den almindelige  

 aktivitet og beskæftigelse.
Nettoeffekten vil derfor være et forøget provenu  

 på længere sigt, selv om størrelsen er vanskelig at vurdere.
 Ved vurderingen af forslaget skal tages i betragtning, at det forudsættes  

 at erstatte forslag til lov om tilskud til udenlandske forskere med særlige  

 opgaver i Danmark (L 22) fremsat af undervisnings- og forskningsministeren.
Ikrafttræden Loven bør træde i kraft snarest muligt og omfatte personer, der efter  

 ikrafttrædelsestidspunktet flytter til Danmark.
Loven bør specielt i lyset af  

 de praktiske erfaringer med afgrænsningen af målgruppen tages op til revision  

 efter 3 år.
