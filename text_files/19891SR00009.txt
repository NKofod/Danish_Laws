Nr BR 9 Beretning vedrørende tilsynets virksomhed i folketingsåret 1989-90   

 Nr 9 1989-90, 1. samling Afgivet: 19900920 I.
Indledning:
 Tilsynet har i løbet af folketingsåret 1989-90 afholdt 13 møder og aflagt  

 tre besøg på institutioner, hvor der er anbragt personer, som er  

 administrativt frihedsberøvede.
Tilsynet har behandlet en række sager, som enten er rejst på tilsynets  

 eget initiativ eller ved modtagelse af henvendelser.
Sagerne strækker sig  

 lige fra henvendelser, som tilsynet ikke har fundet hører under tilsynets  

 arbejdsområde, til mindre undersøgelser, som er startet på tilsynets eget  

 initiativ, og til besøg på psykiatriske hospitaler m.v.
I folketingsåret  

 1989-90 er nye 24 sager taget op.
Hertil kommer 13 uafsluttede sager fra  

 folketingsåret 1988-89.
II.
Den nye psykiatrilov:
 Lov om frihedsberøvelse og anden tvang i psykiatrien (psykiatriloven)  

 trådte i kraft den 1. oktober 1989 og afløste sindssygeloven fra 1938.
 Psykiatriloven bygger på det grundsynspunkt, at anvendelse af tvang i  

 forbindelse med indlæggelse, ophold og behandling på psykiatrisk afdeling  

 skal forebygges og undgås i det omfang, det af hensyn til patientens eget  

 eller andres liv og helbred overhovedet er muligt, men at tvang på den anden  

 side ikke helt kan undværes på dette område.
Med psykiatriloven blev de psykiatriske patienters retssikkerhed forbedret  

 med introducering af nye institutioner som patientklagenævn, patientrådgivere  

 og patientråd.
Tilsynet har beskæftiget sig med en række spørgsmål vedrørende  

 disse institutioner.
a.
Klagevejledning Justitsministeriet fastsatte ved udstedelsen af bekendtgørelse nr. 614 af  

 20. september 1989 om underretning og klagevejledning til patienter i  

 forbindelse med anvendelse af tvang i psykiatrien nærmere regler om den  

 klagevejledning, der skal gives til patienten ved enhver anvendelse af tvang.  

 Muligheden for at rette henvendelse til tilsynet er ikke nævnt i  

 bekendtgørelsen.
Efter Justitsministeriets opfattelse skal den pligtmæssige klagevejledning  

 indeholde oplysning om det ordinære klagesystem.
Patienten skal orienteres  

 om, hvilken klageinstans der i henhold til psykiatrilovens bestemmelser har  

 umiddelbar beslutningsmyndighed vedrørende klager over indgreb.
Tilsynet  

 anses ikke for et sådant klageorgan.
Justitsministeriet har henvist til, at  

 klagevejledningen i bekendtgørelsen omfatter alle former for tvangsindgreb,  

 der er reguleret i psykiatriloven, herunder også anvendelse af tvang, der  

 ikke har karakter af en frihedsberøvelse som nævnt i grundlovens § 71, stk.  

 6, jf. stk. 7.
Justitsministeriet er i færd med at udarbejde en informationspjece, der i  

 let tilgængelig form vil orientere om reglerne i psykiatriloven, herunder  

 navnlig om klagemulighederne og andre retsgarantier.
I pjecen vil  

 patienternes mulighed for at rette henvendelse til tilsynet blive nævnt.  

 Pjecen vil blive udsendt til de psykiatriske afdelinger, således at den kan  

 indgå som et led i orienteringen af patienterne om deres retsstilling.
På baggrund af Justitsministeriets tilkendegivelser konstaterede tilsynet,  

 at tilsynet ikke vil blive medtaget i bekendtgørelse nr. 614 om  

 klagevejledning.
På den baggrund henstillede tilsynet den 23. januar 1990, at  

 der snarest udstedes et cirkulære med en generel vejledning på området, og at  

 muligheden for at rette henvendelse til tilsynet samt tilsynets funktioner  

 bliver omtalt deri.
Tilsynet fandt det væsentligt, at offentligheden og de  

 institutioner og det personale, der behandler de pågældende patienter, er  

 bekendt med grundlovens bestemmelser og tilsynets funktioner.
Tilsynet  

 henstillede endvidere, at der samtidig udarbejdes en brochure i let  

 tilgængelig form, der specielt henvender sig til de psykiatriske patienter og  

 deres pårørende.
 Tilsynet afventer Justitsministeriets udkast.
b.
Tilsynets arbejdsopgaver i relation til de psykiatriske  

 patientklagenævn I henhold til psykiatriloven er der i hvert statsamt samt i Københavns  

 Kommune oprettet psykiatriske patienklagenævn.
Patientklagenævnene behandler  

 klager over tvangsbehandling, tvangsfiksering, anvendelse af fysisk magt og  

 beskyttelsesfiksering på de psykiatriske afdelinger.
Patientklagenævnene har  

 dermed kompetence til at behandle en type af sager, som også kan behandles af  

 tilsynet.
De psykiatriske patientklagenævns afgørelser kan påklages til  

 Sundhedsvæsenets Patientklagenævn.
Tilsynet har foreløbig besluttet, at konkrete sager, der åbenlyst hører  

 under patientklagenævnenes kompetence, skal henvises dertil, og at disse  

 sager almindeligvis ikke vil blive behandlet af tilsynet.
Tilsynet ønsker  

 endvidere ikke at fungere som egentlig ankeinstans for Sundhedsvæsenets  

 Patientklagenævn.
c.
Københavns Statsamts psykiatriske patientklagenævns manglende  

 funktion Tilsynet blev i februar 1990 bekendt med, at de lægelige medlemmer af  

 Københavns Statsamts psykiatriske patientklagenævn ikke mødte i  

 patientklagenævnet, hvorfor nævnet ikke siden midten af januar 1990 havde  

 kunnet udføre de opgaver, som det i henhold til lovgivningen er forpligtet  

 til.
 Af § 32, stk. 3, i psykiatriloven fremgår, at klager over beslutning om  

 tvangsbehandling har opsættende virkning, medmindre omgående gennemførelse af  

 behandlingen er nødvendig for ikke at udsætte patienterne for væsentlig fare.  

 Denne bestemmelse var i praksis uden betydning, når patientklagenævnet ikke  

 fungerede, og det stillede såvel det behandlende personale som patienter i en  

 retsmæssigt usikker situation.
 Tilsynet bad justitsministeren om at blive orienteret om, hvordan  

 ministeren sikrede, at patienterne i det pågældende område fik behandlet  

 deres klager.
 Tilsynet fik herefter oplyst, at Justitsministeriet havde anmodet  

 Københavns Statsamt om en udtalelse.
Tilsynet afgav på den baggrund en beretning den 8. marts 1990. Tilsynet  

 fandt det i beretningen stærkt kritisabelt, at patienter i Københavns  

 Statsamt ikke kunne få behandlet klagemål over tvangsbehandling og  

 tvangsfiksering.
Tilsynet henstillede til justitsministeren om straks at  

 sikre, at klagesager kunne blive behandlet.
Sagen blev herefter taget op i Retsudvalget.
Efter kontakter mellem  

 Retsudvalget og justitsministeeren, hvor forholdsregler over for  

 patientklagenævns manglende funktioner blev drøftet, fandt den konkrete sag  

 en løsning, og Københavns Statsamts Patientklagenævn genoptog arbejdet ultimo  

 april.
 Tilsynet finder det beklageligt, at der henløb ca. 3 måneder, før de  

 psykiatriske patienter blev sikret deres retsmæssige ankemulighed.
d.
Patientrådgiverordningen Med psykiatriloven blev den eksisterende tilsynsværgeordning afløst af en  

 ordning med lønnede patientrådgivere.
Ved tvangsindlæggelse,  

 tvangstilbageholdelse og tvangsbehandling skal der obligatorisk ske  

 patientrådgiverbeskikkelse.
I tilfælde af tvangsfiksering, magtanvendelse og  

 beskyttelsesfiksering skal der beskikkes patientrådgiver, hvis patienten  

 fremsætter begæring herom.
Beskikkelser sker i det enkelte tilfælde ved, at  

 den vagthavende sygeplejerske underretter en patientrådgiver om  

 tvangsindgrebet og den heraf følgende beskikkelse.
Information og uddannelse af patientrådgivere Justitsministeriet oplyste umiddelbart efter psykiatrilovens  

 ikrafttrædelse, at en række statsamter i samarbejde med bl.a. de stedlige  

 psykiatriske sygehuse og afdelinger havde afholdt eller snarest muligt ville  

 afholde introduktionsmøder og vejledningskurser for de antagne  

 patientrådgivere.
Justitsministeriet oplyste endvidere, at materiale  

 vedrørende loven med tilknyttede forskrifter blev uddelt til  

 patientrådgiverne.
På baggrund af Justitsministeriets svar henstillede tilsynet at  

 informationen af patientrådgiverne ikke alene skete i form af udlevering af  

 administrative forskrifter og andet skriftligt materiale, og at  

 introduktionsmøder generelt burde afholdes.
Justitsministeriet blev opfordret  

 til at tage initiativ til afholdelse af sådanne møder.
Tilsynet fandt  

 endvidere, at patientorganisationer og de lokale patientråd burde inddrages i  

 vejledningen af patientrådgiverne.
Justitsministeriet har senere oplyst, at statsamterne har afholdt  

 introduktonskurser for patientrådgivere, ligesom der i en række statsamter  

 efterfølgende har været afholdt kurser for patientrådgivere.  

 Justitsministeriet har endvidere rettet henvendelser til Foreningen af  

 Statsamtmænd med henblik på at få belyst, om der er behov for yderligere  

 kursusvirksomhed i relation til patientrådgivere.
Justitsministeriet vil i  

 givet fald være indstillet på at medvirke ved gennemførelsen af en sådan  

 yderligere undervisning.
Patientrådgivernes habilitet Justitsministeriet har med henvisning til § 1, stk. 4, i bekendtgørelse  

 nr. 615 af 20. september 1989 om patientrådgivere oplyst, at personer, der er  

 ansat på psykiatrisk sygehus eller afdeling, ikke må antages som  

 patientrådgivere med virke for patienter på det samme sygehus eller afdeling.  

 Det samme gælder for personer, der i øvrigt har med driften eller  

 administrationen af det pågældende psykiatriske sygehus eller afdeling at  

 gøre.
Det udelukker ikke, at visse ansatte i amtskommunen kan varetage  

 hvervet som patientrådgiver.
Justitsministeriet oplyste, at der forekommer  

 tilfælde, hvor ansatte i amtskommuner, f.eks. gymnasielærere og  

 socialpædagoger, er antaget som patientrådgivere.
Tilsynet tog til efterretning, at visse ansatte i amtskommunerne, f.eks.  

 gymnasielærere, kan antages som patientrådgivere.
Tilsynet opfattede  

 Justitsministeriets svar således, at ansatte i amternes sygehusforvaltning  

 ikke kan antages som patientrådgivere i samme amt.
Patientrådgivernes vederlag De beskikkede patientrådgiveres vederlag skal ifølge bekendtgørelse nr.  

 615 af 20. september 1989 om patientrådgivere ud over honorarer dække kørsel,  

 telefon og andre udgifter.
Tilsynet har fået en henvendelse fra en  

 patientrådgiver, der er af den opfattelse, at der er tale om en udgift ved at  

 påtage sig hvervet som patientrådgiver.
Den pågældende patientrådgiver bor  

 ca. 50 km fra pågældende psykiatriske hospital og er blevet honoreret med 400  

 kr. for en 7 dages periode.
Beløbet er skattepligtigt.
 Med henvisning til at patientrådgivernes funktion er en del af de  

 administrativt frihedsberøvedes retsgaranti, hvorfor tilsynet er særlig  

 opmærksom på denne funktion og betingelserne for dens udøvelse, har tilsynet  

 7. februar 1990 anmodet om justitsministerens kommentarer til sagen.
 Tilsynet har i den forbindelse endvidere henvist til, at det er svært at  

 få beskikket patientrådgivere til de grønlændere, der er indlagt på det  

 psykiatriske hospital i Vordingborg, da de patientrådgivere, der kan tale  

 grønlandsk, bor i København og med det nuværende honorar vil sætte penge til  

 ved beskikkelse.
 Tilsynet afventer Justitsministeriets svar.
e.
Fast vagt ved bæltefiksering Af en artikel i Politiken i marts 1990 om det psykiatriske hospital  

 Nordvang i Glostrup fremgik det bl.a., at patienter blev »ulovligt  

 fastspændt«.
Tilsynet rettede på den baggrund henvendelse til Københavns Amt, som bl.a.  

 oplyste, at det ikke fuldt ud havde været muligt inden for de eksisterende  

 rammer at imødekomme kravene i den nye psykiatrilov om fast vagt ved  

 bæltefiksering af patienter.
Antallet af bæltefikseringer, hvor sygehuset af  

 ressourcemæssige grunde ikke har kunnet stille fast vagt, udgjorde 145 i  

 perioden oktober 1989-januar 1990.
 Tilsynet fandt efter modtagelsen af Københavns Amts orientering, at  

 problemerne vedrørende § 16 i psykiatriloven, hvorefter patienter, der er  

 tvangsfikseret med bælte, skal have fast vagt, burde undersøges nærmere.  

 Tilsynet rettede derfor den 29. maj 1990 enslydende henvendelser til landets  

 amtskommuner og Københavns og Frederiksberg Kommuner samt Rigshospitalet og  

 anmodede om, at en række spørgsmål vedrørende vagt ved bæltefikseringer blev  

 besvaret.
De indkomne svar er sammenskrevet i et foreløbigt notat af 23. august  

 1990. Notatet blev forelagt på tilsynets møde den 28. august.
Tilsynet  

 øsnkede ikke at tage stilling til notatet under henvisning til, at  

 Folketingets ombudsmand havde modtaget en henvendelse fra Sindslidendes Vel  

 vedrørende forholdene på Amtssygehuset Nordvang.
 Når ombudsmandens afgørelse vedrørende det videre forløb foreligger, vil  

 sagen blive forelagt tilsynet på ny.
f.
Politiets medvirken ved tvangsindlæggelser I forbindelse med en sag om behandlingen af en tvangsindlagt mindreårig  

 blev tilsynet opmærksom på, at de medvirkende betjente ved tvangsindlæggelsen  

 var i uniform og ankom til stedet i patruljebil påmalet »Politi«.  

 Det var tilsynets opfattelse, at disse forhold kunne have været medvirkende  

 til, at den mindreårige patient fysisk modsatte sig indlæggelsen, som derved  

 blev forholdsvis dramatisk.
Tilsynet fandt anledning til at henstille, at politiet ved fremtidige  

 tvangsindlæggelser er opmærksom på indholdet af § 12 i Justitsministeriets  

 bekendtgørelse nr. 613 af 20. september 1989 om fremgangsmåde ved  

 gennemførelse af tvangsindlæggelse.
Bekendtgørelsen trådte i kraft den 1.  

 oktober 1989 og dermed efter den omhandlede tvangsindlæggelse.
 Den omtalte bestemmelse har følgende ordlyd:
»Tvangsindlæggelsen skal gennemføres så skånsomt og diskret som  

 muligt, således at der ikke forvoldes unødig krænkelse eller ulempe, jf.  

 lovens § 4, stk. 3. De medvirkende polititjenestemænd skal så vidt muligt  

 være civilklædt.
Befordres patienten i et af politiets køretøjer, skal dette  

 så vidt muligt ske i et civilt tjenestekøretøj.« g.
Tvangsprotokoller Tilsynet anmodede i januar 1989 Sundhedsministeriet om, at der ved  

 henvendelse til sygehusmyndighederne blev fremskaffet oplysninger om  

 afdelingernes tilførsler til tvangsprotokollerne i årene 1987 og 1988 med  

 hensyn til brug af tvangsmidler og beskyttelsesforanstaltninger, jf.  

 Sundhedsstyrelsens cirkulære af 28. juni 1985.
 I december 1989 fremsendte ministeriet Sundhedsstyrelsens oversigt over  

 antal anvendte tvangsmidler og beskyttelsesforanstaltninger på psykiatriske  

 afdelinger i 1987 og 1988 samt det fra de enkelte embedslægeinstitutioner  

 fremsendte materiale.
Tilsynet tog oplysningerne til efterretning.
Tilsynet fandt, at materialet  

 ikke længere havde umiddelbar aktualitet, navnlig når psykiatrilovens  

 ikrafttræden i efteråret 1989 blev taget i betragtning.
Det omfattende  

 materiale vil dog fortsat kunne tjene som baggrund for vurderinger af de  

 nuværende forhold på de psykiatriske afdelinger.
 Tilsynet har endnu ikke behandlet sagen vedrørende den nye psykiatrilovs  

 bestemmelser om anvendelse af tvangsprotokoller m.v.
III.
Tilsynsbesøg:
Tilsynet har i løbet af foråret 1990 aflagt besøg på tre institutioner:  

 Psykiatrihospitalet i Dianalund, Institutionen Nøddebakken i Skibby, hvor der  

 bl.a. er anbragt unge til pædagogisk/psykologisk observation, og  

 Amtssygehuset Fjorden i Roskilde.
Tilsynet har udarbejdet referater fra  

 besøgene og har i alle tre tilfælde afgivet udtalelse.
a.
Psykiatrihospitalet i Dianalund Psykiatrihospitalet er et amtsligt almenpsykiatrisk hospital, som hører  

 sammen med Kolonien Filadelfia i Dianalund med hensyn til administration og  

 sygeplejeledelse.
Med hensyn til akut psykiatri og gerontopsykiatri betjener  

 Psykiatrihospitalet i Dianalund hele den sydlige del af Vestsjællands Amt,  

 hvor der er et befolkningsgrundlag på ca. 150.000.
Tilsynet fandt efter besøget, at den lukkede afdeling og den  

 gerontopsykiatriske afdeling, som besøget omfattede, opfyldte psykiatrilovens  

 krav om god sygehusstandard.
Afdelingerne er ombyggede, og tilsynet fandt det  

 opløftende at se gamle bygninger anvendt, så de fremtræder som nye.
 Tilsynet fandt det utilfredsstillende, at der efter afsluttet behandling  

 af patienterne på gerontopsykiatrisk afdeling er ventetid på flere måneder  

 for anbringelse på plejehjem i hjemkommunerne.
 Tilsynet vil undersøge denne problemstilling nærmere.
b.
Amtssygehuset Fjorden Tilsynets besøg fandt sted på baggrund af, at der har været  

 overbelægninger på Amtssygehuset Fjorden.
Patienter var henvist til at sove i  

 fællesrum og i enkelte tilfælde på madrasser på gulvet.
Tilsynets medlemmer påpegede i forbindelse med besøget en række problemer  

 ved forholdene på de lukkede afdelinger på Amtssygehuset Fjorden.
Der blev  

 særlig påpeget problemer omkring overbelægningen, de manglende  

 beskæftigelsesmuligheder, de triste lokaler og patienternes manglende  

 muligheder for privatliv samt problemerne med personalerekruttering.
Tilsynet henstillede efter besøget stærkt til Roskilde Amt at prioritere  

 ressourcetildelingen til de hårdest belastede afdelinger, således at  

 overbelægning kunne undgås.
Tilsynet anmodede endvidere Roskilde Amt om en  

 orientering om, hvilke initiativer amtet agtede at foretage.
På baggrund af Roskilde Amts orientering noterede tilsynet sig, at en  

 igangværende ombygning af Fjordens bygninger vil bidrage til en væsentlig  

 forbedring af forholdene.
Det er hensigten tidligst muligt at forbedre  

 forholdene for specielt patienterne på de hårdest belastede afsnit.
Tilsynet  

 noterede sig endvidere med tilfredshed, at moderniseringen af Poppelhus,  

 hvorved hovedparten af patienterne på de lukkede afsnit placeres i  

 moderniserede omgivelser, forventes afsluttet i marts 1991.
c.
Nøddebakken (Sølager) Sølager består af en række individuelle institutioner, herunder de  

 sikrede afdelinger Nøddebakken og Spidsen, hvor der sker anbringelse af  

 15-17-årige børn og unge.
Beslutning om anbringelse i en sikret afdeling  

 træffes af de sociale udvalg i kommunerne og godkendes af amtsrådene.
På  

 tidspunktet for tilsynets besøg på Nøddebakken var kun 2 anbragt efter  

 administrativ beslutning, mens anbringelsen for de resterende 8 var en  

 erstatning for varetægtsfængsling.
Alle var drenge.
De unge, der er  

 administrativt anbragt, bliver som regel på afdelingen i ca. 2 måneder, hvor  

 der foregår en pædagogisk/psykologisk observation og bliver truffet  

 beslutning om den fremtidige anbringelse.
Tilsynet blev under besøget opmærksom på vanskelighederne ved at finde  

 egnede anbringelsespladser for unge, når de udskrives efter afslutningen af  

 den pædagogisk/psykologiske observation.
Det kunne skabe en opfattelse af, at  

 det arbejde, der udføres på Nøddebakken, er irrelevant og formålsløst.  

 Tilsynet anmodede den 10. maj 1990 Socialministeriet om at indhente en  

 redegørelse fra Socialstyrelsen vedrørende denne problemstilling.
Tilsynet fandt endvidere, at udviklingen i antallet af administrativt  

 frihedsberøvede unge er markant.
Tilsynet anmodede ligeledes den 10. maj 1990  

 Socialministeriet om en redegørelse for denne udvikling og for, hvilke  

 initiativer der overvejes på området.
 Tilsynet afventer Socialministeriets redegørelser.
IV.
Andre sager a.
Senildemente De almindelige plejehjem har meget svært ved at klare de meget  

 plejekrævende senildemente gamle.
En del plejehjem henviser denne  

 persongruppe til psykiatriske afdelinger, hvor de ofte ender på lukkede  

 afdelinger til stor skade for de øvrige patienter.
Andre plejehjem søger med  

 forskellige midler at klare plejen af denne gruppe, eventuelt ved anvendelse  

 af beskyttelsesfiksering elller surrogat herfor.
Et væsentligt led i plejen  

 af senildement-gruppen er aktivisering af den plejekrævende og bevidstheden  

 om, at enhver fiksering eller mangel på aktivisering kan være med til at  

 forringe den senildementes tilstand.
En anden problematik er  

 medicingivningen.
Det kan næppe udelukkes, at en del medicingivning til  

 senildemente sker uden accept eller imod den enkeltes ønske.
Der er efter tilsynets opfattelse behov for et regelsæt, som fastsætter  

 muligheden for anvendelse af beskyttelsesfiksering, samt i hvilken  

 udstrækning der kan gives medicin uden samtykke på et plejehjem.
Det bør i  

 samme regelsæt fastslås, at beskyttelsesfiksering og medicin aldrig må træde  

 i stedet for aktivitetstilbud eller anvendes som passivitetsmiddel.
Vedrørende senildementes situation og anvendelse af beskyttelsesfiksering  

 er en lukket konference under overvejelsee med henblik på at foreslå  

 forskellige løsningsmodeller.
Konferencen vil blive planlagt af tilsynet i  

 samarbejde med Socialstyrelsen.
 Et udvalg i Det Danske Center for Menneskerettigheder vedrørende  

 senildementes situation vil i løbet af september 1990 afgive en rapport om  

 spørgsmålet.
b.
Registrering af magtanvendelse inden for Socialministeriets område Med hjemmel i bistandslovens § 14, stk. 5, har socialministeren fastsat  

 nærmere regler om betingelserne for anvendelse af sikrede og lukkede  

 afdelinger, isolation, fiksering m.v. i institutioner beregnet til døgnophold  

 for voksne med vidtgående fysiske eller psykiske handicap.
Reglerne er  

 nærmere fastsat i Socialministeriets bekendtgørelse nr. 468 af 21. december  

 1979 om magtanvendelse m.v. i institutioner for voksne med vidtgående fysiske  

 eller psykiske handicap.
Magtanvendelsesbekendtgørelsen gælder i  

 institutioner drevet i henhold til bistandslvoens § 112, stk. 1 og 2  

 (boinstitutioner for voksne og særlige plejehjem).
Det er Socialstyrelsens opfattelse, at amtskommunernes tilsyn med §  

 112-institutionerne har fungeret godt.
Der skønnes ikke fortsat at være  

 grundlag for særlige initiativer fra Socialstyrelsen i forhold til  

 amtskommunernes indsats.
Socialministeriet har derfor afskaffet  

 indberetninger af skematilførsler fra amtskommunerne til Socialstyrelsen.  

 Ændringen af indberetningsreglerne, som sker som led i en  

 afbureaukratisering, sker i erkendelse af, at den positive udvikling i  

 retning af stadig aftagende magtanvendelse ikke længere nødvendiggør en  

 central statslig myndigheds gennemgang og dermed overtilsyn med  

 amtskommunerne. Ændring af Socialministeriets bekendtgørelse nr. 568 vedrører  

 alene amtskommunens indberetning til Socialstyrelsen.
Indberetningen til  

 amtskommunen skal bestå.
Amtsrådet har som politisk ansvarlig myndighed  

 opgaven at følge op på eventuelle magtanvendelsesepisoder.
 Det er tilsynets opfattelse, at ophør af indberetningerne til  

 Socialstyrelsen ikke ændrer ved Socialministeriets overordnede ansvar for  

 forsorgens udøvelse.
Tilsynet vil i det kommende folketingsår undersøge magtanvendelsen på §  

 112-institutionerne nærmere, herunder hvilke konsekvenser ændringen af  

 indberetningsreglerne får.
Tilsynet er i den forbindelse opmærksom på, at  

 Socialministeriets bekendtgørelse undtager beskyttelsesfiksering fra  

 indberetning, mens det i henhold til psykiatriloven er  

 lægeordinationspligtigt og skal tilføres tvangsprotokollen.
Det kan have  

 praktisk betydning, at der på institioner finder anvendelse af  

 beskyttelsesfiksering sted uden lægelig eller pædagogisk kontrol.
Tilsynet planlægger for tiden et besøg på Københavns Amtskommunes  

 plejehjem Vangedehuse.
Besøget vil omfatte F-huset, som er et plejehjem for  

 voksne med vidtgående fysiske eller psykiske handicap (jf. bistandslovens §  

 112). Tilsynet vil i forbindelse med besøget, der forventes at finde sted i  

 oktober 1990, også forsøge at få belyst problematikken vedrørende  

 magtanvendelse på denne type institutioner.
c.
Embedslægeinstitutionernes tilsyn på det psykiatriske område Landsforeningen Sindslidendes Vel - SIND - rettede den 22. maj 1989  

 henvendelse til bl.a.
Folketingets formand angående beretningen vedrørende de  

 københavnske lukkede psykatriske afdelinger afgivet af § 71-tilsynet den 15.  

 februar 1989. Folketingets formand oversendte henvendelsen til tilsynet.
 SIND ønskede i henvendelsen af 22. maj 1989 bl.a. oplyst, i hvilket omfang  

 embedslægeinstitutionerne fører tilsyn med de lukkede psykiatriske afdelinger  

 i København.
Baggrunden for tilsynets beretning var, at tilsynet i december 1987 skrev  

 til Stadslægen i København og bad om en redegørelse om forholdene på de  

 lukkede psykiatriske afdelinger i Københavns Kommune.
Stadslægen oversendte  

 sagen til Sundhedsstyrelsen.
 Tilsynet konstaterede efter brevveksling med Sundhedsstyrelsen, at  

 tilsynet selv måtte skaffe sig svar på sine spørgsmål om forholdene på de  

 lukkede psykiatriske afdelinger i København.
Sundhedsministeriet oplyste på forespørgsel fra tilsynet om  

 embedslægeinstitutionernes tilsyn på det psykiatriske område, at  

 embedslægeinstitutionerne på vegne af - eller i samarbejde med -  

 Sundhedsstyrelsen varetager tilsynet med den sundhedsfaglige virksomhed inden  

 for sundhedsvæsenet - herunder det psykiatriske hospitalsvæsen.  

 Embedslægeinstitutionerne skal følge sundhedsforholdene i amtsrådskredsene,  

 påse, at sundhedslovgivningen overholdes, henlede myndighedernes opmærksomhed  

 på mangler ved de sundhedsmæssige foranstaltninger og fremkomme med forslag  

 til forbedringer.
Det tilsyn, der udøves af  

 embedslægeinstitutionerne/stadslægeembedet (efter anmodning eller på  

 institutionernes eget initiativ), sker således såvel med henblik på vurdering  

 af konkrete forhold inden for det psykiatriske hospitalsvæsen som med henblik  

 på vurdering af de generelle sundhedsforhold på området.
Om Stadslægens og Sundhedsstyrelsens forpligtelse til at foretage en  

 undersøgelse af forholdene på de lukkede psykiatriske afdelinger i Københavns  

 Kommune oplyste Sundhedsministeriet, at der ikke i lovgivningen er fastsat  

 nogen sådan forpligtelse for Stadslægen i København eller Sundhedsstyrelsen  

 til netop at foretage den pågældende undersøgelse, ligesom der ikke af  

 sundhedsministeren er givet noget pålæg om at foretage foranstaltninger som  

 nævnt af tilsynet.
Efter Sundhedsministeriets opfattelse har Stadslægen i  

 København og Sundhedsstyrelsen således ikke været forpligtet til at udføre  

 den af tilsynet udbedte undersøgelse, uagtet de pågældende myndigheder har en  

 almindelig tilsynsforpligtelse vedrørende forholdene på de psykiatriske  

 afdelinger m.fl.
 Det er tilsynets opfattelse, at behandlingsforhold og overbelægning kommer  

 ind under begrebet sundhedsmæssige foranstaltninger, og at  

 embedslægeinstitutionernes tilsynsforpligtelse også omfatter disse forhold.
Med hensyn til spørgsmålet, om tilsynet har krav på at få  

 redegørelser/orientering fra embedslægeinstitutionerne, er det tilsynets  

 opfattelse, at tilsynet har krav på at få embedslægernes/Stadslægens  

 vurdering af forholdene på nærmere angivne lukkede psykiatriske afdelinger.
I  

 det mindste har tilsynet krav på at få oplyst, at vedkommende - f.eks. af  

 ressourcemæssige årsager - kun har mulighed for at følge sundhedsforholdene  

 på nærmere beskreven måde.
 Tilsynet fandt det beklageligt, at det ikke i forbindelse med beretningen  

 vedrørende de københavnske lukkede psykiatriske afdelinger var muligt at få  

 aktuelle oplysninger fra Stadslægen eller Sundhedsstyrelsen.
 Tilsynet har meddelt Sundhedsministeriet disse betragtninger, men tilsynet  

 fandt imidlertid på baggrund af sagens tidsmæssige udstrækning ikke anledning  

 til at foretage videre i sagen.
 Tilsynet vil senere tage spørgsmålet om embedslægeinstitutionernes tilsyn  

 med forholdene på lukkede psykiatriske afdelilnger op til nærmere behandling.
d.
Identifikation af personale på lukkede psykiatriske afdelinger I forbindelse med besøg på psykiatriske hospitalers lukkede afdelinger  

 blev tilsynet i 1989 opmærksom på vanskelighederne for besøgende ved at  

 identificere det beskæftigede faglige personale, der ikke bærer uniform.
Sundhedsstyrelsen oplyste bl.a., at man som led i behandlingen på  

 forskellig måde har forsøgt at mindske hospitalspræget i de psykiatriske  

 afdelinger, herunder også gennem ændringer i personalets påklædning.
Man har  

 været opmærksom på, at der derved kan opstå vanskeligheder for besøgende med  

 at identificere personalet, og forsøgt at afhjælpe dette ved, at personalet  

 eksempelvis bærer navneskilte.
Sundhedsstyrelsen fandt, at personalet bør  

 kunne identificeres af såvel patienter som af besøgende.
 Tilsynet rettede herefter henvendelse til sygehuskommunerne for at få  

 oplyst, hvilke regler og praksis der gælder vedrørende unformering m.v. på de  

 psykiatriske hospitalsafdelinger.
 På baggrund af tilbagemeldingerne noterede tilsynet sig, at de  

 psykiatriske hospitalsenheder var opmærksomme på problemstillingen, og at det  

 - i det omfang der ikke anvendes uniform - som hovedregel på anden måde er  

 muligt at identificere personalet eksempelvis med navneskilte, opslagstavler  

 på afdelingerne med navne og fotos af de ansatte eller lignende.
 Tilsynet understregede vigtigheden af, at det umiddelbart er muligt for  

 besøgende på lukkede psykiatriske afdelinger at identificere personalet.  

 Tilsynet fandt det positivt, at anvendelsen af uniform er så begrænset, som  

 tilfældet er, og at de enkelte afdelinger efter de givne omstændigheder har  

 løst identifikationsproblemet lokalt.
e.
Nye social- og sundhedsuddannelser Den 28. december 1989 fremsatte undervisnings- og forskningsministeren  

 forslag til lov om grundlæggende social- og sundhedsuddannelse inden forr  

 bistands-, pleje- og omsorgsområdet m.v.
 Lovforslaget indebærer, at uddannelserne til hjemmehjælper, plejer,  

 beskæftigelsesvejleder og plejehjemsassistent afskaffes og erstattes af  

 trinvis opbyggede uddannelser bestående af en 1-årig grunduddannelse til  

 social- og sundhedshjælper og en overbygningsuddannelse på 11/2 år til  

 social- og sundhedsassistent.
I tilsynet blev den hidtidige plejeruddannelses indplacering i social- og  

 sundhedsuddannelserne drøftet.
Der blev rejst tvivl om, hvorvidt det  

 personale, der skal indgå i behandlingsarbejdet på psykiatriområdet, vil have  

 det fornødne praktiske kendskab efter uddannelsesforløbet.
I den forbindelse kan nævnes, at tilsynet i en sag om anvendelse af  

 portører i plejerstillinger på lukkede psykiatriske afdelinger bl.a. har  

 udtalt, at tilsynet finder, at personalenormeringerne på lukkede afdelinger  

 skal opfylde såvel kvalitative som kvantitative krav i rimeligt forhold til  

 opgaverne på sådanne lukkede afdelinger.
Der henvises til beretning om  

 tilsynets virksomhed afgivet af tilsynet den 14. september 1989.
 Tilsynet gjorde på den baggrund Uddannelsesudvalget, som lovforslaget blev  

 henvist til, opmærksom på problemet og anmodede om, at tilsynets overvejelser  

 indgik ved udvalgets behandling af lovforslaget.
 På baggrund af henvendelsen fra tilsynet henstillede Uddannelsesudvalget i  

 betænkning afgivet den 9. maj 1990, at der ved etableringen af  

 overbygningsuddannelserne tages hensyn til, at der sikres plejepersonalet på  

 de lukkede psykiatriske afdelinger den fornødne psykiatriske uddannelse.
 Lovforslaget blev enstemmigt vedtaget ved 3. behandlling den 17. maj 1990.  

 Loven træder i kraft den 1. januar 1991.
f.
Fortsat anbringelse på sikringsanstalter efter ophævelse af  

 farlighedsdekretet Tilsynet modtog i november 1989 en henvendelse fra en patients værge  

 vedrørende overførsel af patienten fra Sikringsanstalten til Amtshospitalet  

 Nordvang.
Den pågældende havde fået en dom til anbringelse på hospital for  

 sindslidende og var i henhold til et farlighedsdekret efter den tidligere  

 sindssygelovs § 10 blevet anbragt på Sikringsanstalten.
Farlighedsdekretet  

 blev ophævet af Justitsministeriet den 1. september 1989.
I henhold til Indenrigsministeriets (nu Sundhedsministeriets)  

 bekendtgørelse nr. 184 af 31. marts 1976 om amtskommunernes indbyrdes  

 betalingsforpligtelser i forbindelse med varetagelsen af retspsykiatriske  

 opgaver kan den pågældende statsadvokat træffe bestemmelse om, at en domfældt  

 skal anbringes uden for sit hjemamt, når retssikkerhedshensyn eller andre  

 særlige hensyn - herunder til den forurettede - taler for det.
I den  

 pågældende sag havde statsadvokaten for København i februar 1988 besluttet,  

 at den domfældte skulle behandles på et psykiatrisk sygehus uden for sit  

 hjemamt (i sagen Københavns Kommune). Bekendtgørelsen indeholdt imidlertid  

 ikke en bestemmelse om, hvem der kan bestemme, på hvilket sygehus en domfældt  

 patient skal anbringes, når der er truffet bestemmelse om anbringelsen uden  

 for hjemamtet.
Dermed opstod problemet med overførsel af den pågældende  

 patient fra Sikringsanstalten efter farlighedsdekretets ophævelse.
 Justitsministeriet henviste til, at Indenrigsministeriet tidligere har  

 indskærpet, at såfremt der opstår tvivl om, hvilket psykiatrisk sygehus der  

 er forpligtet til at modtage en retspsykiatrisk patient, må spørgsmålet  

 straks forelægges for Indenrigsministeriet (nu Sundhedsministeriet).
Sundhedsministeren oplyste, at det kun i yderst sjældne tilfælde ikke har  

 været muligt hurtigt at sikre den pågældende anbringelse på et egnet  

 hospital.
Overførsel af patienter fra Sikringsanstalten til psykiatriske  

 hospitaler kan således - efter ophævelse af et farlighedsdekret eller ændring  

 af en dom til anbringelse på Sikringsanstalten - normalt gennemføres hurtigt.  

 Overførslen finder sted efter nærmere aftale mellem de berørte læger.  

 Sundhedsministeriet oplyste endvidere, at en bekendtgørelsesændring var nært  

 forestående.
Amtshospitalet i Nykøbing Sjælland har anført, at overlægen på  

 Sikringsanstalten selv må optage forhandlinger med sine kolleger på andre  

 psykiatriske hospitaler, og det har i en lang række tilfælde vist sig endog  

 særdeles vanskeligt at formå andre til at modtage en patient fra  

 Sikringsanstalten.
Det er hændt, at patienter er forblevet på  

 Sikringsanstalten i op mod et år, efter at deres farlighedsdekret er ophævet.
Med ikrafttræden den 19. maj 1990 blev bekendtgørelse om amtskommunernes  

 indbyrdes betalingsforpligtelse i forbindelse med varetagelse af  

 retspsykiatriske opgaver ændret, idet der i § 1, stk. 2, blev indsat følgende  

 tilføjelse: »Statsadvokaten kan bestemme, på hvilken psykiatrisk  

 afdeling/sygehus anbringelsen skal ske.« Justitsministeriet oplyste herefter i august 1990, at statsadvokaten for  

 København den 15. juni 1990 meddelte Københavns Amts sygehus Nordvang, at han  

 havde truffet bestemmelse om, at den pågældende patient vil være at anbringe  

 på Nordvang.
Justitsministeriet oplyste endvidere, at Nordvang i strid med  

 statsadvokatens bestemmelse endnu ikke havde modtaget den pågældende.  

 Justitsministeriet fandt dette stærkt beklageligt.
Justitsministeriet havde  

 underrettet Københavns Amtskommune om Justitsministeriets opfattelse, ligesom  

 statsadvokaten for København den 7. august 1990 har indskærpet beslutningen  

 over for Amtssygehuset Nordvang.
 Den 27. august 1990 blev patienten overflyttet til Nordvang.
Tilsynet tog til efterretning, at sagen fandt en løsning.
Tilsynet fandt  

 det beklageligt, at der forløb næsten et år fra farlighedsdekretets ophævelse  

 og ca. 3 måneder fra bekendtgørelsesændringen, før patienten blev overført  

 fra Sikringsanstalten.
 Tilsynet udtrykte tilfredshed med, at lignende sager ikke skulle kunne  

 opstå i fremtiden.
g.
Censurering af patientblad Patientforeningen på Skt.
Hans Hospital rettede henvendelse til tilsynet  

 og spurgte, om hospitalsledelsen havde lov til at censurere patienternes  

 blad, Skt.
Hansormen.
Bladet blev solgt for 3,50 kr.
Københavns Magistrats 2. afdeling oplyste på tilsynets forespørgsel, at  

 Skt.
Hansormen ikke i egentlig forstand var patienternes blad, men Skt.
Hans  

 Hospitals blad for patienterne, og at den ansvarshavende redaktør er en ansat  

 ved hospitalet, der dækker samtlige omkostninger ved bladets fremstilling,  

 distribution m.v.
 Tilsynet fandt på den baggrund ikke anledning til at foretage videre i  

 sagen.
h.
Anbringelse på lukket afdeling efter mentalobservationens  

 afslutning Under tilsynets besøg på Psykiatrihospitalet i Dianalund i marts 1990  

 blev tilsynet opmærksom på en retslig patient på lukket afdeling E, der i  

 over et halvt år efter afgivelse af retspsykiatriske erklæringer havde  

 afventet dom.
Tilsynet anmodede Justitsministeriet om en redegørelse for, hvorfor den  

 pågældende ikke - på trods af overlægens anbefaling - blev overført til åben  

 afdeling.
Tilsynet henviste herved navnlig til den betydning, denne  

 anbringelse har haft for behandlingen af andre patienter på den lukkede  

 afdeling.
Justitsministeriet henviste til, at det følger af Justitsministeriets  

 cirkulære nr. 227 af 15. november 1977 § 4, at personer, der er indlagt til  

 mentalobservation, skal anbringes på lukket afdeling, medmindre politiet  

 meddeler samtykke til anden anbringelse.
Den pågældende var herefter anbragt  

 på lukket afdeling indtil mentalobservationens afslutning.
Det er ikke  

 udtrykkeligt i cirkulæret foreskrevet, hvor anbringelse skal ske i tiden  

 efter mentalobservationens afslutning, men det var Justitsministeriets  

 opfattelse, at cirkulæret også finder anvendelse i dette tilfælde, medmindre  

 andet følger af rettens kendelse.
I den konkrete sag udtalte retten sig i de  

 fastsatte fængslingskendelser ikke udtrykkeligt om, hvorvidt den pågældende  

 skulle være anbragt i åben eller lukket afdeling, og dette blev, formentlig  

 fordi den pågældende i forvejen var anbragt på lukket afdeling, fortolket  

 således, at retten ikke havde truffet bestemmelse om anbringelse på åben  

 afdeling, men at anbringelse således fortsat skulle ske på lukket afdeling.
På baggrund af Justitsministeriets tilkendegivelse bemærkede tilsynet, at  

 det forekom uholdbart at tolke de fortsatte fængslingskendelser, der - efter  

 det af ministeriet oplyste - ikke udtrykkeligt tog stilling til, om den  

 pågældende skulle være anbragt i åben eller lukket afdeling, som en  

 bestemmelse af, at anbringelsen fortsat skulle ske på lukket afdeling.  

 Tilsynet fandt, at anbringelser på lukkede afdelinger som i den foreliggende  

 sag principielt bør være baseret på klare regler og beslutninger.
Tilsynet  

 fandt - som sagen var oplyst - umiddelbart, at politiet i tilfælde som det  

 foreliggende, hvor retten ikke udtrykkeligt har taget stilling, og hvor  

 overlægen anbefaler, at der sker overførsel til åben afdeling, skal tage  

 konkret stilling til, om der skal ske overførsel af den pågældende til åben  

 afdeling.
 Tilsynet spurgte på den baggrund Justitsministeriet, om tilsynets  

 tilkendegivelse gav anledning til yderligere kommentarer.
 Tilsynet afventer Justitsministeriets svar.
i.
Tvangsfjernelse af barn Tilsynet modtog i foråret 1990 en henvendelse vedrørende tvangsfjernelse  

 af en trettenårig dreng.
Han blev i 1985 tvangsfjernet af Gentofte Kommune  

 fra sin moder.
Der var fastsat en begrænset samkvemsret for moderen med  

 hensyn til besøg og telefonsamtaler.
Begrundelsen for begrænsningen er, at  

 drengen af moderen bringes i en loyalitetskonflikt, der gør det vanskeligt at  

 bibringe ham den tillid til sine omgivelser, der efter det sociale udvalgs  

 opfattelse er en forudsætning for at komme videre.
 Tilsynet anmodede på baggrund af henvendelsen Gentofte Kommune om at få  

 tilsendt en behandlingsplan.
Tilsynet fandt ikke, at de tilsendte behandlingsplaner indholdsmæssigt var  

 tilfredsstillende.
Det var tilsynets opfattelse, at den foreliggende  

 behandlingsplan primært indebærer, at den tvangsfjernede dreng skal have ro  

 omkring sig.
Tilsynet henstillede, at der blev udarbejdet en aktuel  

 behandlingsplan, der bl.a. indeholder en stillingtagen til, hvorledes moderen  

 kan inddrages i den fremtidige behandling.
 Gentofte Kommune har herefter oplyst, at der vil blive udarbejdet en ny  

 behandlingsplan.
 Tilsynet afventer Gentofte Kommunes nye behandlingsplan.
V.
Sekretariatsforhold m.v.
a.
Lån af medarbejder fra ombudsmandsembedet En fuldmægtig fra ombudsmandsembedet er af tilsynet frikøbt, således at  

 hun er til rådighed for specialopgaver for tilsynet.
Den pågældende  

 fuldmægtig har ved ombudsmandsembedet medvirket ved en række inspektioner på  

 psykiatriske institutioner.
Ordningen gør det muligt for tilsynet at drage  

 nytte af ombudsmandsembedets inspektionsmæssige erfaringer, uden at der sker  

 nogen sammenblanding af tilsynets og ombudsmandens virksomhed.
b.
Planer for tilsynets arbejde i folketingsåret 1990-91 Som det fremgår af denne beretning, har tilsynet beskæftiget sig en del  

 med den nye psykiatrilov og de ændringer, den har medført for patienterne på  

 de lukkede psykiatriske hospitaler og afdelinger.
Dette område vil også i det  

 kommende år blive tillagt stor vægt, og eksempelvis patientrådgiverne og  

 patientklagenævnenes funktioner vil tilsynet fortsat være opmærksom på.
 Af beretningens afsnit IV fremgår, at flere sager endnu ikke er afsluttet.  

 Disse sager vil naturligvis blive fulgt op i folketingsåret 1990-91, herunder  

 vil tilsynet med § 112-institutioner og vilkår for børn/unge under  

 tvangsmæssig anbringelse blive nærmere undersøgt.
Fischer (KF) nfmd.
Else Theill Sørensen (KF) Inge Dahl-Sørensen  

 (V) Poulsgaard (FP) Kirsten Lee (RV) Pia Gjellerup (S) Tove Lindbo Larsen (S)  

 Grete Schødts (S) Carsten Andersen (SF) fmd.
