Fremsat den 12. maj 2020 af Jens Henrik Thulesen Dahl (DF), Liselott Blixt (DF), Bent Bøgsted (DF), René Christensen (DF), Kristian Thulesen Dahl (DF), Søren Espersen (DF), Dennis Flydtkjær (DF) og Peter Skaarup (DF) Forslag til folketingsbeslutning om ændring af arbejdsskadesikringsloven i forbindelse med COVID-19 (Omvendt bevisbyrde for arbejdsskadeerstatning i forbindelse med COVID-19) Folketinget pålægger regeringen snarest muligt at ændre lov om arbejdsskadesikring, så enhver, der er sikret efter loven, har ret til erstatning for følgerne af COVID-19, medmindre det anses for overvejende sandsynligt, at sygdommen skyldes andre forhold end de erhvervsmæssige.
Bemærkninger til forslaget Det er forslagsstillernes opfattelse, at arbejdstagere, der rammes af COVID-19, skal have ret til erstatning efter arbejdsskadesikringsloven for følgerne af COVID-19, medmindre det er overvejende sandsynligt, at arbejdstageren ikke er blevet smittet i forbindelse med sit arbejde.
Formålet med forslaget er at indføre omvendt bevisbyrde, således at arbejdstagere som udgangspunkt opnår erstatning efter loven, medmindre det anses for overvejende sandsynligt, at sygdommen skyldes andre forhold end de erhvervsmæssige.
Er COVID-19 en arbejdsskade? Almindeligt forekommende virussygdomme som f.eks influenza anerkendes normalt ikke som en arbejdsskade.
Baggrunden herfor er, at det er svært at påvise, at man er blevet smittet på arbejdspladsen, og at arbejdstageren lige så godt kan være blevet smittet uden for arbejdstiden.
Inkubationstiden ved influenza er i gennemsnit 2 dage, men den kan være helt op til 7 dage.
Det er derfor svært eller direkte umuligt at løfte bevisbyrden for, at man er blevet smittet på arbejdspladsen.
Desuden er arbejdstageren lønmæssigt dækket, og der er sjældent alvorlige følgevirkninger af  influenza.
 Beskæftigelsesministeriet har den 21. april 2020 udsendt vejledning nr. 9210 om vurdering af arbejdsskadesager om sygdom med COVID-19.
 Af vejledningen fremgår det, at COVID-19 kan anerkendes som en arbejdsskade enten som en arbejdsulykke eller en erhvervssygdom, og man har derfor kort fortalt ret til erstatning i følgende tilfælde:
  Diagnosen COVID-19 er stillet.
  Arbejdstageren er blevet udsat for smittefare ved en konkret hændelse eller påvirkning inden for 5 dage eller har været i kontakt med COVID-19-smittede personer eller potentielt smittede personer i en periode ud over 5 dage.
  Der er en sandsynlig sammenhæng mellem udsættelse for smitterisiko i forbindelse med arbejdstagerens arbejde og pådragelse af COVID-19.
 Sundhedspersonale, der arbejder med COVID-19, skal ikke kunne påvise en konkret smittekilde, men skal kunne sandsynliggøre, at smitten er sket på arbejde.
Det gælder læger, social- og sundhedsassistenter, sygeplejersker, portører og rengøringspersonale.
Det kan også gælde for andre faggrupper, der har tæt borgerkontakt, der medfører risiko for smitte, eksempelvis pædagoger, kassemedarbejdere, apoteksansatte, buschauffører og fængselsbetjente.
Hvis man får anerkendt COVID-19 som en arbejdsskade, kan der udbetales erstatning i tilfælde af varige følger af sygdommen eller død.
Beløbet afhænger bl.a. arbejdstagerens alder og familieforhold.
Som det fremgår af vejledningen, skal man for at kunne få anerkendt smitte med COVID-19 som arbejdsskade derfor kunne sandsynliggøre, at man har været udsat for smitte som følge af arbejdets forhold.
Undtaget herfra er sundhedspersonale med direkte eller indirekte kontakt til personer smittet med COVID-19.
 Det er forslagsstillernes opfattelse, at vejledningen er udformet på en måde, der gør det svært for mange almindelige arbejdstagere, der har fået stillet diagnosen COVID-19, og som ikke arbejder som sundhedspersonale med tæt kontakt til COVID-19-patienter, at få erstatning efter arbejdsskadesikringsloven.
 Det er desuden forslagsslagsstillernes opfattelse, at også personale i hjemmeplejen, i daginstitutioner, i skoler og andre personalegrupper med tæt borgerkontakt skal have en lettere mulighed for at få erstatning efter loven.
Det er givetvis rigtigt, at en arbejdstager lige så godt kan være blevet smittet i fritiden som på arbejde.
Men virkeligheden er, at mange danske arbejdspladser er karakteriserede ved, at man arbejder tæt sammen i processer, er tæt sammen i kantinen og i andre sammenhænge, hvor det ikke kan udelukkes, at man kan blive smittet.
 Inkubationstiden for COVID-19 er mellem 2 og 12 dage og dermed et noget større spænd end ved almindelig influenza, hvorfor det for en arbejdstager kan være meget svært at påvise, at smitten er pådraget på arbejdspladsen.
COVID-19 er en usædvanlig virus, der har udløst en global pandemi med overskuelige konsekvenser.
Også det danske samfund er hårdt ramt, og for at nogle af samfundets vigtige institutioner kan holdes i gang, beder vi som samfund frontpersonale om at møde på arbejde med risiko for at pådrage sig smitte ved blot at passe deres arbejde.
Pr. den 5 maj 2020 er der konstateret 9.821 smittede personer og registreret 493 dødsfald i Danmark.
I alt er flere end 257.000 personer blevet testet.
Ingen kender endnu de langsigtede virkninger af COVID-19. Det er f.eks muligt, at der kan opstå luftvejssygdomme, der kan give længerevarende skader og mén.
Hvorvidt COVID-19 kan føre til permanent uarbejdsdygtighed, vides endnu ikke.
 Forslagsstillerne  mener, at  myndighederne burde gøre det lettere for arbejdstagere, der har fået påvist smitte med COVID-19, at få erstatning efter arbejdsskadesikringsloven.
 Det er derfor, at forslagsstillerne ønsker, at der indsættes en særlig bestemmelse i arbejdsskadesikringsloven, der medfører, følgende: »Enhver, der er sikret efter denne lov, har ret til erstatning for følgerne af COVID-19, medmindre det anses for overvejende sandsynligt, at sygdommen skyldes andre forhold end de erhvervsmæssige«.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af arbejdsskadesikringsloven i forbindelse med COVID-19 (Omvendt bevisbyrde for arbejdsskadeerstatning i forbindelse med COVID-19).
(Beslutningsforslag nr.
B 175) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
