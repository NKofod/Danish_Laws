 Bestemmelsen i ligningslovens § 15 G, stk. 5, om lempelse af  

 lejeværdiberegningen, kunne ikke anvendes på en tjenestemand, der var gået på  

 førtidspension, men var alene gældende for personer, der modtog ydelser efter  

 lov om social pension.
 A klagede for indkomståret 1987 over, at de stedlige skattemyndigheder  

 havde forhøjet hans lejeværdi med 2.500 kr. - hvoraf halvdelen var overført  

 til hans hustru - idet man ikke havde anset klageren for berettiget til at  

 anvende reglerne om nedsat lejeværdi i henhold til ligningslovens § 15 G,  

 stk. 5.
 Det fremgik af sagens oplysninger, at klageren havde været  

 skatteinspektør, men pr. 1. marts 1981 var gået på  

 førtidstjenestemandspension.
 De stedlige skattemyndigheder havde begrundet ansættelsen med, at den  

 omhandlede bestemmelse efter sin ordlyd og efter det i bemærkningerne til  

 bestemmelsen anførte alene omfattede personer, der modtog ydelser efter lov  

 om social pension, medens personer, der som klageren modtog  

 førtidstjenestemandspension, ikke var berettiget til at anvende  

 lempelsesreglen i ligningslovens § 15 G, stk. 5.
 Klageren var af den opfattelse, at han var berettiget til at anvende  

 lempelsesreglen under henvisning til, at det hverken af lovens ord eller  

 bemærkningerne hertil fremgik, at det var en betingelse, at pensionsordningen  

 skulle være omfattet af lov om social pension.
 Af bemærkningerne til bestemmelsen i ligningslovens § 15 G, stk. 5,  

 fremgik bl.a., at der ved indførelsen af lempelsesreglen var lagt vægt på at  

 reducere det samspilsproblem, der kunne opstå ved, at en lejeværdistigning i  

 visse tilfælde medførte nedsættelse eller bortfald af social pension.
Landsskatteretten måtte herefter være enig med de stedlige  

 skattemyndigheder i, at bestemmelsen i ligningslovens § 15 G, stk. 5, efter  

 sin ordlyd, sammenholdt med det i bemærkningerne til bestemmelsen anførte,  

 alene kunne finde anvendelse på personer, der modtog ydelser efter lov om  

 social pension.
Den påklagede ansættelse blev derfor stadfæstet.
 LV 1988, G 2.1.1.
