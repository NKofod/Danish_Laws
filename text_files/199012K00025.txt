Nr LSF 25 Forslag til Lov om Naturklagenævnet Fremsat af miljøministeren (Lone Dybkjær) den 4. oktober 1990 § 1. Naturklagenævnet er klagemyndighed for administrative afgørelser i det omfang, det fastsættes i lovgivningen.
 Stk. 2. Nævnet og dets enkelte medlemmer er uafhængigt af  

 instruktioner om den enkelte sags behandling og afgørelse.
§ 2. Nævnet nedsættes af miljøministeren og består af 1) en formand, 2) 2 medlemmer, der udpeges af højesteret blandt rettens medlemmer, og 3) 10 medlemmer, der vælges af Folketinget.
Stk. 2. Som stedfortræder for formanden kan fungere en  

 viceformand.
Formanden og viceformændene skal opfylde de almindelige  

 betingelser for at være landsdommer.
Stk. 3. Samtidig med udpegning og valg af medlemmer efter stk. 1,  

 nr. 2 og 3, udpeges og vælges en suppleant for hvert medlem.
Suppleanten  

 deltager kun i behandlingen og afgørelsen af en sag, når det pågældende  

 medlem er forhindret varigt eller for længere tid.
 Stk. 4. Efter hvert nyvalg til Folketinget foretages udpegning og  

 valg af medlemmer og suppleanter efter stk. 1, nr. 2 og 3. Indtil  

 miljøministeren har nedsat nævnet med den heraf følgende sammensætning,  

 opretholdes nævnet med dets hidtidige sammensætning.
 § 3. Nævnet er beslutningsdygtigt, når mindst 7 medlemmer,  

 herunder formanden eller en viceformand, er til stede.
Stk. 2. Nævnets afgørelse i de enkelte sager træffes ved  

 almindelig stemmeflerhed.
Ved stemmelighed er formandens henholdsvis  

 viceformandens stemme udslagsgivende.
§ 4. Nævnets afgørelser kan ikke indbringes for anden  

 administrativ myndighed.
Dette gælder dog ikke erstatningstilkendelser i  

 anledning af en fredning eller en ekspropriation.
 § 5. Miljøministeren fastsætter nævnets forretningsorden.
 Stk. 2. Det kan bestemmes i forretningsordenen, at formanden eller  

 efter formandens bemyndigelse en viceformand på nævnets vegne kan henvise en  

 klage til miljøministerens afgørelse.
 § 6. Nævnets administration varetages af et sekretariat, der  

 tillige bistår med forberedelsen og udførelsen af nævnets beslutninger.  

 Nævnet kan i øvrigt indhente vejledende udtalelser fra særligt sagkyndige.
 § 7. Loven træder i kraft den 1. oktober 1990.
 § 8. Loven gælder ikke for Færøerne og Grønland.
Bemærkninger til lovforslaget Almindelige bemærkninger Det foreliggende lovforslag er et led i den foreslåede reform af  

 miljølovgivningen og har nøje sammenhæng med forslagene til lov om  

 naturbeskyttelse, lov om vandløb, lov om råstoffer og lov om planlægning.
Det  

 foreslås, at der ved en særlig lov oprettes et uafhængigt klagenævn  

 med en sammensætning, der i princippet svarer til sammensætningen af  

 overfredningsnævnet, og at de øvrige nævnte love afgrænser  

 klagenævnets saglige kompetence.
 Denne klageinstans foreslås benævnt naturklagenævnet og vil efter  

 forslaget få en blandet politisk-juridisk sammensætning, ligesom det siden  

 1917 har været tilfældet for overfredningsnævnet.
 Det foreslås, at loven om naturklagenævnet alene instituerer nævnet og  

 indeholder de grundlæggende regler om nævnets sammensætning og virke,  

 herunder - som sædvanligt for sådanne nævn - en bemyndigelse for ministeren  

 til at fastsætte en forretningsorden for nævnet.
Det forudsættes, at nævnet kun skal behandle og afgøre et begrænset antal  

 klager, antagelig omkring 150-200 klager pr. år.
Til behandling og afgørelse  

 af nævnet bør derfor kun henvises klager, der rummer spørgsmål af meget  

 væsentlig interesse i forhold til den regulering, som de pågældende love  

 indeholder.
De øvrige klager bør behandles og afgøres af miljøministeren  

 (efter bemyndigelse en styrelse under ministerens instruktionsbeføjelse),  

 således som det i vid udstrækning er tilfældet efter den gældende lovgivning.
Klagereglerne i forslagene til lov om naturbeskyttelse, lov om vandløb,  

 lov om råstoffer og lov om planlægning er udformet på denne baggrund.
Det er  

 kun i begrænset udstrækning muligt at anvende lovhjemmelen for en afgørelse  

 som kriterium for, om en klage bør afgøres af nævnet eller ministeren.
Som  

 regel kan der opstå både »store« og »små« sager på  

 grundlag af en og samme lovbestemmelse.
Det gælder også for beslutninger om  

 fredning efter kapitel 6 i forslaget til lov om naturbeskyttelse (i dag  

 kapitel III i naturfredningsloven), men den historiske baggrund tilsiger, at  

 klagenævnet bør tage stilling til alle fredninger, forventeligt ca. 20 sager  

 pr. år.
Bortset herfra må det nævnte interessekriterium være bestemmende for,  

 om en klage skal behandles og afgøres af nævnet.
Efter de gældende love, som de foreslåede 4 nye love vil afløse, opstår  

 der årligt et antal klagesager i størrelsesordenen 2.000. Efter lovforslagene  

 skal der i forhold hertil ikke kunne klages over visse grupper af afgørelser,  

 der er af mindre betydning i forhold til lovens formål.
Efter lovforslagene  

 skal en afgørelse heller ikke kunne påklages af naboer eller omboende,  

 såfremt lovgrundlaget for afgørelsen ikke tilsigter at varetage naboers eller  

 omboendes interesser.
De foreslåede nye love indeholder hjemmel til at  

 fastsætte regler om brugerbetaling i forbindelse med lovens administration,  

 herunder bl.a. klagegebyrer.
Med henblik på at begrænse en større del af de  

 mindre betydende klagesager vil Miljøministeriet sammen med de berørte parter  

 vurdere om og i hvilket omfang, der kan indføres klagegebyrer.
Ministeriet  

 vil i den forbindelse lægge til grund, at klageordningen må hvile på det  

 princip, at klagegebyret skal tilbagebetales, når klagen i mødekommes.
Den  

 således foreslåede begrænsning af klageretten kan på gældende lovs grundlag  

 skønnes at ville reducere det årlige antal klager, som skal  

 realitetsbehandles, til omkring 1.600. De foreslåede ændringer af lovene vil  

 antagelig fremkalde nogle flere klagesager.
 Den foreslåede klageordning på det heromhandlede lovområde vil i praksis  

 fungere således:
 En klage over den af 1. instansen trufne afgørelse indgives til 1.  

 instansen, som videresender klagen til naturklagenævnet tillige med sagens  

 akter og eventuelle bemærkninger i anledning af klagen.
Efter en gennemgang af sagen beslutter klagenævnets formand med bistand af  

 nævnets sekretariat, om klagen skal behandles og afgøres af nævnet eller  

 henvises til miljøministerens afgørelse.
Denne beslutning forventes at kunne  

 træffes i løbet af ganske få dage efter sagens modtagelse, normalt efter blot  

 2 dages forløb.
Sagsmængden gør det nødvendigt, at nævnsformanden tillægges  

 denne kompetence.
Den udøves imidlertid reelt på nævnets vegne, og den  

 foreslåede ordning bygger derfor på den selvfølgelige forudsætning, at  

 formanden udøver sin kompetence i overensstemmelse med opfattelsen af  

 interessekriteriet hos et flertal af nævnets medlemmer.
Der vil fra tid til  

 anden opstå tilfælde, hvor nævnet ikke kan tiltræde formandens beslutning,  

 eller hvor det først efterfølgende viser sig, at interessekriteriet er  

 opfyldt.
I sådanne tilfælde kan nævnet omgøre beslutningen om, at klagen er  

 henvist til ministerafgørelse, lige indtil ministerens afgørelse i klagesagen  

 er truffet.
Har nævnsformanden imidlertid besluttet, at klagen skal behandles  

 og afgøres af nævnet, står denne beslutning ved magt, uanset om nævnet måtte  

 mene, at interessekriteriet ikke var opfyldt.
 Hvis sagen henvises til ministerens afgørelse, videresendes den straks til  

 vedkommende styrelse til behandling og afgørelse, herunder en afgørelse  

 hvorved realitetsbehandling af klagen afvises (klageberettigelse,  

 klagefrister m.v.). Klageren og 1. instansen underrettes samtidig herom.
Hvis sagen derimod efter udtrykkelige lovbestemmelser herom eller efter  

 nævnsformandens beslutning skal afgøres af nævnet, forberedes sagen af  

 nævnets sekretariat til afgørelse af det samlede nævn.
Der vil blive  

 foretaget høringer i fornøden udstrækning, herunder altid af Miljøministeriet  

 som ressortmyndighed for den pågældende lov, og der kan tænkes indhentet  

 erklæringer fra særligt sagkyndige.
Miljøministeriet vil således på samme  

 måde som andre i sagen interesserede kunne påvirke nævnets beslutning og kan  

 ikke blot afgive en udtalelse i anledning af klagen, men kan vælge at optræde  

 for nævnet som egentlig part i sagen med nedlæggelse af selvstændige  

 påstande.
Den beskrevne ordning svarer ganske til den måde, hvorpå  

 overfredningsnævnet i dag fungerer.
Efter de gældende regler for overfredningsnævnets virke bestemmer nævnet  

 selv, om der skal afholdes møde med parter og interesserede og foretages  

 besigtigelse.
Dette sker næsten undtagelsesfrit i alle fredningssager, men  

 yderst sjældent i klagesagerne i øvrigt, der som altovervejende hovedregel  

 afgøres i et møde på grundlag af det skriftlige materiale i sagen.
Det er  

 nødvendigt, at det foreslåede naturklagenævn får en lignende frihed til at  

 bestemme, om en klage kan afgøres uden besigtigelse og uden parternes  

 fremmøde for nævnet.
 Det er ved den foreslåede ordning tilstræbt, at klagenævnet ikke får  

 karakter af at stå i spidsen for en mere bureaukratisk ankestyrelse med en  

 sagsmængde, der ville gøre det reelt umuligt for selve nævnet at foretage den  

 påkrævede interesseafvejning i klagesagerne.
Lovforslagets administrative og økonomiske konsekvenser Oprettelsen af et naturklagenævn skønnes at ville medføre statslige  

 merudgifter på ca. 7 mio. kr. årligt.
Det vurderes således, at der skal  

 udnævnes en formand for nævnet samt 2 viceformænd, og at nævnets sekretariat  

 i øvrigt skal bemandes med 7-8 AC'ere og 6 HK'ere dvs. ialt 16-17 årsværk.  

 Hertil kommer udgifter i forbindelse med nævnets møde- og rejsevirksomhed og  

 til fornøden bistand af særligt sagkyndige.
 Formandsskabet og størrelsen af nævnets sekretariat er vurderet med  

 udgangspunkt i erfaringerne fra Overfredningsnævnet og fremkommer ved  

 nedenstående fordeling på opgaver.
 Forberedelse af nævnets behandling af fredningssager, hvoraf der anslås  

 ca. 20 sager årligt, vil beslaglægge en formand/viceformand, 2 AC'ere og 1,5  

 HK'ere.
 Visitationsopgaven vil kræve 1/3 formand/viceformand, 1 1/2-2 AC'ere og  

 mindst 1 HK'er.
 De øvrige ca. 150 store, principielle sager efter planlægningsloven,  

 naturbeskyttelsesloven, vandløbsloven og råstofloven, som sekretariatet skal  

 forberede til nævnsbeslutning, vil beslaglægge 1 2/3 formand/viceformand, 3  

 1/2-4 AC'er og 1 HK'er.
 Diverse servicefunktioner i sekretariatet, herunder især journal og  

 bogholderi, anslås at kræve 2 HK'ere.
 Lovforslaget medfører ikke administrative og økonomiske konsekvenser for  

 kommuner og amtskommuner.
Bemærkninger til de enkelte bestemmelser Til § 1 Der henvises til de almindelige bemærkninger.
Til § 2 Som anført i de almindelige bemærkninger foreslås naturklagenævnet  

 sammensat i princippet som overfredningsnævnet.
Overfredningsnævnet består efter naturfredningslovens § 4, stk. 1, af en  

 formand, 2 medlemmer valgt af højesteret blandt rettens medlemmer og et  

 medlem valgt af hvert af de partier, der er repræsenteret i finansudvalget,  

 for tiden 8 medlemmer.
Overfredningsnævnet rummer således for tiden 11  

 medlemmer.
Som stedfortræder for formanden er beskikket en viceformand, jfr.  

 naturfredningslovens § 4, stk. 2, 1. pkt., og for hvert medlem i øvrigt er  

 valgt en suppleant.
Efter § 2 i forretningsordenen for overfredningsnævnet  

 (bekendtgørelse nr. 616 af 1. december 1978) kan nævnsformanden bestemme, at  

 beføjelserne som formand i bestemte sager skal udøves af viceformanden, selv  

 om formanden ikke er forhindret i at deltage i de pågældende sager.  

 Suppleanter for nævnets øvrige medlemmer indkaldes derimod kun, når et medlem  

 varigt eller for længere tid er forhindret i at deltage i nævnes  

 forretninger.
Det foreslås, at naturklagenævnet - ligesom overfredningsnævnet - foruden  

 formanden skal bestå af 2 højesteretsdommere og et flertal af landspolitiske  

 medlemmer.
De landspolitiske medlemmer foreslås imidlertid valgt på en sådan  

 måde, at de - sammenlignet med ordningen for overfredningsnævnet - i højere  

 grad afspejler Folketingets sammensætning.
Der kan udpeges såvel  

 folketingsmedlemmer som ikke-folketingsmedlemmer.
I henhold til grundloven  

 sker udpegningen efter forholdstalsvalg.
Det findes bedst stemmende hermed,  

 at nævnets funktionsperiode ikke er et bestemt fastsat åremål, men følger  

 Folketingets valgperioder.
 Det forudsættes, at de af højesteret udpegede suppleanter også er  

 højesteretsdommere.
 Loven må træde i kraft i så god tid før de øvrige miljøloves ikrafttræden,  

 at klagenævnet kan fungere straks efter sidstnævnte tidspunkt.
Til §§ 3 og 4 De foreslåede bestemmelser svarer til almindeligt gældende regler for  

 klagenævn.
I lighed med den gældende ordning vedrørende overfredningsnævnets  

 tilkendelse af fredningserstatning foreslås det dog i § 4, 2. pkt., at  

 naturklagenævnets erstatningstilkendelser ikke skal være endelige.
Det  

 fremgår således at § 45, jf. § 50, i forslaget til lov naturbeskyttelse, at  

 klagenævnets erstatningsfastsættelser skal kunne indbringes for en særlig  

 taksationskommission, jf. også det nævnte lovforslags § 60.
Til § 5 I en forretningsorden optages de generelle bestemmelser for nævnets  

 virke, herunder eventuelle bestemmelser om særlig formandskompetence.
For det  

 foreslåede naturklagenævns vedkommende bør formanden ikke uden bemyndigelse  

 fra nævnet have kompetence til at afgøre nogen klagesag, men det er af  

 praktiske grunde nødvendigt, at formanden tillægges en selvstændig beføjelse  

 til at henvise de klager til miljøministerens afgørelse, som ikke skønnes at  

 indeholde spørgsmål af meget væsentlig interesse.
Hvis nævnet ikke kan  

 tiltræde henvisningen, kan formandsbeslutningen omgøres, så længe  

 miljøministeren (styrelsen) ikke har truffet afgørelse.
Til §§ 6 og 7 Der henvises til de almindelige bemærkninger.
