Nr BR 6 Beretning over forureningssagen i Mundelstrup Stationsby   

 Nr 6 1988-89, 1. samling Afgivet af Miljø- og Planlægningsudvalget Afgivet: 19890531 Udvalget har i et par møder drøftet forureningssagen fra Mundelstrup Stationsby ved Århus og har herunder stillet spørgsmål til miljøministeren, som denne har besvaret skriftligt og i 2 samråd.
Udvalget har endvidere den 15. marts 1989 modtaget en deputation af  

 beboerrepræsentanter fra området.
Af beboerrepræsentanternes fremsendte  

 materiale fremgår bl.a., at der fra 1871 til 1921 lå en stor gødnings- og  

 syrefabrik i Mundelstrup Stationsby.
Fabrikken blev anlagt af det daværende  

 Fredens Mølle og senere overtaget af Superfos A/S.
Efter produktionens ophør  

 er en stor del af fabriksgrunden udstykket i parceller til boligbebyggelse,  

 lettere industri og liberale erhverv.
 I maj 1986 konstaterede Århus Amtskommune tungmetalforurening i området og  

 lod i august 1986 den gamle fabriksgrund klassificere som  

 kemikalieaffaldsdepot.
 Et stort undersøgelsesprogram, som først blev afsluttet i januar 1989, har  

 vist omfattende forurening i fyldlaget med bly og arsen i hele området.
 Beboerrepræsentanterne har derfor peget på en ekspropriationsløsning under  

 henvisning til, at beboerne ikke bør stilles privatøkonomisk og  

 dispositionsmæssigt ringere end andre grundejere, og at deres nuværende  

 økonomiske stavnsbinding ophæves.
 Miljøministeren har over for udvalget oplyst, at Miljøministeriet afventer  

 en indstilling fra Århus Amt, og at ministeren i sager af den foreliggende  

 karakter har den endelige beslutningskompetence.
Miljøministeren har endvidere oplyst, at hun har haft et møde med  

 formanden for teknisk udvalg i Århus Amtskommune og med rådmanden for  

 magistratens 2. afdeling.
Under dette møde fremlagde formanden for teknisk  

 udvalg i Århus Amtskommune en alternativ løsningsmodel, hvorefter området  

 eksproprieres og udlægges til erhvervsformål.
Det blev tillige oplyst, at der  

 er en aktuel køber til det således udlagte område.
Omkostningerne ved den  

 alternative løsning blev opgjort således:
- ca. 25 mio. kr. i udbetalt ekspropriationserstatning, - ca. 13 mio. kr. i oprensningsudgifter.
 Et forventet salg af den udlagte grund skønnedes at indbringe ca. 13 mio.  

 kr.
 Den billigste miljømæssigt forsvarlige løsning i henhold til lov nr. 262  

 af 8. juni 1983 om kemikalieaffaldsdepoter vil koste ca. 25 mio. kr., idet  

 den forurenede jord skal totalfjernes og erstattes med ny og ren jord,  

 samtidig med at den eksisterende beboelse opretholdes.
Miljøministeren har desuden over for udvalget oplyst, at der ikke i den  

 gældende kemikalieaffaldsdepotlov er hjemmel til at foretage ekspropriation i  

 et tilfælde som det foreliggende, hvor ekspropriation og rensning vil være  

 dyrere end rensning til den eksisterende anvendelse.
Ministeren vil overveje,  

 om en sådan hjemmel bør tilvejebringes i forbindelse med en kommende  

 lovrevision, som ministeren agter at forelægge for Folketinget i begyndelsen  

 af folketingsåret 1989-90. Et udkast til denne lovrevision vil blive sendt  

 til høring medio juli.
Miljøministeren har over for udvalget henvist til det fremskredne  

 tidspunkt og har derfor afvist at fremsætte ændringsforslag til  

 kemikalieaffaldsdepotloven i dette folketingsår. Århus Amtsråd er derfor  

 efter gældende lovgivning afskåret fra at indstille den alternative  

 løsningsmodel til miljøministeren.
En endelig stillingtagen må derfor bero på  

 den kommende lovrevision, eller også må Århus Amtsråd alene holde sig til de  

 forpligtelser, som kemikalieaffaldsdepotloven påbyder.
Ministeren har dog  

 understreget, at en løsning af problemerne i Mundelstrup under alle  

 omstændigheder må indgå i den samlede prioritering af oprydning på alle  

 landets kemikalieaffaldsdepoter.
I forbindelse med lovrevisionen agter  

 ministeren at søge flere penge til disse oprydninger.
Et flertal (udvalget med undtagelse af Fremskridtspartiets medlem)  

 henstiller, at ministeren i forbindelse med den kommende lovrevision  

 tilvejebringer en lovhjemmel, der muliggør, at ekspropriation i sager som  

 f.eks.
Mundelstrup kan bringes i anvendelse.
Af hensyn til de berørte  

 familier ønsker flertallet at pointere, at sagen, der nu har kørt i mere end  

 2 år, ikke trækkes unødigt i langdrag.
Et mindretal inden for flertallet (Socialistisk Folkepartis medlemmer af  

 udvalget) ønsker at tilføje, at det er uforståeligt, at revisionen af lov om  

 kemikalieaffaldsdepoter ikke er forelagt Folketinget i indeværende  

 folketingsår.
Dette er så meget desto mere beklageligt i betragtning af, at  

 Folketinget ved forespørgsel F 29 i folketingsåret 1987-88, 1. samling,  

 forlangte en samlet plan pr. 1. oktober 1988 for omfanget af  

 kemikalieaffaldsdepoter og en prioriteret indsats for oprydning med  

 tidsangivelse herfor samt forslag til finansiering og eventuelt lovændringer.  

 Disse krav, der var indeholdt i dagsorden D 45, som blev vedtaget enstemmigt,  

 har ministeren indtil nu ikke imødekommet.
Endelig ønsker mindretallet at pege på, at den konkrete sag snarest bør  

 løses, og at dette kan ske ved udnyttelsen af de muligheder, der findes i  

 kommuneplanloven, der efter mindretallets opfattelse indeholder fornøden  

 hjemmel til gennemførelse af den løsning, som Århus Amtskommunes tekniske  

 udvalg har foreslået.
Denne løsning vil endda ikke være dyrere for det  

 offentlige.
 Et mindretal (Fremskridtspartiets medlem af udvalget) kan ikke  

 tilslutte sig, at forureningssagen i Mundelstrup skal danne grundlag for en  

 kommende lovrevision, der herigennem skal tilvejebringe den fornødne  

 lovhjemmel, som muliggør ekspropriation og erstatning, især fordi ministeren  

 ikke har besvaret udvalgets spørgsmål M 156, omdelt på alm. del/M - bilag  

 362. I dette spørgsmål bedes ministeren oplyse, om der er konstateret  

 sundhedsmæssige skader på personer eller dyr som følge af, at fabriksgrunden  

 i Mundelstrup efter produktionsophør i 1921 bl.a. er anvendt til beboelse.
 Endvidere vil mindretallet ikke kunne gå ind for et tilsagn, som giver  

 miljøministeren mulighed for at foretage en ekspropriation, så længe beboerne  

 endnu ikke ved civilt søgsmål har forsøgt at opnå erstatning.
 P. u. v.
