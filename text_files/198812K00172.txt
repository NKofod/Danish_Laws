Nr LSF 172 Forslag til Lov om ændring af lov om energipolitiske foranstaltninger  

 (Nedlæggelse af Energirådet) Fremsat af energiministeren (Bilgrav-Nielsen) den 11. januar 1989 Vedtaget ved tredjebehandling den 16. februar 1989 Lov nr. 162 af 15/03/1989 I lov nr. 194 af 28. april 1976 om energipolitiske foranstaltninger, som ændret ved lov nr. 304 af 4. juni 1986, ophæves § 2.
Oprindeligt fremsat forslag § 1 I lov nr. 194 af 28. april 1976 om energipolitiske foranstaltninger, som  

 ændret ved lov nr. 304 af 4. juni 1986 ophæves § 2.
Bemærkninger til lovforslaget Lovforslaget har til formål at ophæve lovens bestemmelse om nedsættelse af  

 et råd for energiplanlægning og forskning - Energirådet - med henblik på at  

 rådets virksomhed ophører.
 Energirådet blev oprettet i forbindelse med vedtagelsen af lov om  

 energipolitiske foranstaltninger i 1976, der havde til formål at fastlægge  

 nye administrative rammer for de omfattende energipolitiske initiativer, som  

 var affødt af den første oliekrise i 1973-74.
 Udover en samling og udbygning af energiadministrationen under det  

 daværende Handelsministerium instituerede loven den energipolitiske  

 planlægning.
 I forbindelse hermed fastsatte loven, at der regelmæssigt skulle afgives  

 energipolitiske redegørelser til Folketinget med vurderinger af energibehov,  

 målsætninger og planer for energiforsyningen og energiforskningen.
 Energirådet oprettedes med henblik på, at sagkyndige inden for  

 energiområdet og repræsentanter for energiselskaber og erhvervsinteresser  

 kunne få mulighed for at udtale sig om og rådgive handelsministeren i  

 forbindelse med udarbejdelsen af de energipolitiske redegørelser.
Siden lovens vedtagelse har forholdene på energiområdet ændret sig  

 afgørende.
Den nye energipolitik, som blev indledt med den første energiplan  

 ER 76 efter lovens vedtagelse, er i vidt omfang blevet gennemført.
I forhold  

 til den meget begrænsede energiadministration der fandtes ved lovens  

 vedtagelse, er der samtidig sket en betydelig organisatorisk udvikling bl.a.  

 ved oprettelsen af Energiministeriet i oktober 1979. Der er herved etableret  

 en betydelig kompetenceopbygning med nye og brede kontaktflader til  

 interesserede parter på energiområdet.
Den funktion, som energirådet oprindelig var tiltænkt efter loven, er  

 derfor, som forholdene har udviklet sig, ikke længere påkrævet.
Det kan i den  

 forbindelse bemærkes, at Energirådet i en årrække alene er trådt sammen med  

 henblik på at afgive en kommenterende udtalelse til energiministerens årlige  

 energiredegørelse.
 I forbindelse med den omorganisering af energiadministrationen, der for  

 tiden er under gennemførelse, finder Energiministeriet det på den nævnte  

 baggrund rigtigst, at rådet nu ophæves.
Energiministeriet er samtidig opmærksom på, at det i lyset af den seneste  

 udvikling på energiområdet kunne overvejes at søge loven justeret på andre  

 punkter.
Navnlig den stadig øgede vægt, som miljøhensyn tillægges ved  

 tilrettelæggelse af energiforsyningen, kunne give anledning til en ændret  

 formulering af lovens formålsbestemmelse eller oprettelse af et særligt  

 udvalg til varetagelse af energi- og miljøspørgsmål.
 Energiministeriet finder det imidlertid rigtigst, at vurderingen af  

 sådanne yderligere ændringer af loven sker i forbindelse med den mere samlede  

 belysning af sammenhængen mellem energi- og miljøspørgsmål, som vil blive  

 foretaget i tilknytning til den bebudede handlingsplan til opfølgning af  

 Brundtlandrapporten inden for energiområdet.
 Lovforslaget har ikke økonomiske eller administrative konsekvenser.
