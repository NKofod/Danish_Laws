Cirkulære om kriminalforsorgsområdernes behandling og indberetning af hændelser vedrørende dødsfald, selvmord, kvalificerede selvmordsforsøg og andre kvalificerede selvbeskadigende handlinger og anden selvmords- eller selvbeskadigelsesadfærd blandt indsatte i Kriminalforsorgens varetægt Kapitel 1 Formål § 1. Dette cirkulære har til formål 1) at styrke opmærksomheden på håndteringen af hændelser, som giver konkret anledning til at frygte, at en indsat i Kriminalforsorgens varetægt er selvmordstruet, 2) at sikre hurtig og præcis information til direktoratet ved dødsfald, selvmord, kvalificerede selvmordsforsøg og andre kvalificerede selvbeskadigende handlinger blandt indsatte i Kriminalforsorgens varetægt og 3) at sikre, at viden om hændelser, som er omfattet af dette cirkulære, inddrages i den generelle forebyggende indsats på området.
 Stk. 2. Cirkulæret skal endvidere tjene til gennemførelse af det tilsyn, som Kriminalforsorgsområderne og Direktoratet for Kriminalforsorgen skal føre på området.
Kapitel 2 Anvendelsesområde § 2. Cirkulæret omfatter hændelser, hvorved en indsat i Kriminalforsorgens varetægt 1) er afgået ved døden, eller 2) har begået selvmord.
 Stk. 2. Disse hændelser behandles efter reglerne i kapitel 3.
 § 3. Cirkulæret omfatter endvidere hændelser, hvorved en indsat i Kriminalforsorgens varetægt har begået kvalificeret selvmordsforsøg eller anden kvalificeret selvbeskadigende handling (hændelser, hvorved den indsatte  uanset den indsattes hensigt hermed  ud fra det tilstedeværende personales vurdering har bragt sig selv i nærliggende livsfare).
 Stk. 2. Disse hændelser behandles efter reglerne i kapitel 4.
 § 4. Endelig omfatter cirkulæret anden selvmords- eller selvbeskadigelsesadfærd (adfærd eller handlinger, der  uanset den indsattes hensigt hermed  giver det tilstedeværende personale konkret anledning til at frygte, at den pågældende på et senere tidspunkt vil udsætte sig for livsfare).
 Stk. 2. Disse hændelser behandles efter reglerne i kapitel 5.
Kapitel 3 Dødsfald og selvmord § 5. Områdedirektøren, skal snarest muligt underrettes om selvmord og dødsfald, jf. § 2. Områdedirektøren kan dog bestemme, at underretning i stedet skal ske til institutionschefen, områdechefen, eller jurist i kriminalforsorgsområdet.
 Stk. 2. Områdedirektøren fastsætter regler om, hvorvidt opgaverne efter dette kapitel varetages af institutionschefen, områdechefen eller jurist i kriminalforsorgsområdet.
 § 6. Hvis forholdene, herunder navnlig forventet eller aktuel omtale i massemedierne tilsiger det, skal der ske telefonisk underretning af direktoratet i overensstemmelse med cirkulære om indberetning til direktoratet om undvigelser og andre alvorlige episoder.
 Stk. 2. Når underretning om et dødsfald eller selvmord er modtaget, skal der inden 3 hverdage efter hændelsen ske foreløbig underretning pr. e-mail til områdekontoret, Folketingets Ombudsmand og direktoratet (Center for Straffuldbyrdelse) om, at en indberetningspligtig hændelse har fundet sted.
 Stk. 3. Underretningen skal udover den pågældendes navn og personnummer indeholde oplysning om, hvilken type af hændelse, der er tale om, hvornår og hvordan hændelsen har fundet sted, og sagens journalnummer i Klientsystemets selvmordsmodul.
 § 7. Senest 4 uger efter hændelsen sender den, områdedirektøren har bemyndiget dertil, i Klientsystemets selvmordsmodul endelig elektronisk indberetning vedrørende hændelsen til områdekontoret.
Stk. 2. Kan endelig elektronisk indberetning ikke ske inden for denne frist, fordi der afventes oplysninger fra eksterne samarbejdspartnere eller af andre særlige grunde, orienteres områdekontoret herom, inden fristen udløber.
Samtidig skal det oplyses, hvornår indberetning da kan forventes at foreligge.
 § 8. Den endelige indberetning skal indeholde en samlet vurdering af hændelsesforløbet samt en redegørelse for de undersøgelser og vurderinger, der er foretaget efter stk. 2 og 3 og § 9.
Stk. 2. Burde der have været iværksat yderligere tiltag til at imødegå risiko for selvmord eller dødsfald, skal indberetningen indeholde oplysninger om, hvilke overvejelser og eventuelt foranstaltninger der er foretaget i den anledning.
Vurderingen omfatter tillige samarbejde med politi, hospitalsvæsen eller andre myndigheder.
 Stk. 3. Giver hændelsen anledning til internt i institutionen eller generelt i Kriminalforsorgens institutioner at iværksætte generelle tiltag til forebyggelse af hændelser, der er omfattet af dette cirkulære, skal indberetningen ledsages af særligt notat herom.
§ 9. I det omfang sådanne dokumenter er udarbejdet, skal den endelige indberetning tillige ledsages af 1) politirapporter, 2) dødsattest, 3) obduktionserklæring, 4) erklæring fra retskemiker, 5) erklæring fra embedslæge, og 6) supplerende obduktionserklæring.
 Stk. 2. Indberetning om selvmord skal endvidere så vidt muligt ledsages af en udtalelse fra institutionens læge eller psykiatrisk konsulent om den indsattes forudgående sindstilstand og formodede motiv til handlingen.
Kapitel 4 Kvalificerede selvmordsforsøg og andre kvalificerede selvbeskadigende handlinger § 10. Områdedirektøren skal snarest muligt underrettes om kvalificerede selvmordsforsøg og andre kvalificerede selvbeskadigende handlinger, jf. § 3. Områdedirektøren kan dog bestemme, at underretning i stedet skal ske til institutionschefen, områdechefen eller jurist i kriminalforsorgsområdet.
 Stk. 2. Områdedirektøren fastsætter regler om, hvorvidt opgaverne efter dette kapitel varetages af institutionschefen, områdechefen eller jurist i kriminalforsorgsområdet.
 § 11. Når den, områdedirektøren har bemyndiget dertil, modtager underretning om et kvalificeret selvmordsforsøg eller anden kvalificeret selvbeskadigende handling, vurderes det indledningsvis, om det er korrekt, at hændelsen er vurderet som omfattet af § 3.
 Stk. 2. Er der rettelig tale om anden selvmords- eller selvbeskadigelsesadfærd, jf. § 4, sikrer den, områdedirektøren har bemyndiget dertil, at videre sagsbehandling vedrørende hændelsen sker i overensstemmelse med reglerne i kapitel 5.
§ 12. Er der tale om et kvalificeret selvmordsforsøg eller anden kvalificeret selvbeskadigende handling, påser den, områdedirektøren har bemyndiget dertil, endvidere umiddelbart, 1) om der, ud over de tiltag personalet allerede har iværksat, må antages at være behov for at iværksætte yderligere tiltag til imødegåelse af selvmordsrisiko m.v., 2) at der oprettes sag vedrørende hændelsen i Klientsystemets selvmordsmodul, og 3) at der med henblik på forebyggelse snarest muligt efter hændelsen er afholdt eller snarest afholdes samtale med den indsatte til klarlæggelse af motiv og sindstilstand, herunder så vidt muligt samtale med institutionens læge eller psykiatrisk konsulent.
 § 13. Den, områdedirektøren har bemyndiget dertil, sikrer endvidere, at der, så hurtigt omstændighederne tilsiger det og inden 3 hverdage efter hændelsen, sker foreløbig underretning pr. e-mail til områdekontoret, Folketingets Ombudsmand, og direktoratet (Center for Straffuldbyrdelse) om, at en indberetningspligtig hændelse har fundet sted.
 Stk. 2. Underretningen skal udover den pågældendes navn og personnummer indeholde oplysning om, hvilken type af hændelse, der er tale om, hvornår og hvordan hændelsen har fundet sted og sagens journalnummer i Klientsystemets selvmordsmodul.
 § 14. Senest 4 uger efter hændelsen sender den, områdedirektøren har bemyndiget dertil, i Klientsystemets selvmordsmodul endelig elektronisk indberetning vedrørende hændelsen til områdekontoret.
Stk. 2. Kan endelig elektronisk indberetning ikke ske inden for denne frist, fordi der afventes oplysninger fra eksterne samarbejdspartnere eller af andre særlige grunde, orienteres områdekontoret herom, inden fristen udløber.
Samtidig skal det oplyses, hvornår indberetning da kan forventes at foreligge.
 § 15. Den endelige indberetning skal indeholde en samlet vurdering af hændelsesforløbet samt en redegørelse for de undersøgelser og vurderinger, der er foretaget efter stk. 2 og 3 og § 16.
Stk. 2. Burde der have været iværksat yderligere tiltag til at imødegå risiko for selvmord, skal indberetningen indeholde oplysninger om, hvilke overvejelser og eventuelt foranstaltninger der er foretaget i den anledning.
Vurderingen omfatter tillige samarbejde med politi, hospitalsvæsen eller andre myndigheder.
 Stk. 3. Giver hændelsen anledning til internt i institutionen eller generelt i Kriminalforsorgens institutioner at iværksætte generelle tiltag til forebyggelse af hændelser, der er omfattet af dette cirkulære, skal indberetningen ledsages af særligt notat herom.
 § 16. Indberetningen skal tillige ledsages af notat om efterfølgende samtale med den indsatte til klarlæggelse af den indsattes sindstilstand og formodede motiv til handlingen, jf. § 12, nr. 3.
Kapitel 5 Anden selvmords- eller selvbeskadigelsesadfærd § 17. Områdedirektøren skal snarest muligt underrettes om anden selvmords- eller selvbeskadigelsesadfærd, jf. § 4. Områdedirektøren kan dog bestemme, underretning i stedet skal ske til institutionschefen, områdechefen, jurist i kriminalforsorgsområdet, arrestforvarer eller afdelingsleder.
 Stk. 2. Områdedirektøren fastsætter regler om, hvorvidt opgaverne efter dette kapitel varetages af institutionschefen, områdechefen, jurist i kriminalforsorgsområdet, arrestforvarer eller afdelingsleder.
 § 18. Når den, områdedirektøren har bemyndiget dertil, modtager underretning om anden selvmords- eller selvbeskadigelsesadfærd, vurderes det indledningsvis, om det er korrekt, at hændelsen er vurderet som en kvalificeret selvmordstrussel, jf. § 4.
 Stk. 2. Er der rettelig tale om et kvalificeret selvmordsforsøg eller en anden kvalificeret selvbeskadigende handling, jf. § 3, sikrer den, områdedirektøren bemyndiger dertil, at videre sagsbehandling vedrørende hændelsen sker i overensstemmelse med reglerne i kapitel 4.
§ 19. Den, områdedirektøren bemyndiger dertil, påser endvidere umiddelbart, 1) om der, ud over de tiltag personalet allerede har iværksat, må antages at være behov for at iværksætte yderligere tiltag til imødegåelse af selvmordsrisiko m.v., fx, om der med henblik på forebyggelse er behov for samtale med den indsatte til klarlæggelse af motiv og sindstilstand, herunder så vidt muligt samtale med institutionens læge eller psykiatrisk konsulent, 2) at der oprettes sag vedrørende hændelsen i Klientsystemets selvmordsmodul.
 § 20. Herefter udfærdiger den, områdedirektøren bemyndiger dertil, notat i selvmordsmodulet om sine overvejelser vedrørende behov for tiltag, jf. § 19, nr. 1, samt grundlaget for, at hændelsen ikke er vurderet som indberetningspligtig.
 Stk. 2. Når sagen er færdigbehandlet, afslutter den, områdedirektøren bemyndiger dertil, sagen i selvmordsmodulet som vedrørende en ikke-indberetningspligtig hændelse.
Kapitel 6 Afsluttende behandling af sager vedrørende dødsfald, selvmord, kvalificerede selvmordsforsøg og andre kvalificerede selvbeskadigende handlinger § 21. Ved den afsluttende behandling af en sag vedrørende en hændelse, der er omfattet af kapitel 3 eller 4, orienteres den pågældende institution og Folketingets Ombudsmand om områdekontorets samlede vurdering af hændelsesforløbet.
Kopi af afsluttende skrivelse sendes endvidere til £Klientsager i Center for Straffuldbyrdelse.
Kapitel 7 Årlige oversigter § 22. Kriminalforsorgsområdet udarbejder årligt en oversigt over indberetningspligtige hændelser omfattet af §§ 2-3 i dette cirkulære.
 Stk. 2. Oversigten sendes til direktoratet (Center for Straffuldbyrdelse) og skal have en sådan form, at den kan indgå i grundlaget for det forebyggende arbejde på området, herunder lokale drøftelser om forebyggelse af selvmord og dødsfald, jf. § 1, stk. 1 nr. 3.
Kapitel 8 Ikrafttræden § 23. Cirkulæret træder i kraft den 16. juli 2015 og omfatter hændelser, der finder sted efter denne dato.
 Stk. 2. Cirkulære nr. 84 af 23. november 2012 om institutionernes behandling og indberetning af hændelser vedrørende dødsfald, selvmord, selvmordsforsøg og anden selvmords- eller selvbeskadigelsesadfærd blandt indsatte i Kriminalforsorgens varetægt, ophæves.
