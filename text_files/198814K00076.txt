Nr BTL 76 Betænkning over Forslag til lov om frihedsberøvelse og anden tvang i  

 psykiatrien   

 Nr L 76 1988-89, 1. samling Afgivet af Retsudvalget Afgivet: 19890503 Udvalget har behandlet lovforslaget i en lang række møder og har herunder stillet spørgsmål til justitsministeren, som denne har besvaret skriftligt.
 Lovforslagene svarer i det væsentlige til det lovforslag med samme titel,  

 som blev fremsat den 28. oktober 1987 (L 45), og som bortfaldt i forbindelse  

 med nyvalg til Folketinget i maj 1988.
 Lovforslaget er i indeværende folketingsår i udvalget behandlet sammen med  

 forslag til lov om psykiatrisk behandling (L 82) (af Carsten Andersen (SF)  

 m.fl.).
 Udvalget har endvidere modtaget mundtlige og/eller skriftlige henvendelser  

 fra:
Amtsrådsforeningen i Danmark, Dansk Psykiatrisk Selskab, Den Alm.
Danske Lægeforening, Medborgernes Menneskerettighedskommission og Søndergaard, Bente, Billum.
 Der er af et flertal og af et mindretal stillet ændringsforslag, hvorom  

 henvises til de ledsagende bemærkninger.
Som bilag til betænkningen er optrykt en række spørgsmål til  

 justitsministeren, dels til L 45 og dels til nærværende lovforslag, sammen  

 med ministerens besvarelser heraf.
Endvidere er optrykt en henvendelse  

 vedrørende L 45.
 Et flertal (Socialdemokratiets, Det Konservative Folkepartis,  

 Venstres og Det Radikale Venstres medlemmer af udvalget) indstiller  

 lovforslaget til vedtagelse med det af flertallet stillede  

 ændringsforslag.
Flertallet bemærker, at man særligt har drøftet de spørgsmål, der knytter  

 sig til lovforslagets § 12, stk. 2, om tvangsmedicinering.
Flertallet lægger  

 i den forbindelse afgørende vægt på at fremhæve betydningen af iagttagelsen  

 af »det mindste middels princip« i § 4. Dette indebærer bl.a., at  

 man, forinden der skrides til tvangsmedicinering, nøje skal overveje, om  

 andre behandlingstilbud, herunder samtaleterapi eller anden frivillig  

 behandling, vil være en mulighed.
Kun hvis dette ikke er tilfældet og  

 betingelserne for tvangsbehandling med medicin i øvrigt er til stede, vil  

 tvangsmedicinering kunne komme på tale.
Behandlingen skal i så fald ske i  

 overensstemmelse med lovforslagets § 12, stk. 2, og de begrænsninger, der er  

 fastsat heri, jf. også bemærkningerne til bestemmelsen.
Det bør i den  

 forbindelse nøje påses, at der i det enkelte tilfælde ikke gives medicin i en  

 større dosis end påkrævet.
Man har særligt drøftet, at der befinder sig en  

 del ældre konfuse mennesker på de psykiatriske afdelinger, som ifølge det  

 oplyste angives at være fejlanbragte.
Som anført i Justitsministeriets besvarelse af spørgsmål 46 til L 45  

 (optrykt som bilag) vil ældre, senile eller konfuse mennesker ikke alene på  

 grund af denne tilstand kunne tvangsindlægges eller tvangstilbageholdes.
Det  

 kræves således, for at betingelserne for frihedsberøvelse er opfyldt, at der  

 foreligger en egentlig demenstilstand, og at patienten opfylder behandlings-  

 eller farlighedskriteriet, samt at der fortsat foreligger et  

 behandlingssigte.
Flertallet lægger afgørende vægt herpå og finder det særdeles uheldigt, at  

 ældre mennesker, der er færdigbehandlede, ikke kan komme fra psykiatriske  

 afdelinger.
Flertallet anser det derfor for væsentligt, at det sikres, at der  

 tilvejebringes de fornødne plejehjemspladser eller andre egnede bolig- og  

 pasningsmuligheder, således at disse personer kan udskrives.
 Det er oplyst over for udvalget, at justitsministeren den 20. april 1989  

 har nedsat et udvalg, der bl.a. skal vurdere, om de gældende bestemmelser i  

 myndighedsloven er hensigtsmæssige bl.a. i relation til ældre konfuse  

 medborgere (kommissoriet for udvalget er optrykt som bilag).
Man har endvidere særligt drøftet de spørgsmål, der knytter sig til  

 lovforslagets § 22 om psykokirurgiske indgreb.
Sundhedsstyrelsen har oplyst,  

 at de i dag kendte psykokirurgiske indgreb dels er de gennem årtier kendte  

 lobotomier, som består i overskæring af ledningsbaner i pandelapperne til de  

 basale hjerneafsnit, og dels de moderne psykokirurgiske indgreb, som består  

 af nøjagtigt placerede indgreb i hjernen på små, lokaliserede områder, og som  

 på grund af deres præcision giver lidet udtalte bivirkninger.  

 Sundhedsstyrelsen har siden 1983 centraliseret udførelsen af psykokirurgiske  

 indgreb til Rigshospitalet, og patienterne skal undersøges og vurderes meget  

 grundigt før et indgreb, dvs. at alle muligheder for spontan bedring skal  

 være udelukket og alle andre relevante behandlingsmuligheder gennemprøvet.
I 10-års-perioden 1965 til 1974 er der her i landet opereret ca. 70  

 patienter på psykiatrisk indikation.
I perioden 1978 til 1981 er der højst  

 opereret 2-3 patienter årligt, og siden 1982 er der ikke udført  

 psykokirurgiske indgreb her i landet.
 Det er Sundhedsstyrelsens vurdering, at psykokirurgiske indgreb i de  

 kommende år udelukkende vil blive anvendt i ganske få, helt specielle  

 tilfælde.
 Flertallet vil imidlertid følge udviklingen på dette område med henblik på  

 at vurdere, hvorvidt der skulle opstå behov for yderligere retsgarantier for  

 patienterne.
 Et mindretal (Socialistisk Folkepartis og Centrum-Demokraternes  

 medlemmer af udvalget) indstiller lovforslaget til vedtagelse med de  

 af mindretallet stillede ændringsforslag.
 Et flertal inden for mindretallet (Socialistisk Folkepartis medlemmer af  

 udvalget) ønsker at udtale følgende:
 Socialistisk Folkeparti har samtidig med justitsministeren fremsat sit  

 eget forslag til lov om psykiatrisk behandling, L 82.
Helst havde vi set dette lovforslag vedtaget, da det tilgodeser en lang  

 række af de kritikpunkter, som blev fremført ved Folketingets behandling af  

 justitsministerens forslag til lov om frihedsberøvelse og anden tvang i  

 psykiatrien, L 45, i folketingsåret 1987-88, 1. samling.
Mindretallet som  

 helhed bemærker:
Socialistisk Folkepartis og Centrum-Demokraternes medlemmer af  

 Retsudvalget har stillet en række ændringsforslag til justitsministerens  

 lovforslag. Ændringsforslagene er udarbejdet i overensstemmelse med de  

 bemærkninger, der blev fremført ved 1. behandling af et flertal i Folketinget  

 bestående af Centrum-Demokraterne, Socialistisk Folkeparti, Kristeligt  

 Folkeparti og Socialdemokratiet.
Disse partiers ordførere lagde særlig vægt  

 på patienternes medbestemmelse, på tværfaglighed og retssikkerhed samt på  

 forbedring af de psykiatriske sygehuses standard og en effektiv indsats imod  

 anvendelse af tvang i psykiatrien.
 I principbetænkning om tvang i psykiatrien (betænkning nr. 1068/1986) er  

 det påpeget, at der er en sammenhæng mellem på den ene side de fysiske  

 forhold, personalets normering og uddannelsesmæssige baggrund samt  

 patienternes mulighed for indflydelse på behandlingen og på den anden side  

 hyppigheden af anvendelsen af tvangsbehandling og fiksering.
Ved udarbejdelsen af ændringsforslagene har mindretallet haft et stærkt  

 ønske om, at det psykiatriske hospitalsarbejde blev opprioriteret til fordel  

 for den svageste gruppe, nemlig de tvangsindlagte.
Det er under  

 udvalgsarbejdet oplyst, at forbedringerne i forbindelse med etablering af  

 enestuer til tvangsindlagte og andre bygningsmæssige forbedringer vil koste  

 ca. 100 mio. kr. udregnet i 1989-priser, men på baggrund af oplysninger fra  

 1985.
 Ekstraudgifter ved etablering af fast vagt og indsættelse af personale for  

 at undgå anvendelse af fiksering og tvangsbehandling må på baggrund af  

 besvarelsen om omkostningerne til fast vagt anslås at ligge på omkring 60  

 mio. kr. (Der henvises til spørgsmål 24-25 til nærværende lovforslag og  

 svarene herpå med bilag, som er optrykt som bilag til betænkningen).
 På baggrund af de oplysninger, Retsudvalget har fået til sin rådighed,  

 skønnes det, at forbedringerne for de tvangsanbragte psykiatriske patienter  

 og personalet på de lukkede afdelinger vil beløbe sig til en  

 førstegangsomkostning på 100 mio. og løbende ekstraudgifter på 60 mio. kr.  

 årligt for hele landet.
Det har været mindretallets ønske at begrænse anvendelsen af fikseringer.  

 Under udvalgsarbejdet har det været søgt at fastslå grænsen mellem varigheden  

 og hyppigheden af fiksering, der ikke opfattes som frihedsberøvelse, og  

 fiksering, der betragtes som frihedsberøvende.
På grund af meget sent  

 indkomne svar fra Justitsministeriet har det ikke været muligt at få  

 tilvejebragt et materiale, der kan belyse denne problemstilling.
Efter  

 mindretallets opfattelse er fiksering principielt en frihedsberøvelse, som  

 udløser en frihedsberøvets rettigheder.
Spørgsmålet om fiksering i  

 forbindelse med psykiatrisk behandling har i øvrigt været gjort til genstand  

 for en henstilling til Justitsministeriet, jf. ombudsmandens beretning 1977,  

 s. 53. Mindretallet finder det uklart, hvorvidt lovforslaget imødekommer  

 denne henstilling.
 En række organisationer påpegede i forbindelse med behandlingen af L 45 i  

 folketingsåret 1987-88, 1. samling, at det foreliggende lovforslag - uden  

 sikkerhed for forbedrede forhold for patienterne og den psykiatriske  

 behandling - reelt ikke er nogen forbedring i forhold til sindssygeloven af  

 1938.
Ændringsforslagene er overvejende stillet ud fra et menneskesyn på og en  

 holdning til den psykiatriske behandling og de forhold, vi byder de  

 psykiatriske patienter.
De fleste partier i Folketinget giver udtryk for stor  

 respekt for det enkelte individs frihedsret og retsgarantier, når samfundet  

 indtræder i den enkeltes ret til selvbestemmelse.
Ved vedtagelse af  

 mindretallets ændringsforslag og ved at udsætte de økonomikrævende forslag  

 vil Folketinget vise respekt for de fine ord om individets ret.
 Mindretallet har i øvrigt følgende bemærkninger til flertallets  

 betænkningsbidrag:
Mindretallet har ved at stille en række ændringsforslag dokumenteret, at  

 mindretallet på en række punkter er enig med flertallet.
Mindretallets  

 uenighed med flertallet består i, at vi ønsker at virkeliggøre  

 forbedringsønskerne.
Hvis flertallet støttede mindretallets ændringsforslag  

 nr. 5, 6 og 16, ville der komme realitet bag flertallets ønske om sikring af  

 »det mindste middels princip« og sikring af tilbud om anden  

 frivillig behandling.
 Mindretallet er enig i problematikken omkring ældre senile  

 ikke-behandlingsmulige på de lukkede psykiatriske afdelinger.
 Flertallets udtalelser om tilvejebringelse af de fornødne  

 plejehjemspladser eller andre egnede bolig- og pasningsmuligheder er i  

 direkte strid med regeringens og flertallets politik og derfor vildledende.  

 Bemærkningerne er omkostningsfrie for flertallet og vil i bedste fald virke  

 forværrende for en række hjælpeløse gamle, idet hospitalerne tvinges til at  

 udskrive dem til noget, som er endnu værre end ophold i psykiatrisk afdeling.  

 Vil flertallet det, som det skriver, burde det indsætte en bestemmelse, som  

 forpligter kommunerne til at oprette plejehjem eller intensivere hjemmehjælp  

 og oprettelse af bofællesskaber for ældre.
 Mindretallets ændringsforslag nr. 3, 25 og 31 vil i en lang række tilfælde  

 lette vilkårene for denne gruppe på de psykiatriske hospitaler og kunne  

 medvirke til en hurtigere placering af ældre uden for hospitalerne.
Ved at støtte mindretallets ændringsforslag nr. 32 vil flertallets formål  

 om at følge udviklingen inden for det psykokirurgiske område blive  

 tilgodeset.
Herudover har mindretallet ønsket, at al tvangsanvendelse bliver  

 underkastet en nærmere analyse med det formål at reducere anvendelse af  

 tvang.
 Mindretallet kan på den baggrund ikke tilslutte sig flertallets  

 betænkningsbidrag.
 Et andet mindretal (Fremskridtspartiets medlem af udvalget) vil ved  

 2. behandling redegøre for sin stilling til lovforslaget og de stillede  

 ændringsforslag.
 Et tredje mindretal (Kristeligt Folkepartis medlem af udvalget) kan  

 støtte lovforslaget og indstiller det af flertallet stillede ændringsforslag  

 til vedtagelse ved 2. behandling, men vil i øvrigt ved denne redegøre for sin  

 stilling til de af et mindretal stillede ændringsforslag.
 Mindretallet tilslutter sig flertallets betænkningsbidrag.
Ændringsforslag Til § 2 Af et flertal (S, KF, V, RV og KRF), tiltrådt af  

justitsministeren:
 1) Ordet »psykiatrisk« udgår.
 Af et mindretal (SF og CD):
 2) Som nyt stykke indsættes efter stk. 1:
» Stk. 2. Ved indretning og drift af psykiatriske hospitaler  

 skal der lægges afgørende vægt på at skabe sådanne forhold, at behov for  

 anvendelse af tvang ikke opstår.« Til § 3 3) Stk. 3 affattes således:
» Stk. 3. Overlægen er ansvarlig for, at der i samarbejde med  

 patienten og patientrådgiveren opstilles en tværfaglig behandlingsplan for  

 enhver, der indlægges på psykiatrisk afdeling.« Til § 4 4) I stk. 1 indsættes som nyt punktum før 1. pkt.:
»Anvendelse af tvang i psykiatrisk behandling skal som hovedregel  

 undgås.« 5) Stk. 3 affattes således:
» Stk. 3. Anvendelse af tvang skal stå i rimeligt forhold til  

 det, som søges opnået herved.
Tvang må ikke anvendes i videre omfang, end  

 hvad der er nødvendigt for at opnå det tilsigtede formål.
Er mindre  

 indgribende foranstaltninger tilstrækkelige, skal disse anvendes.« 6) Stk. 4 affattes således:
» Stk. 4. Tvang skal udøves så skånsomt som muligt og med  

 størst mulig hensyntagen til patienten, således at der ikke forvoldes unødig  

 krænkelse eller ulempe.
Ydmygende, hånende eller anden nedværdigende  

 behandling må ikke finde sted.
Anvendelse af tvangsforanstaltninger og fysisk  

 magt må ikke have karakter af afstraffelse eller iværksættes som reaktion på  

 adfærd.« 7) Som nyt stykke indsættes efter stk. 4:
» Stk. 01. Sygehusejerne skal sikre passende uddannelse og  

 løbende efteruddannelse af det psykiatriske behandlingspersonale.« 8) Som nyt stykke indsættes efter stk. 4:
» Stk. 02. Brevcensur må ikke finde sted, medmindre det er  

 hjemlet i retsplejelovens kapitel 71.« Til § 5 9) Paragraffen affattes således:
 » § 5. Tvangsindlæggelse, jf. §§ 6-9, må kun finde sted,  

 såfremt patienten er sindssyg eller befinder sig i en tilstand, der ganske må  

 ligestilles hermed, og det vil være direkte uforsvarligt ikke at  

 frihedsberøve den pågældende med henblik på behandling, fordi:
1) udsigten til helbredelse eller en betydelig og afgørende bedring af  

 tilstanden ellers vil blive væsentligt forringet, eller 2) den pågældende frembyder en nærliggende og væsentlig fare for sig selv  

 eller andre.
 Stk. 2. Tvangstilbageholdelse, jf. § 10, må kun finde sted, såfremt  

 patienten er sindssyg og det vil være direkte uforsvarligt at udskrive den  

 pågældende, fordi:
1) udsigten til en afgørende bedring af tilstanden ellers ville fortabes,  

 eller 2) den pågældende frembyder en nærliggende og væsentlig fare for sig selv  

 eller andre.« Til § 7 10) Stk. 3 affattes således:
» Stk. 3. Ved tvangsindlæggelse efter § 5, stk. 1, nr. 2, skal  

 lægens undersøgelse være foretaget inden for det seneste døgn og ved  

 tvangsindlæggelse efter § 5, stk. 1, nr. 1, inden for de seneste 7 dage forud  

 for indlæggelsen.« Til § 8 11) Paragraffen affattes således:
» § 8. Den indlæggende læge skal så vidt muligt være til  

 stede, indtil politiet forlader stedet sammen med den, der skal  

 tvangsindlægges.
Ved tvangsindlæggelse efter § 5, stk. 1, nr. 1, underretter  

 politiet lægen om tidspunktet for gennemførelse af tvangsindlæggelsen.« Til § 9 12) Paragraffen affattes således:
» § 9. Sker tvangsindlæggelse efter § 5, stk. 1, nr. 2, skal  

 patienten straks modtages.
Sker tvangsindlæggelse efter § 5, stk. 1, nr. 1,  

 skal patienten modtages snarest muligt inden for den frist på 7 dage, som er  

 nævnt i § 7, stk. 3.
 Stk. 2. Overlægen på den afdeling, hvor indlæggelsen finder sted, træffer  

 inden 36 timer efter modtagelsen af den tvangsindlagte afgørelse om, hvorvidt  

 betingelserne for indlæggelse er opfyldt.
Stk. 3. Sundhedsministeren fastsætter efter forhandling med  

 justitsministeren nærmere regler om fremgangsmåden ved gennemførelse af  

 tvangsindlæggelser, herunder om politiets medvirken hertil.« Til § 10 13) Stk. 1 affattes således:
»Tvangstilbageholdelse af en person, der er indlagt på psykiatrisk  

 afdeling, skal ske, hvis overlægen finder, at betingelserne i § 5, stk. 2, er  

 opfyldt.« 14) Efter stk. 1 indsættes som nyt stykke:
» Stk. 2. Beslutning om tvangstilbageholdelse skal omgående  

 meddeles patienten, og der skal samtidig beskikkes en patientrådgiver, jf. §  

 24.« Stk. 2 og 3 bliver herefter stk. 3 og 4.
Til § 11 15) Paragraffen affattes således:
» § 11. Når betingelserne i § 5, stk. 2, ikke længere er til  

 stede, skal frihedsberøvelsen straks bringes til ophør.
Patienten og  

 patientrådgiveren underrettes straks herom.« Til § 12 16) Paragraffen affattes således:
» § 12. Tvangsbehandling må kun anvendes over for personer,  

 der opfylder betingelserne for tvangstilbageholdelse, jf. § 10.  

 Tvangsbehandling kan først besluttes efter, at patienten har været under  

 tilstrækkelig langvarig observation i hospitalsafdelingen til, at  

 observationen kan danne grundlag for en bedømmelse af tilstanden og behovet  

 for behandling.
Tvangsbehandling må ikke iværksættes, før andre typer af  

 frivillig behandling har været forsøgt og vist sig uigennemførlige eller  

 åbenbart nytteløse.
Stk. 2. Tvangsbehandling må kun ske af behandlingsmæssige årsager.
Ved  

 tvangsbehandling med lægemidler skal der anvendes afprøvede lægemidler i  

 sædvanlig dosering og med færrest mulige bivirkninger.
 Stk. 3. Ved tvangsbehandling bør der ikke anvendes depotmedicin.  

 Elektrostimulation må ikke benyttes som led i tvangsbehandling, medmindre der  

 foreligger en livstruende tilstand.
Stk. 4. Afgørelse om tvangsbehandling træffes af overlægen.
Denne træffer  

 samtidig bestemmelse om, i hvilket omfang der om fornødent kan anvendes magt  

 til behandlingens gennemførelse.
I akutte tilfælde kan den vagthavende læge  

 træffe midlertidig beslutning om tvangsbehandling.
 Stk. 5. Tvangsbehandling bør ikke finde sted inden for 24 timer før,  

 patienten skal deltage i møde om sin egen sag.
Stk. 6. Sundhedsministeren fastsætter nærmere regler om  

 tvangsbehandling.« Til § 13 17) Stk. 1 affattes således:
»En person, der opfylder betingelserne for tvangstilbageholdelse, og  

 som modsætter sig behandling af en akut og livstruende somatisk sygdom, kan  

 undergives tvangsbehandling af denne sygdom, såfremt sygdommen udsætter  

 patientens liv eller helbred for væsentlig fare.« Til § 14 18) Stk. 1 affattes således:
»Tvangsfiksering må efter denne lov kun anvendes over for personer,  

 der er tvangsindlagt eller tvangstilbageholdt.« 19) Stk. 2 affattes således:
» Stk. 2. Forud for anvendelsen af tvangsfiksering bør  

 situationen være søgt afhjulpet ved tilførsel af ekstra personale.« 20) Som nye stykker indsættes efter stk. 2:
» Stk. 3. Som middel til tvangsfiksering må alene anvendes  

 bælte, hånd- og fodremme samt handsker.
Til gennemførelse af  

 tvangsforanstaltninger må kun anvendes personale, der har gennemgået  

 psykiatrisk plejeruddannelse.
Stk. 4. Tvangsfiksering må kun anvendes i det omfang, det er nødvendigt  

 for at afværge, at en patient udsætter sig selv eller andre for nærliggende  

 fare for at lide alvorlig skade på legeme eller helbred.« Til § 15 21) Stk. 1 affattes således:
»Beslutning om tilførsel af ekstra personale til forebyggelse af  

 tvangsfiksering samt beslutning om tvangsfiksering træffes af en læge, efter  

 at denne har tilset patienten.« 22) Stk. 3 affattes således:
» Stk. 3. Ville det i et tilfælde som nævnt i § 14, stk. 4, af  

 hensyn til patientens egen eller andres sikkerhed være uforsvarligt at  

 afvente lægens tilsyn, kan sygeplejepersonalet på egen hånd beslutte at  

 fiksere den pågældende med bælte.
Lægen skal da straks tilkaldes og træffe  

 afgørelse vedrørende eventuel tvangstilbageholdelse og anvendelsen af  

 tvangsfiksering med bælte.« Til § 16 23) Som nyt stykke indsættes før stk. 1:
»En støtteperson kan ordineres til en patient som forebyggelse af  

 tvangsfiksering.
Støttepersonen skal så vidt muligt være en medarbejder med  

 forudgående erfaring fra arbejde med psykiatriske patienter.« Stk. 1 bliver herefter stk. 2.
Til § 17 24) Paragraffen affattes således:
 » § 17. En person, der er indlagt på psykiatrisk afdeling, kan  

 fastholdes og om fornødent med magt føres til et andet opholdssted på  

 sygehuset, såfremt den pågældende udsætter sig selv eller andre for  

 nærliggende fare for at lide skade på legeme eller helbred.
 Stk. 2. Forinden fysisk magt bringes i anvendelse, bør situationen være  

 søgt afhjulpet ved tilførsel af ekstra personale eller anden foranstaltning.
Stk. 3. Er det af afgørende betydning for bedring af en meget urolig  

 patients tilstand, kan lægen bestemme, at patienten skal have fast vagt, jf.  

 § 16, stk. 1.« Til § 18 25) Som nyt stykke indsættes efter stk. 2:
» Stk. 3. Beskyttelsesfiksering må ikke erstatte personale  

 eller behandlingsinitiativer.« Til § 21 26) Stk. 1 affattes således:
»Det påhviler til stadighed overlægen i samarbejde med afdelingens  

 personale at påse, at frihedsberøvelse, tvangsbehandling, tvangsfiksering,  

 fysisk magt og beskyttelsesfiksering i så vid udstrækning som muligt undgås  

 og kun anvendes, hvor det er absolut nødvendigt.
Afdelingspersonalet på  

 afdelinger, som har anvendt tvang, udarbejder en halvårlig redegørelse til  

 Patientklagenævnet om omfanget af tvang og de mere generelle årsager  

 hertil.« 27) Stk. 2 affattes således:
» Stk. 2. Overlægen skal af egen drift til stadighed  

 efterprøve, om betingelserne for frihedsberøvelse fortsat er opfyldt.  

 Resultatet af denne efterprøvelse skal tilføres tvangsprotokollen henholdsvis  

 2, 5, 10, 20 og 30 dage efter, at frihedsberøvelsen blev iværksat, og  

 herefter mindst hver 4. uge, så længe frihedsberøvelsen opretholdes.  

 Patientrådgiveren og patienten underrettes om beslutning om opretholdt  

 tvangstilbageholdelse.« Til § 23 28) Stk. 2 affattes således:
» Stk. 2. Forsøgsbehandling på psykiatrisk hospital må kun  

 gennemføres med patientens informerede samtykke.
Såfremt patienten påføres  

 skade som følge af forsøg, er sygehusejeren erstatningsansvarlig.« Ny paragraf 29) I kapitel 8 indsættes før § 24 som ny paragraf:
 » § 01. Sygehusejerne skal sikre, at enhver, der er  

 frihedsberøvet efter reglerne i denne lov, har adgang til:
1) ophold på enestue, 2) ophold under tidssvarende bygningsmæssige forhold, 3) passende tilbud om beskæftigelse, undervisning og aktivitet, 4) ophold i frisk luft daglig efter behov og 5) ledsaget udgang.
Stk. 2. Sundhedsministeren kan fastsætte nærmere regler til gennemførelse  

 af bestemmelserne i stk. 1.« Til § 27 30) Som nyt stykke indsættes efter stk. 1:
» Stk. 2. Patientrådgiveren skal orienteres om, at der er  

 oplysninger, som af de i stk. 1 nævnte grunde ikke meddeles  

 patientrådgiveren.« Til § 28 31) Paragraffen affattes således:
» § 28. Beskikkelsen som patientrådgiver ophører 30 dage  

 efter, at tvangsindgrebet er bragt til ophør.
Patienten skal have ret til  

 bistand fra patientrådgiveren ud over dette tidsrum i forbindelse med  

 gennemførelse af klager over tvangsforanstaltningerne, klager over  

 behandlingen eller vedrørende gennemførelse af den opstillede  

 behandlingsplan.
Den udvidede bistand ophører, når der er truffet endelig  

 afgørelse i klagesagen.« Nye paragraffer 32) Efter § 46 indsættes som nye paragraffer:
 » § 02. Sundhedsministeren iværksætter forsknings- og  

 forsøgsarbejde med det formål at analysere og reducere anvendelse af tvang.
 Stk. 2. Forslag om revision af loven fremsættes for Folketinget senest ved  

 begyndelsen af folketingsåret 1994-95.
§ 03. Sundhedsministeren bemyndiges til for så vidt angår § 14, stk. 2, §  

 15, stk. 1, § 16, stk. 1, § 17, stk. 2 og 3, samt § 01 at fastsætte tidspunkt  

 for disse bestemmelsers ikrafttræden og eventuelle  

 overgangsbestemmelser.« Bemærkninger Til nr. 1 Ifølge § 2 i det fremsatte forslag til lov om frihedsberøvelse og anden  

 tvang i psykiatrien (L 76) skal sygehusmyndigheden med henblik på i videst  

 muligt omfang at forebygge anvendelse af tvang tilbyde sygehusophold,  

 behandling og pleje, som svarer til god psykiatrisk sygehusstandard.  

 Bestemmelsen peger på sammenhængen mellem på den ene side de fysiske rammer,  

 hvorunder det psykiatriske sygehusvæsen fungerer, og de øvrige ressourcer,  

 som tilføres denne del af sygehusvæsenet, og på den anden side behovet for at  

 anvende tvang.
Bestemmelsen griber ikke ind i sygehusmyndighedernes  

 kompetence til efter sygehusloven at foretage den nærmere sygehusplanlægning  

 og prioritering af ressourceforbruget inden for den samlede sygehussektor.
 Den foreslåede ændring af »god psykiatrisk sygehusstandard« til  

 »god sygehusstandard« har til formål at fremhæve, at psykiatriske  

 afdelinger er en del af det almindelige sygehusvæsen, og at en stillingtagen  

 til de standarder og normer, der bør gælde på det psykiatriske område, derfor  

 ikke kan ske uden sammenhæng med de forhold, der stilles til rådighed inden  

 for det øvrige sygehusvæsen i forbindelse med somatisk sygehusbehandling.
Efter den nye formulering ligger den nærmere prioritering af  

 ressourceforbruget, herunder også spørgsmålet om fordelingen af ressourcer  

 mellem de somatiske og de psykiatriske afdelinger, fortsat hos  

 sygehusmyndighederne (amtskommunerne, Københavns og Frederiksberg Kommuner  

 samt for så vidt angår Rigshospitalet Sundhedsministeriet). Ændringen af  

 bestemmelsen indebærer imidlertid, at sygehusmyndighederne ved den nærmere  

 sygehusplanlægning som en generel målsætning skal tilstræbe - eventuelt inden  

 for en nærmere angiven årrække - at tilvejebringe fysiske rammer og forhold  

 for de psykiatriske patienter, der under hensyn til områdernes  

 forskelligartethed i hvert fald ikke er ringere end forholdene inden for det  

 øvrige sygehusvæsen i den pågældende sygehuskommune.
Det skal i denne  

 sammenhæng fremhæves, at forskellen mellem somatiske og psykiatriske  

 sygehusafdelinger gør det ønskeligt, at der indrettes opholdsrum og  

 sengestuer på en sådan måde, at patienterne ikke tvinges til konstant fysisk  

 nærhed.
Sammen med hensyntagen til personalets holdning og uddannelse kan  

 dette modvirke, at miljøet bliver angst- og aggressionsskabende.
Endvidere må  

 der lægges vægt på muligheden for meningsfyldte aktiviteter, herunder også  

 muligheden for at kunne komme ud i fri luft/skifte opholdssted i løbet af  

 dagen.
Det bemærkes i den forbindelse, at denne målsætning for visse  

 psykiatriske afdelingers vedkommende ikke i øjeblikket kan anses for opfyldt.
Til nr. 2, 5, 6, 7, 20, 26 og 29 God psykiatrisk sygehusstandard er i justitsministerens lovforslag L 76  

 ikke nærmere defineret. Ændringsforslagene konkretiserer kravet med hensyn  

 til de fysiske rammer og stiller krav om uddannelse af det personale, der  

 skal arbejde med anvendelse af tvang i de psykiatriske sygehuse.
Indlæggelse, ophold og behandling på psykiatriske sygehuse skal i så vid  

 udstrækning som muligt ske med patienternes samtykke.
Alle muligheder bør  

 være forsøgt for at undgå anvendelse af tvang.
Opmærksomheden bør særligt  

 rettes mod de fysiske rammer, så patienterne både har plads omkring sig og  

 mulighed for at være alene.
Der bør ikke være nogen tvivl om, at alle, der arbejder med psykisk syge,  

 er opmærksom på, at tvang i psykiatrisk behandling kan virke krænkende,  

 ydmygende eller hånende.
Men mindretallet mener, at patienterne har krav på  

 en klar tilkendegivelse fra lovgivernes side om, at anvendelse af tvang alene  

 kan ske til gavn for patienten.
 Det er nødvendigt, at hele personalet i de afsnit, der anvender  

 tvangsmidler, er involveret i, hvordan man undgår anvendelse af tvang.  

 Udarbejdelse af en halvårlig redegørelse om omfanget af anvendelsen af tvang  

 og de mere generelle årsager hertil har sin vigtigste opgave ved at sikre, at  

 der mindst hvert halve år gøres status over den pågældende afdelings funktion  

 og omfang af magtanvendelse.
Det er vigtigt, at det i loven fastslås, at frihedsberøvede er sikret en  

 række minimumsrettigheder og ophold under tidssvarende forhold under opholdet  

 på et psykiatrisk sygehus.
Der bør tages hensyn til, at de forskellige  

 rettigheder, som er nævnt i ændringsforslag nr. 29 om indsættelse af en ny §  

 01, må tilpasses den enkelte patients behov, og hvad der er forsvarligt.
Til nr. 3, 8, 9, 10, 11, 12, 13, 14, 15, 16, 17, 18, 22, 25, 27, 28, 30 og  

 31 Forudsætningen for den optimale psykiatriske behandling er, at den foregår  

 i samarbejde med patienten, og at behandlingen er rettet imod den sygdom og  

 de problemer, som patienten har.
Derfor er det vigtigt, at behandlingsplanen  

 er tværfaglig og opstilles i samarbejde med patienten.
 Ændringsforslagene har endvidere til hensigt at minimere den såkaldte  

 musefælde, nemlig at frivilligt indlagte på psykiatriske sygehusafdelinger  

 uden særlige formaliteter kan udsættes for tvangsforanstaltninger og  

 tvangsbehandling.
Grundlaget for tvangsindlæggelse kan være sindssygdom eller en tilstand,  

 der ganske må ligestilles hermed.
Det er ved ændringsforslagene  

 tilkendegivet, at der ved selve tvangsindlæggelsessituationen kan være få  

 tilfælde, hvor de indlæggende myndigheder ikke kan fastslå, om den pågældende  

 er sindssyg, eller hvor myndighederne blot skønner, at den pågældende har  

 sådanne psykiske problemer, at han eller hun har mistet evnen til at vurdere  

 sin tilstand og omverdenen på en realistisk måde.
En tvangsindlæggelse  

 behøver således ikke nødvendigvis at betyde, at den tvangsindlagte er  

 sindssyg, men at vedkommende har behov for behandling eller frembyder en  

 nærliggende og væsentlig fare for sig selv eller andre.
Denne bestemmelse må afvejes op imod et meget stramt regelsæt om  

 tilstedeværelsen af sindssygdom.
Resultatet af en sådan stram bestemmelse vil  

 være, at de grænsetilfælde, som i dag bliver indlagt på psykiatrisk afdeling  

 på grund af forholdets natur, vil blive indsat i politiets detention.
Et  

 andet ændringsforslag indebærer, at de psykiatriske afdelinger skal være  

 tværfaglige i deres behandlingstilbud.
Derfor vil de psykiatriske afdelinger  

 være bedre i stand til at tilbyde denne gruppe patienter støtte, råd og  

 vejledning.
 Det skal fremhæves, at anvendelsesområdet for begrebet »tilstande,  

 der ganske må ligestilles med sindssygdom«, må fastlægges under hensyn  

 til de formål, som dette lovforslag forfølger og således uafhængigt af  

 forståelsen af lignende begreber i anden lovgivning.
 Tvangsindlæggelsessituationen kan kun udstrækkes til 48 timer, jf.  

 lovforslagets § 10, stk. 3, hvor overlægen skal tage stilling til, om  

 patienten opfylder kravene for tilbageholdelse, idet en tvangsindlæggelse  

 forudsætter patientens modstand mod opholdet og derved indirekte indebærer et  

 krav om udskrivning.
Et af ændringsforslagene opdeler § 5 i to stykker, hvilket indebærer, at  

 tvangstilbageholdelse har et snævrere kriterium for tilstedeværelsen af  

 sindssygdom end tvangsindlæggelse.
Ligeledes er udtrykket »udsigten til  

 en afgørende bedring af tilstanden ellers ville fortabes« strammere.
Der  

 er hermed fastlagt et strammere kriterium for tvangstilbageholdelse end for  

 tvangsindlæggelse. 48 timer efter tvangsindlæggelse eller ophold i  

 psykiatrisk hospital må det som mindstemål være afklaret, om patienten lider  

 af sindssyge i sådan en grad, at betingelserne for tvangstilbageholdelse er  

 opfyldt.
 Ved ændringsforslag nr. 12 præciseres det, at overlægen inden for et  

 fastsat tidsrum skal afgøre, om betingelserne for tvangsindlæggelsen er  

 opfyldt.
Når betingelserne for tvangstilbageholdelse, jf. det foreslåede § 5, stk.  

 2, er opfyldt, skal overlægen meddele patienten, at vedkommende er  

 tvangstilbageholdt, og der skal beskikkes en patientrådgiver.
Sigtet er at  

 undgå den situation, at en patient først ved en eventuel begæring om  

 udskrivning bliver opmærksom på, at vedkommende faktisk har været opfattet  

 som tvangstilbageholdt i længere tid, men at det kun er den pågældendes  

 manglende krav om udskrivning, der er skyld i, at han eller hun ikke er  

 blevet bekendt med tvangstilbageholdelsen.
Samtidig undgås også den  

 situation, at patienten er forholdt muligheden af at få en patientrådgiver  

 beskikket.
Sigtet med ændringsforslag nr. 16 er at begrænse anvendelsen af  

 tvangsbehandling og gennem lovgivningen give et incitament til at søge andre  

 typer af behandling, før tvangsbehandling iværksættes.
Med andre typer af  

 frivillig behandling tænkes f.eks. på samtaleterapi, psykoterapi eller anden  

 medicinsk behandling, som patienten accepterer.
Depotpræparater bør efter ændringsforslaget undgås.
Skal der nødvendigvis  

 anvendes depotpræparat af hensyn til patienten, bør der anvendes  

 »kortvarig depotmedicin«, dvs. depotmedicin, hvis virkning ophører  

 inden for 72 timer.
På grund af fremkomsten af nye præparater bør  

 Sundhedsstyrelsen fastlægge nærmere retningslinier for anvendelse af  

 depotmedicin.
 Ændringsforslaget præciserer endvidere, at den vagthavende læge i akutte  

 situationer kan træffe midlertidig beslutning om tvangsbehandling, hvilket er  

 en kodificering af praksis.
Af hensyn til patienter, der skal møde i deres egen sag, er det vigtigt,  

 at de ikke oplever sig hæmmet af medicin.
Bestemmelsen i det foreslåede § 12,  

 stk. 5, kan betyde, at eventuelle møder af hensyn til forsvarligheden må  

 afholdes i hospitalet.
 Bestemmelsen om tvangsbehandling af somatiske sygdomme er i  

 ændringsforslag nr. 17 strammet op til kun at omfatte akutte og livstruende  

 sygdomme.
Anvendelse af beskyttelsesfiksering bør ikke erstatte personale eller  

 behandlingsinitiativer.
Der må i det daglige ske en afvejning imellem  

 indsatsen af personale og beskyttelsesfiksering.
Det er spørgsmålet om,  

 hvordan beskyttelsesfikseringen indgår i en samlet behandlingsplan, der er  

 afgørende.
Patienter, der deltager i forsøgsbehandling, bør være fuldt orienteret om  

 deres deltagelse og give deres positive tilsagn.
Der bør ikke herske  

 usikkerhed om patientens retstilstand ved et eventuelt erstatningsspørgsmål.
Patientrådgiverens funtkion udvides, så denne får mulighed for at følge en  

 eventuel klagesag op.
Samtidig skal patientrådgiveren beskæftige sig med  

 behandlingsplanens indhold set i relation til patientens ønsker.
Til nr. 4, 19, 21, 23 og 24 Forebyggelse af anvendelse af tvang er en naturlig følge af lovforslagets  

 intentioner om større retssikkerhed, når tvang anvendes.
Derfor stilles en  

 række ændringsforslag, som giver sygehusejerne og sygehusmyndighederne en  

 forpligtelse til at forebygge anvendelse af tvang, eventuelt ved anvendelse  

 af øgede personaleressourcer.
Det er ikke et spørgsmål om procedureregler.
I  

 langt den overvejende del af tilfældene af anvendelse af tvang ville tvangen  

 kunne undgås, såfremt personalet på den pågældende afdeling havde tid til at  

 aflede en urolig patient, f.eks. ved at gå en tur med patienten eller ved  

 samtale i enrum.
Bestemmelserne skal ikke være til hinder for, at personalet  

 kan handle i akutte situationer, og for at sikre forsvarlige forhold for de  

 øvrige patienter på afdelingen.
Til nr. 32 Det psykiatriske hospitalsområde har udviklet sig en hel del, siden  

 justitsministeren første gang fremsatte forslag til lov om frihedsberøvelse  

 og anden tvang i psykiatrien den 28. oktober 1987. Der er sket en stor  

 overflytning fra de store hospitaler til distriktspsykiatrisk behandling, og  

 behovet for indlæggelser er faldende.
Der er derved sket en vis lettelse af  

 presset på de fysiske rammer på hospitalsområdet uden for Københavnsområdet.
 Denne udvikling vil givet fortsætte, hvorfor det kan være rimeligt at  

 gennemføre de fysiske ændringer og personalenormeringerne i takt med de  

 ændrede behov og sprede den økonomiske belastning over en årrække.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Kirsten Jacobsen (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Tove Lindbo Larsen (S) Lissa Mathiasen  

 (S) Carsten Andersen (SF) Leif Hermann (SF) Ebba Strange (SF) nfmd.
Bilag I Nogle af udvalgets spørgsmål til L 45 til justitsministeren og dennes svar  

 herpå Spørgsmål nr. 2:
 Ad § 16.
Skal en patient, der er beskyttet med bælte, hånd- og fodremme samt  

 handsker også have en fast vagt? Svar:
 De midler, der efter forslagets § 14, stk. 1, anvendes til tvangsfiksering  

 (bælte, hånd- og fodremme samt handsker), og som i henhold til lovforslagets  

 § 16 indebærer, at patienten skal have fast vagt, må ikke anvendes til  

 beskyttelsesfiksering, se de almindelige bemærkninger til lovforslaget under  

 pkt. 5 og betænkning nr. 1109/1987, side 75 f.
Hvis der sker beskyttelsesfiksering med en stofrem i en seng, skal der  

 efter lovforslaget ikke udpeges en fast vagt.
Forslagets § 16 om fast vagt  

 gælder kun for tvangsfikseringer.
Derimod følger det af de krav, der må  

 stilles til god psykiatrisk pleje, og som gælder uden nærmere lovbestemmelser  

 herom, at der skal føres et rimeligt tilsyn med patienter, der er  

 beskyttelsesfikseret.
 Spørgsmål nr. 3:
Er det efter lovforslaget muligt at give en patient et ubegrænset antal  

 elektrochock? Svar:
 Ved besvarelsen forudsættes det, at der med spørgsmålet sigtes til  

tvangsmæssig behandling med elektrostimulation.
 Lovforslaget indeholder ikke en udtrykkelig antalsmæssig grænse for  

 anvendelsen af elektrochock, idet det ikke i en lovtekst er muligt at  

 fastsætte en præcis grænse herfor.
Lovforslaget indeholder imidlertid en række begrænsninger i adgangen til  

 at anvende elektrostimulation som led i en tvangsbehandling.
Efter § 12, stk.  

 1, kan der kun anvendes tvangsbehandling over for personer, der opfylder  

 betingelserne for tvangstilbageholdelse.
Tvangsbehandling skal endvidere ske under iagttagelse af »det mindste  

 middels princip«, jf. § 4. Dette indebærer bl.a., at anvendelsen af  

 tvang skal stå i rimeligt forhold til det, der søges opnået herved.
Er mindre  

 indgribende foranstaltninger tilstrækkelige, skal disse anvendes.
Efter  

 forslagets § 21, stk. 1, skal overlægen til stadighed påse, at bl.a.  

 tvangsbehandling ikke anvendes i videre omfang end nødvendigt.
 Spørgsmål nr. 4:
Hvilke konsekvenser vil det få, hvis bestemmelsen om psykokirurgisk  

 indgreb udelades af loven? Hvis bestemmelsen ikke kan udgå, vil ministeren da  

 overveje, om man i stedet for et lægeråd får et råd med deltagelse af andre  

 end læger - eventuelt personer med en juridisk uddannelse? Svar:
 Efter forslagets § 12, stk. 1, må tvangsbehandling kun anvendes over for  

 personer, der opfylder betingelserne for tvangstilbageholdelse.
Hvis den særlige regel i § 22 om psykokirurgiske indgreb udgår, vil det  

 kunne give anledning til tvivl om, hvorvidt der herved åbnes mulighed for, at  

 psykokirurgi på linie med andre behandlingsformer kan anvendes som led i en  

 tvangsbehandling, når betingelserne efter § 12, stk. 1, er opfyldt.
Da  

 patientens frivillige medvirken må være en grundlæggende betingelse for, at  

 et psykokirurgisk indgreb kan foretages, vil der være afgørende  

 betænkeligheder forbundet med at lade § 22 udgå.
 I § 22, stk. 2, opstilles yderligere den betingelse, at indgrebet  

 forudgående skal være godkendt af et lægeråd nedsat af sundhedsstyrelsen.
 Et sådant lægeråd skal bl.a. foretage en nærmere vurdering af de lægelige  

 indikationer for indgrebet, herunder overveje spørgsmålet om mindre  

 indgribende alternative behandlingsmuligheder og om udsigterne til at opnå en  

 bedring af tilstanden gennem et psykokirurgisk indgreb.
 Da denne vurdering af, om psykokirurgisk behandling i det enkelte tilfælde  

 er velindiceret, er af lægelig art, er der efter Justitsministeriets  

 opfattelse ikke umiddelbart nogen grund til at lade f.eks. juridisk  

 sagkundskab indgå i et sådant råd.
 Spørgsmål nr. 8:
 Ad § 5.
Hvilke konsekvenser vil det få, hvis udtrykket »eller befinder sig i  

 en tilstand, der ganske må ligestilles hermed« udgår? Svar:
Som et kritikpunkt mod den gældende tvangsindlæggelsespraksis har det  

 været fremført, at det i ca. 20 pct. af tilfældene ikke er muligt  

 efterfølgende at konstarere, at den tvangsindlagte var sindssyg ved  

 indlæggelsen.
Disse indlæggelser må derfor formelt set siges at være i strid  

 med de gældende regler, hvorefter kun sindssyge personer kan tvangsindlægges.
Den i § 5 foreslåede udvidelse af det psykiatriske sygdomskriterium til ud  

 over sindssygdom også at omfatte tilstande, der ganske må ligestilles med  

 sindssygdom, har i overensstemmelse med indstillingen fra udvalget vedrørende  

 sindslidendes retsstilling til formål at skabe klarere lovhjemmel for at  

 opretholde hidtidig indlæggelsespraksis, som udvalget finder rigtig.
Det er  

 således ikke hensigten at udvide den kreds af personer, der kan  

 tvangsindlægges.
 Hvis de ligestillede tilstande udgår, således at det psykiatriske  

 sygdomskriterium kun omfatter egentlige sindssygdomme, hvilket svarer til den  

 gældende formulering, vil problemet med de ca. 20 pct. såkaldt  

 ulovmedholdelige tvangsindlæggelser være uløst.
Det ville imidlertid ikke betyde, at de pågældende personer ikke blev  

 tvangsindlagt.
Det ville de formentligt blive i samme omfang som i dag, fordi  

 den undersøgende læge ved den forudgående undersøgelse ville skønne, at  

 patienten er sindssyg, og at de øvrige betingelser i § 5 er til stede.
Først  

 ved de nærmere observationer i forbindelse med indlæggelse kan det mere  

 præcist konstateres, om den pågældende er sindssyg.
 Der henvises i øvrigt til pkt. 3.2.1. i de almindelige bemærkninger til  

 lovforslaget, hvor der er nærmere redegjort for spørgsmålet.
 Spørgsmål nr. 9:
 Ad § 5.
Vil ministeren overveje en ændring af § 5, således at bestemmelsen  

 omfatter patienter, der er sindssyge eller befinder sig i en tilstand, som  

 ikke lader sig skelne fra sindssygdom? Svar:
 I betænkning nr. 1109/1987: »Afsluttende udtalelse vedrørende  

 udformningen af en ny lov om frihedsberøvelse og anden tvang i  

 psykiatrien« anfører udvalget vedrørende sindslidendes retsstilling side  

 50 f bl.a.:
»Kriteriet sindssygdom foreslås dog suppleret af tilstande, der  

 kvalitativt og/eller kvantitativt kan ligestilles med sindssygdom, og som i  

 undersøgelsesøjeblikket ikke lader sig skelne fra sindssygdom  

 (understreget her), og som derfor også med rette bør behandles på samme måde,  

 hvis tillægskriteriernes krav ifølge behandlings- og/eller  

 farlighedsindikation samtidig er opfyldt.
Det er med en sådan regel ikke  

 tanken at udvide den kreds af personer, som kan tvangsindlægges eller  

 tvangstilbageholdes, men at skabe bedre lovhjemmel for at opretholde hidtidig  

 praksis.
Ved et krav om, at der skal foreligge »en tilstand, der ganske må  

 ligestilles med sindssygdom« angives, at der er tale om et meget snævert  

 område.
En analogislutning skal for at være berettiget opfylde kravene til en  

 fuldstændig analogi.
Dette må anses for at være tilfældet f.eks. med visse  

 affekteksplosive tilstande, abnorme enkeltreaktioner, som er ledsaget af  

 bevidsthedsændringer, patologiske reaktioner på alkohol og/eller  

 psykofarmaka, visse biologisk betingede tilstande, tågetilstand i forbindelse  

 med epileptiske anfald og anorexia nervosa - nervøs spisevægring - med svær  

 afkræftelse og livsfare til følge.' I høringssvarene fra Dansk Psykiatrisk Selskab, Justitsministeriets  

 Psykiatriske Undersøgelsesklinik og Retslægerådet er det blevet fremhævet, at  

 udtrykket »tilstande, der kan ligestilles med sindssygdom« kan give  

 anledning til en vis tvivl, men at der i udvalgets bemærkninger er sket en  

 tydeliggørelse af, hvilke tilstande der sigtes til.
 Dansk Psykiatrisk Selskab har peget på formuleringen »tilstande, som  

 ikke med sikkerhed kan skelnes fra sindssygdom« som et muligt  

 alternativ.
Justitsministeriet har i lovforslaget valgt at følge udvalgets udkast til  

 formulering af § 5. Udtrykket »ganske må ligestilles med« svarer  

 til det krav om fuldstændig lovanalogi, der stilles i straffelovens § 1, og  

 med udtrykket markeres det, at der er tale om et meget snævert område.
Efter  

 Justitsministeriets opfattelse vil formuleringen »tilstande, som ikke  

 lader sig skelne fra sindssygdom« sprogligt omfatte en lidt videre  

 personkreds end den, der vil være omfattet af den i § 5 foreslåede  

 formulering.
Justitsministeriet har dog ingen afgørende indvendinger imod at  

 ændre formuleringen som angivet i spørgsmålet, men vil alene pege på risikoen  

 for, at den personkreds, der kan tvangsindlægges og tvangstilbageholdes,  

 herved bliver udvidet.
 Spørgsmål nr. 17:
Sikrer det foreliggende lovforslag efter ministerens opfattelse, at den  

 patient, der efter lovforslagets §§ 24-29 skal have beskikket en  

 patientrådgiver, udtrykkeligt gøres bekendt med sin adgang til at anmode om  

 beskikkelse af et familiemedlem eller en pårørende som patientrådgiver? Svar:
Efter forslagets § 25, stk. 1-3, er det hovedreglen, at patientrådgiveren  

 i det enkelte tilfælde skal tages fra listen over faste patientrådgivere. §  

 25, stk. 4, åbner dog mulighed for, at en person, der ikke er optaget på  

 listen, f.eks. et familiemedlem, kan beskikkes som patientrådgiver, hvis  

 patienten anmoder herom.
Afgørelsen af, om patientens anmodning skal  

 imødekommes, træffes af statsamtmanden.
Patientens anmodning skal  

 imødekommes, medmindre det er utilrådeligt.
 Patienten skal altid have lejlighed til at udtale sig om den påtænkte  

 patientrådgiverbeskikkelse, jf. § 25, stk. 3, 1. pkt.
 Justitsministeriet vil i den patientvejledning, der udsendes til landet  

 psykiatriske afdelinger i forbindelse med lovens ikrafttræden, henlede  

 opmærksomheden på bestemmelsen i § 25, stk. 4.
 Spørgsmål nr. 19:
Ser ministeren en risiko for, at der kunne opstå habilitetsproblemer for  

 de patientrådgivere, der er rekrutteret fra sundheds- og socialsektoren, og  

 som i forbindelse med deres arbejde i øvrigt har et forhold af en særlig  

 karakter til enten patienten eller den institution, hvor patienten indlægges,  

 eller de personer, der har medvirket ved beslutningen om indlæggelse? Svar:
 Udvalget vedrørende sindslidendes retsstilling har i de to betænkninger,  

 som lovforslaget bygger på, indgående behandlet spørgsmålet om rekrutteringen  

 af patientrådgivere og i den forbindelse navnlig overvejet, hvorledes det  

 sikres, at den patientrådgiver, der beskikkes, er så uafhængig, at der i det  

 enkelte tilfælde er tillid til, at den pågældende på effektiv måde vil kunne  

 varetage hvervet som patientrådgiver.
 Spørgsmålet er behandlet i principbetænkning nr. 1068/1986 om tvang i  

 psykiatrien, side 344-349. I betænkning nr. 1109/1987 vedrørende en  

 afsluttende udtalelse om udformningen af en ny lov om frihedsberøvelse og  

 anden tvang i psykiatrien er om spørgsmålet side 88 anført:
»Personer, der er ansatte i den del af socialforvaltningen eller  

 sygehusvæsenet, som har med en bestemt patients forhold at gøre som  

 sagsbehandler eller som ansat på det psykiatriske sygehus, hvor vedkommende  

 er indlagt, bør af hensyn til faren for, at der opstår inhabilitet, ikke  

 beskikkes.
Den blotte ansættelse i patientens hjemstedskommune eller i amtets  

 sygehusvæsen som sådan, f.eks. ved et andet sygehus, kan normalt ikke anses  

 for en inhabilitetsgrund.« Ved udformningen af patientrådgiverordningen har man således været  

 opmærksom på, at der kan tænkes at forekomme tilfælde, hvor den person, der  

 bliver tale om at beskikke som patientrådgiver, kan være i en sådan  

 interessekonflikt, at det vil være betænkeligt at beskikke den pågældende.
I  

 så fald skal der naturligvis beskikkes en anden, medmindre patienten  

 desuagtet udtrykkeligt ønsker den pågældende beskikket.
 Spørgsmål nr. 20:
Såfremt en indsat i fængsel bliver sindssyg og indlægges på lukket  

 psykiatrisk afdeling, er vedkommende da omfattet af  

 sindssygeloven/lovforslaget? Svar:
Hvis en indsat i et fængsel under opholdet bliver sindssyg, kan den  

 pågældende overføres til en psykiatrisk sygehusafdeling for kortere eller  

 længere tid afhængig af sygdommens karakter.
Er der behov for en  

 længerevarende psykiatrisk behandling, kan overførslen ske i henhold til en  

 beslutning truffet i medfør af straffelovens § 49, stk. 2, jf. cirkulære nr.  

 98 af 9. juni 1978. Overførsel efter § 49, stk. 2, forudsættes i  

 almindelighed at ske med den indsattes samtykke.
Protesterer den indsatte mod  

 overførslen, og opfylder den pågældende betingelserne for tvangsindlæggelse,  

 kan indlæggelsen kun ske i overensstemmelse med sindssygelovens regler om  

 tvangsindlæggelse.
Hvad enten overførslen er sket frivilligt, eller den indsatte er blevet  

 tvangsindlagt, vil den pågældende i almindelighed fortsætte udståelsen af  

 straffen, men med den modifikation, der følger af, at den indsatte er indlagt  

 på en psykiatrisk afdeling.
Dette indebærer bl.a., at den pågældende er  

 undergivet reglerne om tvangsbehandling og fiksering, hvis betingelserne for  

 anvendelse heraf i øvrigt er til stede, ligesom de øvrige regler, der gælder  

 for ophold på det pågældende sygehus, i almindelighed vil finde anvendelse,  

 jf. cirkulære nr. 98 af 9. juni 1978, §§ 5 og 6.
Ønsker den pågældende ikke længere at være på afdelingen, må der i  

 almindelighed ske tilbageførsel til fortsat straffuldbyrdelse i fængslet.
Er  

 betingelserne for tvangstilbageholdelse opfyldt, vil fortsat ophold på den  

 psykiatriske afdeling mod den pågældendes vilje kunne ske i overensstemmelse  

 med reglerne om tvangstilbageholdelse.
 Med det foreliggende lovforslag tilsigtes der ingen ændring af den  

 beskrevne retstilstand.
 Spørgsmål nr. 21:
Såfremt en indsat i et fængsel bliver indlagt som sindssyg på den  

 psykiatriske afdeling i Herstedvester og under tvangsforanstaltninger, som  

 hvis vedkommende skulle indlægges på en lukket psykiatrisk afdeling, er  

 vedkommende så omfattet af sindssygeloven/lovforslaget? Svar:
Som nævnt i besvarelsen af spørgsmål 20 vil en indsat, der bliver  

 sindssyg, kunne tvangsindlægges på en psykiatrisk afdeling, såfremt  

 vedkommende opfylder betingelserne herfor.
Anbringelse i Anstalten i  

 Herstedvester sker i tilfælde, hvor domfældte fra starten eller under  

 afsoningen har behov for psykiatrisk bistand.
Tvangsmæssig behandling af  

 vedkommendes psykiske lidelser sker her i overensstemmelse med principperne i  

 den gældende sindssygelovs § 8, stk. 1, og § 9, stk. 2, om  

 tvangstilbageholdelse.
Med lovforslaget tilsigtes der ingen ændring af den beskrevne  

 retstilstand.
Da Anstalten i Herstedvester er en institution under  

 kriminalforsorgen og således ikke direkte er omfattet af den foreslåede lovs  

 stedlige anvendelsesområde, er der behov for, at spørgsmålet om  

 fremgangsmåden ved tvangsbehandling på Anstalten i Herstedvester overvejes  

 nærmere.
Dette spørgsmål vil derfor blive overvejet nærmere i  

 Straffelovrådets arbejdsgruppe vedrørende udformningen af en særlig  

 straffuldbyrdelseslov.
 Spørgsmål nr. 27:
Hvilket indhold forestiller ministeren sig at § 4 vil få sammenholdt med,  

 at man kan forvente følgende udtryk afgivet i forbindelse med eventuel  

 anvendelse af § 14: »Hvis du ikke holder op med det der, kommer du i  

 bælte!»? Svar:
 Tvangsfiksering må efter forslaget kun finde sted, når betingelserne i §  

 14, stk. 2, er opfyldt, og det skal i så fald ske under iagttagelse af den i  

 § 15 beskrevne fremgangsmåde.
 Selv om betingelserne i § 14, stk. 2, er opfyldt, vil der imidlertid kunne  

 tænkes tilfælde, hvor tvangsfiksering ikke - eller ikke straks - bør ske,  

 f.eks. hvis mindre indgribende foranstaltninger må antages at være  

 tilstrækkelige, herunder at fastholde patienten og føre den pågældende til et  

 andet sted på sygehuset.
Er alle andre muligheder for at få patienten til at afstå fra en adfærd,  

 der er omfattet af § 14, stk. 2, imidlertid udtømte, kan tvangsfiksering  

 blive aktuel.
I så fald vil der i almindelighed forinden skulle gives  

 patienten underretning om den påtænkte tvang, dens nærmere indhold, baggrund  

 og formål i overensstemmelse med reglerne i § 31.
Det vil ikke være i overensstemmelse med § 31, hvis personalet truer med  

 anvendelse af et tvangsmiddel som f.eks. bæltefiksering, hvis betingelserne  

 for anvendelsen heraf efter § 14, stk. 2, ikke er opfyldt.
Derimod kan det  

 ikke udelukkes, at der kan forekomme situationer, hvor betingelserne allerede  

 er opfyldt, f.eks. hvis en patient groft forulemper medpatienter, men hvor  

 personalet frem for straks at iværksætte tvangsfiksering søger at undgå denne  

 ved at forklare patienten, hvad konsekvensen af en fortsættelse af den  

 pågældendes adfærd vil være.
 Spørgsmål nr. 31:
Ministerens kommentarer udbedes til henvendelsen fra advokat Tage  

 Gøttsche, jf.
L 45 - bilag 11.
 Svar:
 I bemærkningerne til det foreliggende forslag til lov om frihedsberøvelse  

 og anden tvang i psykiatrien er der i bemærkningerne til § 1 nærmere  

 redegjort for lovens anvendelsesområde.
Det fremgår heraf, at loven kun gælder for indlagte patienter.  

 Nathospitalspatienter, som kun sover på en psykiatrisk afdeling, anses for  

 indlagt og er dermed omfattet af loven, hvorimod daghospitalspatienter, som  

 kun kommer i dagtimerne på sygehuset til behandling og eventuelt for at  

 arbejde i terapi og på værksteder, er udskrevet, hvorfor de som andre  

 ambulante patienter falder uden for reglerne.
Det betyder i praksis, at de  

 ikke kan tvangstilbageholdes eller tvangsbehandles, og at proceduren for  

 tvangsindlæggelse i givet fald skal følges, hvis iværksættelse af  

 frihedsberøvelse anses for nødvendig.
Videre er der i lovforslagets bemærkninger taget stilling til spørgsmålet  

 om tilbageførsel af patienter, der efter det foran anførte har status som  

 indlagte, men som har forladt afdelingen eller er udeblevet efter udgang.
Om  

 tilbageførselsspørgsmålet er anført (bemærkningerne s. 21):
 »Hvis en patient, der er indlagt på psykiatrisk afdeling, forlader  

 afdelingen og ikke frivilligt vender tilbage til denne eller udebliver efter  

 udgang, opstår der ligeledes spørgsmål om lovens rækkevidde.
 Hvis der er tale om en tvangsindlagt eller tvangstilbageholdt patient og  

 overlægen i forbindelse med, at man har konstateret, at patienten er bortgået  

 eller udeblevet efter korterevarende udgang, anmoder om politiets bistand til  

 at føre patienten tilbage, må patienten uden iagttagelse af proceduren for  

 tvangsindlæggelse i almindelighed kunne tilbageføres med henblik på fortsat  

 tvangstilbageholdelse.
 Dette gælder dog ikke, hvis der går længere tid, før politiet finder frem  

 til den pågældende.
 I sådanne tilfælde og i tilfælde, hvor overlægens anmodning om politiets  

 bistand ikke fremsættes umiddelbart efter konstateret bortgang eller  

 udeblivelse eller der er givet udgang med tilladelse til mere end en enkelt  

 overnatning, bør tilbageførsel i givet fald ske i overensstemmelse med  

 reglerne om tvangsindlæggelse.
Hvis en frivilligt indlagt patient, der ikke efterfølgende er blevet  

 tvangstilbageholdt, forlader sygehuset, vil tilbageførsel mod patientens  

 protest kun kunne ske efter reglerne om tvangsindlæggelse.« Efter lovforslaget vil der således i et tilfælde som beskrevet i  

 henvendelsen fra advokat Gøttsche - uanset om patienten fortsat betragtes som  

 indlagt - ikke kunne ske tvangsmæssig tilbageførsel, medmindre det sker i  

 overensstemmelse med reglerne om tvangsindlæggelse.
 Spørgsmål nr. 34:
 Ad svaret på spørgsmål 2.
Hvorledes defineres »god psykiatrisk pleje«, og hvilke kilder  

 har man til en sådan definition? Svar:
 Justitsministeriet har i anledning af det stillede spørgsmål indhentet  

 følgende udtalelse fra Sundhedsstyrelsen, der er tiltrådt af  

 Sundhedsministeriet:
»Ved god psykiatrisk pleje forstås den samlede undersøgelses-,  

 behandlingsmæssige og plejemæssige indsats, som udøves over for en  

 psykiatrisk patient, afhængig af den enkelte patients behov i den konkrete  

 situation.
Det er den lægelige og sygeplejemæssige ledelses ansvar at drage  

 omsorg for, at patienten får den nødvendige og forsvarlige behandling,  

 afhængig af den pågældende patients behov, og den lægelige og  

 sygeplejemæssige ledelse skal endvidere være i stand til at udnytte de  

 fremskridt, der sker inden for det samlede psykiatriske undersøgelses-,  

 behandlings- og plejeområde.
Der kan således ikke opstilles en generelt gældende definition af, hvad  

 god psykiatrisk pleje er, men god psykiatrisk pleje afspejler de normer for  

 god lægelig og plejemæssig indsats, som udøves af det pågældende personale,  

 og som Sundhedsstyrelsen fører det faglige tilsyn med.
Det kan tilføjes, at  

 det er amtskommunerne samt Københavns og Frederiksberg Kommuner og staten for  

 Rigshospitalets vedkommende, som har det driftsmæssige ansvar for såvel det  

 somatiske som det psykiatriske sygehusvæsen, og som derved er med til at  

 fastlægge de ressourcemæssige rammer for også det psykiatriske  

 sygehusvæsen.« Justitsministeriet kan henholde sig til Sundhedsstyrelsens udtalelse.
 Spørgsmål nr. 38:
 Ad § 32, stk. 3.
Er der ikke en modstrid mellem ordlyden i stk. 3: »udsætte patientens  

 liv eller helbred for væsentlig fare« og lovforslagets bemærkning side  

 16, 2. sp., »for at afværge livstruende tilstand«? Svar:
Der er med de to formuleringer ikke tilsigtet nogen indholdsmæssig  

 forskel.
Mindretallets forslag om at begrænse tvangsmæssig anvendelse af  

 elektrostimulation til livstruende tilstande ville således indebære, at sådan  

 elektrostimulationsbehandling kun kunne anvendes i tilsvarende situationer  

 som dem, hvor en klage ikke vil have opsættende virkning.
Mere generelt om anvendelse af forslagets § 32, stk. 3, kan bemærkes, at  

 en klage over beslutning om tvangsbehandling for det første ikke har  

 opsættende virkning, hvis tilstanden allerede er livstruende.
Opsættende  

 virkning indtræder endvidere ikke, hvis omgående behandling er nødvendig for  

 at forhindre, at tilstanden udvikler sig til en livstruende tilstand, eller  

 hvis manglende behandling vil indebære en risiko for alvorlige  

 helbredsskader.
Der tænkes ikke alene på tilfælde, hvor selve den psykiske lidelse kan  

 medføre døden eller alvorlige helbredsskader (f.eks. delirium), men også  

 tilfælde, hvor patienten som følge af sin psykiske lidelse er alvorligt  

 selvmordstruet, vil være omfattet.
I sådanne tilfælde vil det ikke være  

 forsvarligt at afvente udfaldet af en klagesagsbehandling.
 Der vil i øvrigt også kunne forekomme tilfælde, hvor klagen er tillagt  

 opsættende virkning, men hvor tilstanden udvikler sig, således at  

 tvangsbehandling må iværksættes, inden afgørelsen fra klageinstansen  

 (Sundhedsvæsenets Patientklagenævn) foreligger.
 Reglen om, at klage over beslutning om tvangsbehandling i de nævnte  

 tilfælde ikke har opsættende virkning, skal også ses på baggrund af, at  

 manglende behandling i disse tilfælde efter omstændighederne ville kunne  

 pådrage lægen ansvar efter lægeloven eller eventuelt efter straffelovens  

 bestemmelser om hjælpepligt.
 Spørgsmål nr. 39:
Kan betingelsen om fast vagt til tvangsfikserede opfyldes ved  

 terminalovervågning, således at 1 person overvåger flere via en terminal? Svar:
Ordningen med fast vagt efter § 16 forudsætter, at den faste vagt er  

 fysisk til stede hos den eller de bæltefikserede patienter.
De krav, der  

 stilles til en fast vagt, kan derfor ikke opfyldes ved terminalovervågning.
 Spørgsmål nr. 41:
Ministerens kommentarer udbedes til henvendelsen fra professor, dr. med.  

 Mogens Mellergård, jf.
L 45 - bilag 18.
 Svar:
Som det fremgår, har professor, dr. med.
Mogens Mellergård inden  

 henvendelsen til Retsudvalget skrevet til Justitsministeriet vedrørende den  

 sproglige udformning af lovforslaget.
Kopi af Mogens Mellergårds henvendelse  

 af 7. december 1987 samt kopi af mit svar af 8. januar 1988 vedlægges.
 Når Mogens Mellergård i sin henvendelse til Retsudvalget foretager en  

 sammenligning mellem antallet af gange, udtrykket »tvang«  

 forekommer i henholdsvis den gældende lov fra 1938 og det foreliggende  

 lovforslag, bør det bemærkes, at lovforslaget til forskel fra den gældende  

 lov, der alene regulerer spørgsmålet om tvangsindlæggelse og  

 tvangstilbageholdelse, indeholder en udtrykkelig regulering af alle former  

 for tvangsanvendelse i forbindelse med psykiatrisk behandling.
KØBENHAVNS AMTS SYGEHUSDen 7. december 1987 Nordvang afdeling R Hr. justitsminister Erik Ninn-Hansen Kære hr. justitsminister Som Sundhedsstyrelsens psykiatriske konsulent har jeg været præsenteret  

 for lovforslaget vedrørende anvendelsen af tvang i psykiatrien, og jeg har på  

 lokalt plan haft lejlighed til at kommentere såvel betænkning som forslag.  

 Jeg føler mig imidlertid usikker på, om alle fremsendte kommentarer nu også  

 er videregivet til de relevante modtagere, og jeg tillader mig derfor at  

 skrive direkte til Dem for at gøre opmærksom på et specielt problem, der  

 kræver lovkontorets overvejelser.
Det handler om den sproglige udformning af loven, hvor ordet tvang  

 forekommer i utallige sammenhænge og paragraffer.
Efter de flestes opfattelse  

 har dette ord udelukkende negative associationer knyttet til sig, og det  

 bliver nu i lovforslaget tæt sammenvævet med det psykiatriske arbejde - selv  

 om tvangsforanstaltninger kun udgør en meget ringe del af de psykiatriske  

 aktiviteter.
Vi har erfaring for, at lovens ånd og bogstav får stor betydning for den  

 almindelige holdning til psykiatrien og de psykiatriske patienter.
Det er  

 derfor en meget nærliggende risiko, at udviklingen i de kommende år fører  

 frem til den opfattelse, som professor Niels Reisby beskrev så præcist i sin  

 overskrift: »Al tvang til psykiatrien«.
Vort speciale bliver det  

 område, hvortil en række svært behandelige problemer, også af samfundsmæssig  

 art, henvises, og alle lovens tvangsbegreber vil stå som overskrifter på  

 porten til det psykiatriske sygehus.
Det må være i alles interesse, at der skabes regler for indgreb i den  

 personlige frihed, men efter min opfattelse kunne loven lige så godt udformes  

 i et andet sprog, der begrænsede anvendelsen af ordet tvang.
Man kan  

 formulere sig om »uønsket behandling«, »ufrivillig  

 indlæggelse«, »afslag på begæring om udskrivning« - og en  

 række andre synonymer, der utvetydigt beskriver regelsættet uden at  

 diskriminere psykiatrien.
Jeg vil derfor bede Justitsministeriet foranledige, at der i denne  

 høringsrunde foretages en sproglig revision af lovforslaget, således at  

 tvangspræget udtyndes ved sproglige korrektioner.
Jeg mener at vide, at  

 ministeriet råder over speciel sagkundskab på netop dette område, men jeg er  

 i øvrigt villig til at komme til en drøftelse, hvis der skulle være behov  

 herfor.
Jeg håber meget, at justitsministeren vil overveje dette forslag.
Med venlig hilsen Mogens Mellergård professor, dr. med.
København, den 8. januar 1988 Professor, dr. med.
Mogens Mellergård Tak for Deres brev af 7. december 1987 vedrørende den sproglige udformning  

 af forslaget til en ny lov om frihedsberøvelse og anden tvang i psykiatrien.
I Deres brev anfører De, at det er uheldigt, at der i lovforslaget  

 forekommer en udbredt anvendelse af ordet tvang, og peger på risikoen for, at  

 dette kan have en afsmittende negativ virkning på den almindelige holdning  

 til psykiatrien og psykiatriske patienter.
De foreslår på den baggrund, at  

 anvendelsen af ordet tvang begrænses og erstattes af omskrivninger som f.eks.  

 »uønsket behandling«, »ufrivillig indlæggelse«,  

 »afslag på begæring om udskrivning« og lignende.
 Lad mig om baggrunden for lovforslaget fremhæve, at det som bekendt bygger  

 på det lovudkast, som udvalget vedrørende sindslidendes retsstilling har  

 udarbejdet i betænkning nr. 1109/1987 om udformningen af en ny lov om  

 frihedsberøvelse og anden tvang i psykiatrien, og som har været sendt til  

 høring hos en lang række myndigheder m.v.
 Under det lovtekniske arbejde med lovforslaget her i ministeriet er der  

 ikke fundet anledning til at fravige den sproglige anvendelse af ordet tvang,  

 som forekommer i udvalgets lovudkast, og som ingen af høringsinstanserne har  

 udtalt sig imod.
Hvis man f.eks. tænkte sig ordet tvangsindlæggelse, der er fast  

 indarbejdet i sproget, erstattet af »ufrivillig indlæggelse«, ville  

 det kunne opfattes som en forskønnende omskrivning i et forsøg på at  

 tilsløre, at der er tale om det, der er kendt under betegnelsen  

 tvangsindlæggelse.
Nogle ville måske kunne tro, at der var etableret en ny  

 form for indlæggelse forskellig fra tvangsindlæggelse.
 Når det erkendes, at der inden for psykiatrien er et behov for i begrænset  

 omfang at anvende tvang, så bør man efter min opfattelse ved en lovregulering  

 af dette lille - men retssikkerhedsmæssigt vigtige - hjørne af psykiatrien i  

 særlig grad sørge for, at lovsproget er præcist og umiddelbart forståeligt.
Med venlig hilsen Erik Ninn-Hansen Spørgsmål nr. 42:
 Ministeren bedes indhente en udtalelse om lovforslaget fra Det Danske  

 Center for Menneskerettigheder.
 Svar:
 Der vedlægges en udtalelse af 22. februar 1988 afgivet af Det Danske  

 Center for Menneskerettigheder.
22. februar 1988 DET DANSKE CENTER FOR MENNESKERETTIGHEDER Justitsministeriet Udtalelse vedrørende Lovforslag L 45 om frihedsberøvelse og anden tvang i  

 psykiatrien 1. Ved skrivelse af 26.01.1988, j.nr.
L.A. 1987-36002-15, har  

 Justitsministeriet, på foranledning af Folketingets Retsudvalg, anmodet Det  

 Danske Center for Menneskerettigheder om en udtalelse vedrørende lovforslag  

 nr.
L 45 om frihedsberøvelse og anden tvang i psykiatrien, der i vidt omfang  

 bygger på Bet. 1109/1987.
 2. Menneskerettighedscentret har udelukkende set det som sin opgave at  

 kommentere lovforslaget ud fra menneskerettigheds-orienterede synspunkter,  

 navnlig på baggrund af de bindende (konventioner m.v.) og vejledende  

 (rekommandationer m.v.) internationale regler, der har betydning for Danmarks  

 interne retstilstand.
Internationale standarder 3. Danmark har ved ratifikationen af De Forenede Nationers konvention om  

 borgerlige og politiske rettigheder fra 1966 og Europarådets konvention om  

 menneskerettigheder fra 1950 (den europæiske menneskerettighedskonvention)  

 forpligtet sig til at sikre enhver ret til frihed og personlig sikkerhed,  

 således at frihedsberøvelse kun må ske i h.t. lov i en række nærmere angivne  

 tilfælde og i overensstemmelse med en ved lov foreskreven fremgangsmåde.  

 Frihedsberøvelsens lovlighed skal endvidere kunne efterprøves ved domstolene.  

 Herudover foreligger en forpligtelse til at behandle den frihedsberøvede  

 humant og med respekt for menneskets naturlige værdighed.
I FN-konventionen  

 fra 1966 er endvidere indeholdt en særlig bestemmelse (art. 7, 2. pkt.),  

 hvorefter ingen kan gøres til genstand for medicinske eller videnskabelige  

 eksperimenter uden vedkommendes eget forudgående frivillige samtykke, hvilket  

 betyder, at pårørende eller en værge ikke kan afgive samtykket.
Det skal fremhæves, at Europarådets Konvention af 26. november 1987 om  

 forebyggelse af tortur, umenneskelig eller nedværdigende behandling eller  

 straf medfører, at der skal oprettes en forebyggelseskomite, der uhindret  

 skal have adgang til inspektion på steder, hvor personer er frihedsberøvet af  

 offentlige myndigheder.
Denne inspektionsadgang vil også omfatte afdelinger  

 for tvangsindlagte psykiatriske patienter.
Danmark har undertegnet, men endnu  

 ikke ratificeret konventionen; dette forventes at kunne ske i løbet af 1988.  

 Konventionen træder først i kraft, 3 måneder efter at mindst 7 stater har  

 foretaget ratifikation.
 4. FNs Generalforsamling vedtog i 1982 en række principper for behandling  

 af personer, der udstår frihedsstraf, og andre frihedsberøvede, herunder  

 tvangsindlagte (Principles of Medical Ethics, GA res. 37/194 af 18. december  

 1982). I princip 1 fastsættes, at sundhedspersonalet har en »pligt til  

 at yde (frihedsberøvede) beskyttelse af deres fysiske og mentale sundhed og  

 behandling af sygdomme af samme kvalitet og standard, som gives til personer,  

 der ikke er frihedsberøvede«.
Der foreligger endvidere nogle udkast til retningslinjer vedrørende  

 beskyttelse af mennesker med en psykisk sygdom eller en psykisk lidelse  

 udarbejdet af FN.
Således har en arbejdsgruppe vedrørende forebyggelse af  

 diskrimination og beskyttelse af minoriteter under FNs  

 Menneskerettighedskommission i 1983 udsendt en rapport om »Principles,  

 guidelines and garantees for the protection of persons detained on grounds of  

 mental ill-health or suffering from mental disorder« (dok.  

 E/CN/Sub.2/1983/17/rev.1). Denne rapport er udarbejdet af dr.
Erica-Irene A.  

 Daes og er indtil videre udtryk for rapportørens egen opfattelse - rapporten  

 benævnes ofte »Daes-rapporten«.
Rapporten indeholder et udkast til en særdeles omfattende og detaljeret  

 rekommandation, som endnu ikke er endeligt vedtaget i FN.
Det skal i den  

 forbindelse bemærkes, at Justitsministeriet på Folketingets Retsudvalgs  

 foranledning ved skrivelse af 18. februar 1988 har anmodet om Centerets  

 bemærkninger til rapporten.
Disse bemærkninger vil fremkomme i løbet af kort  

 tid.
I 1987 har en arbejdsgruppe under FNs Menneskerettighedskommission på  

 grundlag af Daes-rapporten udarbejdet et foreløbigt deludkast til principper  

 og retningslinjer for udformningen af retssikkerhedsgarantier til beskyttelse  

 af sindslidende (Draft Declaration, dok.
E/CN.4/Sub.2/1987/32). Dette arbejde  

 ventes efter oplysning fra FNs Menneskerettighedscenter i Geneve tidligst  

 færdiggjort i 1988/89. Også denne Draft Declaration vil indgå i Centrets  

 udtalelse vedrørende Daes-rapporten.
Spørgsmålet om behandlingen af sindslidende personer er nærmere reguleret  

 i Europarådets rekommandation nr.
R (83) 2 af 22. februar 1983 vedrørende den  

 retlige beskyttelse af sindslidende personer, der mod deres vilje indlægges  

 eller tilbageholdes på psykiatrisk institution.
 5. En række læge-kollegiale retningslinjer, der udelukkende forpligter  

 medlemmer af pågældende nationale lægeforening, omhandler ligeledes  

 spørgsmålet vedrørende behandling af psykiatriske patienter, således især den  

 såkaldte »Hawaii-deklaration«, udarbejdet af World Psychiatric  

 Association (1977, revideret 1983).
Endvidere har den internationale strafferetsforening (The International  

 Association of Penal Law) og den internationale juristkommission  

 (International Commission of Jurists) udarbejdet udkast til beskyttelse af  

 personer, der lider af psykiske forstyrrelser.
Disse organisationer og World  

 Psychiatric Association har endvidere ved forskellige lejligheder fremsat  

 bemærkninger til Daes-rapporten.
Generelt om lovforslaget 6. Centret har gennemgået det foreliggende lovforslag i lyset af de  

 internationale menneskerettighedskonventioner og -rekommandationer m.v.
Det  

 er herefter Centerets opfattelse, at der ikke i de for øjeblikket  

 eksisterende internationale regler og gældende retspraksis stilles krav med  

 hensyn til procedurer og formelle retssikkerhedsgarantier i øvrigt, som  

 lovforslaget ikke kan opfylde.
I den forbindelse bemærkes, at Centret ikke har vurderet  

 retssikkerhedsgarantierne i lovforslaget i lyset af Daes-rapporten og den  

 ovenfor omtalte Draft Declaration, idet disse endnu ikke er etableret som  

 internationale forpligtelser.
En udtalelse om Daes-rapporten m.v. vil som  

 nævnt ovenfor under pkt. 4 fremkomme snarest.
Centeret har fundet anledning til at fremkomme med nogle bemærkninger om  

 nogle af de retssikkerhedsgarantier og den behandling m.v., der bør tilbydes  

 frihedsberøvede patienter i lyset af eksisterende forpligtelser og aktuelt  

 gældende principper.
Det vil navnlig sige lovforslagets §§ 2 og 16,  

 sammenholdt med § 24 i lovudkastet i bet. nr. 1109/1987 fra det af  

 Justitsministeriet nedsatte udvalg vedrørende sindslidendes retsstilling.  

 Herudover knyttes nogle bemærkninger til lovforslagets § 13, stk. 1, § 17 og  

 § 22.
Spørgsmålet om regulering af patienters opholdsvilkår ved hjælp af  

 mindstestandarder 7. Centret skal herom først bemærke, at de faktiske forhold, hvorunder  

 frihedsberøvelse og anvendelse af anden tvang foregår, i de senere års  

 rekommandationer m.v. er tillagt en stigende betydning, som hidtil ellers kun  

 er set i forbindelse med traditionelle retssikkerhedsgarantier for  

 patienterne i henseende til hjemmelsgrundlag og efterprøvelse.
I de ledsagende bemærkningr (explanatory memorandum) til Europarådets  

 rekommandation nr.
R (83) 2 af 22. februar 1983 vedrørende den retlige  

 beskyttelse af sindslidende personer, der mod deres vilje indlægges eller  

 tilbageholdes på psykiatrisk institution, nævnes det indledningsvis, at der i  

 medlemsstaterne er konstateret et tiltagende ønske om at revurdere de  

 behandlingsfaciliteter, som stilles til rådighed for de behandlende læger,  

 samt hospitalsforholdene, med henblik på at gennemføre forbedringer til gavn  

 for de sindslidende.
Rekommandationens art. 5 fastslår, at en tvangsanbragt  

 sindslidende har krav på at blive behandlet under samme forhold og vilkår som  

 andre syge mennesker, og at tilbageholdelsen ikke må tjene som  

 »opbevaring« uden behandlingsformål.
I indledningen til den ovennævnte Daes-rapport fastslås, at enhver patient  

 skal have ret til den højstopnåelige fysiske og psykiske sundhedstilstand.
I  

 konklusionen peges der på utilstrækkelige ressourcer som et af de alvorligste  

 problemer, og det anføres, at retssikkerhedsmæssige forbedringer i  

 lovgivningen vedrørende sindslidende i visse lande ikke vil have nogen  

 afgørende betydning for de sindslidendes vilkår, hvis der ikke samtidig sker  

 en ressourcemæssig opprioritering af psykiatrien.
Det anbefales, at  

 medlemsstaterne i deres lovgivning lægger til grund, at ufrivillige ophold på  

 en psykiatrisk afdeling ikke kan accepteres, hvis basisstandarden for  

 bygninger, mad eller medicinsk behandling falder under en vis  

 mindstestandard.
Art. 26 opstiller endvidere et katalog over  

 patientrettigheder, bl.a. retten til privatliv, til undervisning og  

 genoptræning samt til fritidsfaciliteter.
 8. Det foreliggende lovforslags § 2 indeholder, ligesom § 2 i  

 udvalgsudkastet (Bet. 1109/1987) en generel bestemmelse om, at  

 sygehusmyndigheden »med henblik på i videst muligt omfang at forebygge  

 anvendelse af tvang skal . . . tilbyde sygehusophold, behandling og pleje,  

 som svarer til god psykiatrisk sygehusstandard«.
Herudover indeholder udvalgsudkastets § 24 imidlertid en bestemmelse om  

 patientrettigheder for tvangsanbragte personer.
Det drejer sig i det hele om  

 rettigheder, der tager sigte på at sikre, at disse patienter får  

 opholdsforhold af en rimelig god standard ved bl.a. at sikre ret til enestue  

 under visse omstændigheder, en vis bygningsmæssig mindstestandard, ret til  

 beskæftigelse og undervisning, ret til ophold i frisk luft og ret til  

 ledsaget udgang.
Det fremsatte lovforslag indeholder imidlertid ikke  

 bestemmelser herom.
Endvidere indeholder udvalgsudkastet i § 16 en  

 bestemmelse, hvorefter en patient, der er tvangsfikseret med bælte, hver skal  

 have en fast (permanent) vagt.
I bemærkningerne til lovforslaget er der  

 tilsyneladende foretaget en realitetsændring, idet det forudsættes, at kravet  

 om fast vagt kan anses for opfyldt, hvis en vagt er fælles for flere  

 tvangsfikserede patienter.
Centret skal bemærke, at de synspunkter, der er kommet til udtryk i de  

 senere års rekommandationer m.v. vedrørende spørgsmålet om indholdet af  

 levevilkårene under en frihedsberøvelse, synes at forudsætte, at dette  

 spørgsmål er lige så vigtigt som spørgsmålet om fastsættelse af de nødvendige  

 retssikkerhedsgarantier i forbindelse med frihedsberøvelse og  

 tvangsanvendelse.
En tilsvarende opfattelse er også velkendt fra nationale og  

 internationale minimumsstandarder for behandlingen af kriminalforsorgens  

 indsatte.
Der kan i den forbindelse peges på de principielle synspunkter, som  

 har fundet udtryk i principbetænkningen (Bet. 1068/1986, s. 427 ff.), og  

 Centret finder det således i god overensstemmelse med de seneste års  

 udvikling, når det anbefales, at der i lovforslaget indgår en  

 patientrettighedsbestemmelse.
Når der i argumentationen imod en sådan bestemmelse henvises til de  

 eksisterende kompetenceregler vedrørende sygehusudbygning m.v., er denne  

 argumentation efter Centerets opfattelse næppe bæredygtig, og det er heller  

 ikke stemmende med dansk lovgivningspolitisk tradition, hvis et afgrænset  

 spørgsmål om lovgivningsmæssig sikring af minimumsrettigheder for  

 frihedsberøvede personer opgives på grund af sådanne overordnede  

 kompetencefordelingsregler.
Det erindres i den forbindelse, at  

 mindretalsgarantier normalt forudsættes fastsat ved lov.
 Når der argumenteres imod en forskelsbehandling af frihedsberøvede og  

 ikke-frihedsberøvede patienter med hensyn til den opholdsmæssige standard på  

 de psykiatriske afdelinger, har en sådan - ud fra visse synspunkter i og for  

 sig beklagelig - forskelsbehandling dog en klar begrundelse i, at de omtalte  

 patientrettigheder er et modstykke til frihedsberøvelsen, som skaber et  

 særligt behov for tildeling af minimumsrettigheder til personer, som i øvrigt  

 må siges at befinde sig i en særdeles svag position.
9. Hertil kommer, at fastsættelse af visse minimumsrettigheder må formodes  

 at kunne få betydning for fastlæggelsen og udfyldningen af den standard, der  

 indeholdes i § 2 vedrørende »sygehusophold, behandling og pleje, som  

 svarer til god psykiatrisk sygehusstandard«.
Der kan i den forbindelse  

 henvises til højesteretsdommen i Ugeskrift for Retsvæsen 1985 s. 368  

 (»Odder-dommen«), jf. kommentaren i U 1985 B sp. 248 ff sammenholdt  

 med artiklen U 1986 B s. 139 ff om domstolsprøvelse af det offentliges  

 serviceniveau vedrørende lægebehandling.
Højestretsdommen hviler øjensynligt  

 på et minimumsprincip, hvorefter det ikke kan være domstolenes opgave (gennem  

 tilkendelse af erstatning) at gribe korrigerende ind over for det  

 serviceniveau, som er et resultat af de politiske organers (amtskommunale  

 m.v.) beslutninger, for så vidt standarden ikke er direkte lægeligt  

 uforsvarlig (minimumsprincippets krav).
Dette betyder med andre ord, at domstolene i vidt omfang ikke har mulighed  

 for at bidrage til opretholdelsen og udfyldelsen af en mindstestandard af  

 betydning.
I denne situation vil standarden være afhængig af de enkelte  

 regionale (amtsråd m.fl.) myndigheders ressourceprioritering, hvilket kan  

 føre til en ganske forskellig standard i de enkelte dele af landet.
 Centret finder, at adgangen til god psykiatrisk sygehusstandard ikke bør  

 være afhængig af den geografiske lokalitet, hvor tvangsindlæggelsen finder  

 sted.
10. Som konklusion kan på baggrund af det under pkt. 7.-9. omtalte  

 anføres, at fastsættelse af mindstestandarder i lovgivningen kan være et  

 virksomt middel til afhjælpning af nogle af de problemer, som præger stærkt  

 belastede eller handicappede grupper, det være sig personer, der udstår  

 frihedsstraf, eller sindslidende.
Fastsættelse af sådanne mindstestandarder  

 er velkendt i menneskeretlig sammenhæng og vil formentlig tiltage i betydning  

 i de kommende år.
Det eksakte indhold af den givne mindstestandard er naturligvis - inden  

 for visse grænser - et økonomisk-politisk spørgsmål.
Centret har derfor ikke  

 fundet at burde gå ind på spørgsmålet om mindstestandardens udformning.
Nogle retssikkerhedsmæssige spørgsmål 11. I bemærkningerne til lovforslaget § 5 (s. 23) anføres, at  

 bestemmelserne i forslaget også gælder børn (mindreårige), der er sindssyge  

 eller i en ligestillet tilstand.
Hvis der er tale om mindreårige, som ikke er  

 sindssyge eller i en ligestillet tilstand, skal myndighedslovens regler  

 gælde, dog modificeret af et alders- og modenhedskriterium.
 Centret skal herom bemærke, at de anførte synspunkter om mindreårige  

 ikke-sindslidende muligvis ikke kan opretholdes, såfremt den europæiske  

 menneskerettighedsdomstol måtte konstatere en krænkelse i den såkaldte  

 »Jon-sag« (application no. 10929/84).  

 Menneskerettighedskommissionen har lagt til grund, at mindreårige er omfattet  

 af den europæiske menneskerettighedskonventions art. 5, hvorefter (stk. 1)  

 mindreåriges ophold på lukket psykiatrisk afdeling efter omstændighederne kan  

 betragtes som frihedsberøvelse, uanset forældremyndighedsindehaverens  

 samtykke, og at den mindreårige efter art. 5, stk. 4, har adgang til  

 efterprøvelse af frihedsberøvelsens lovlighed.
 På den baggrund finder Centret at burde bemærke, at sondringen mellem  

 mindreårige sindssyge og mindreårige ikke-sindssyge næppe bør opretholdes.  

 Det bemærkes også, at Daes-rapportens art. 41 (i den reviderede version art.  

 42) indeholder en bestemmelse, hvorefter mindreårige skal have samme ret til  

 at modsætte sig hospitalsindlæggelse af samme grunde og samme vilkår som  

 voksne.
 12. Lovforslaget tillader i § 17, at frivillige ikke-sindssyge patienter  

 tvangsmæssigt kan overføres til andet sted på afdelingen/hospitalet, og at  

 denne patientkategori - såfremt der er tale om en meget urolig patient og det  

 er af afgørende betydning for bedringen af tilstanden - tvangsmæssigt kan  

 indgives beroligende midler.
Centret finder det principielt betænkeligt at tillade anvendelse af tvang  

 over for frivilligt indlagte patienter, der ikke opfylder kriterierne i  

 lovforslagets § 5 og derfor ikke kan frihedsberøves (i længere tidsrum) eller  

 tvangsbehandles.
Der består endvidere efter Centrets opfattelse en risiko  

 for, at tvangsmæssig indgivelse af beroligende midler kan blive brugt som  

 disciplineringsmiddel eller som en nødløsning i situationer, hvor der f.eks.  

 er personalemangel.
 13. I lovforslagets §§ 13, stk. 1, og 22 er indeholdt bestemmelser om  

 tvangsbehandling af psykiatriske patienter i henseende til behandling af  

 alvorlige somatiske sygdomme og såkaldte psykokirurgiske indgreb.  

 Lovforslaget indeholder derimod ikke bestemmelser om en nærmere regulering af  

 elektrochok- (også kaldet elstimulations-) behandling.
Det er i dag et centralt - men beklageligvis ikke lovfæstet -  

 patientretligt princip, at patienten kan nægte at lade sig behandle for selv  

 dødeligt forløbende somatiske sygdomme.
Dette princip brydes traditionelt i  

 et vist omfang, når patienten samtidig er psykiatrisk patient.
Efter  

 lovforslaget skal en psykiatrisk patient, der opfylder forslagets § 5,  

 således kunne tvangsbehandles.
Det forekommer betænkeligt i så vidt omfang at  

 reducere en alvorligt sindslidende persons muligheder for at få indflydelse  

 på et så personligt forhold, som ikke-sindssyge har fuld råderet over.
Dette  

 bestyrkes af den samfundsmæssige udvikling, hvor der i stigende omfang er en  

 erkendelse af, at retten til ikke at blive behandlet (en »værdig  

 død« etc.) er en beskyttelsesværdig ret.
Bestemmelsen bør derfor  

 reformuleres, således at der som udgangspunkt kræves samtykke, hvilket  

 undtagelsesvis kan erstattes af et samtykke fra værgen.
I § 22 er der åbnet mulighed for foretagelse af psykokirurgiske indgreb.  

 Erfaringerne med disse irreversible indgreb, som ofte bevirker en radikal  

 forandring af pågældendes psyke og hele personlighed, er efter det oplyste  

 særdeles dårlige og må formentlig i vidt omfang betegnes som skadelige.
Der  

 kan derfor være grund til at rejse spørgsmål om, hvorvidt disse indgreb burde  

 kategoriseres som forsøg med de retsvirkninger, som er nævnt i forslagets §  

 23.
Generelt bør der efter Centrets opfattelse ikke bestå en adgang til at  

 foretage radikale irreversible ændringer af personers psyke og hele  

 personlighed uden deres eget informerede samtykke.
Da det må antages, at et  

 sådant samtykke ikke gyldigt kan indhentes fra pågældende patientgruppe, bør  

 sådanne indgreb formentlig ikke tillades.
14. Centeret finder herudover at burde tilføje, at udvalgets forslag om  

 oprettelse af patientklagenævn, som dels skal fungere som første  

 klageinstans, dels som tilsynsmyndighed (jf. udvalgsudkastets §§ 35-40) efter  

 Centerets mening kan indebære en række fordele i retssikkerhedsmæssig  

 henseende.
De almindelige domstole forekommer pga. deres sammensætning og  

 procesmåde samt pga. deres reaktionsmuligheder ikke at være det bedst egnede  

 forum for en umiddelbar bedømmelse af tvangsanvendelsen, og grundlovens § 71,  

 stk. 7-udvalget synes heller ikke i den henseende at kunne udgøre en effektiv  

 retssikkerhedsgaranti.
Det Danske Center for Menneskerettigheder 22. februar 1988 Spørgsmål nr. 46:
 På baggrund af vedlagte avisartikler fra Jyllands-Posten den 31. januar  

 1988 (ikke optrykt her) bedes ministeren oplyse, om der med lovforslaget er  

 taget højde for at forhindre fejlanbringelse af ældre, forvirrede mennesker  

 ved tvangsindlæggelse på psykiatriske hospitaler, og om det er sikret, at der  

 gives disse ældre en særlig vejledning om, hvilke klagemuligheder der er ved  

 tvangsindlæggelse på psykiatriske hospitaler.
 Svar:
 Efter lovforslagets § 5 må tvangsindlæggelse og tvangstilbageholdelse kun  

 finde sted, såfremt patienten er sindssyg eller befinder sig i en tilstand,  

 der ganske må ligestilles hermed, og det vil være uforsvarligt ikke er  

 frihedsberøve den pågældende med henblik på behandling, fordi:
1) udsigten til helbredelse eller en betydelig og afgørende bedring af  

 tilstanden ellers vil blive væsentligt forringet, eller 2) den pågældende frembyder en nærliggende og væsentlig fare for sig selv  

 eller andre.
Ældre personer vil således kun lovligt kunne tvangsindlægges og  

 tvangstilbageholdes, hvis de er sindssyge eller i hermed ligestillede  

 tilstande.
Sindssygdomsbegrebet er en samlebetegnelse, der omfatter en lang  

 række meget forskellige diagnoser, hvoraf nogle forårsages af ændrede  

 fysiologiske funktionsbetingelser for hjernevævet, herunder demens i svær  

 grad.
Er en på grund af alder indtrådt svækkelse af de psykiske funktioner  

 ikke af så svær grad, at der er tale om en egentlig demenstilstand,  

 foreligger der ikke nogen sindssygdom.
Det følger endviere af den nærmere  

 afgrænsning, der i de almindelige bemærkninger til lovforslaget under pkt.  

 3.2.1. er foretaget af begrebet »tilstande, der ganske må ligestilles  

 hermed« (sindssygdom), at en sådan alderdomssvækkelse heller ikke vil  

 være en tilstand, der ganske kan ligestilles med en sindssygdom.
Langt de  

 fleste ældre mennesker med nedsatte psykiske funktioner vil således ikke  

 lovligt kunne tvangsindlægges eller tvangstilbageholdes, allerede fordi de  

 ikke er omfattet af lovens psykiatriske sygdomskriterium.
Hvis patienten er egentlig dement og dermed sindssyg, kræves det  

 herudover, at patienten enten opfylder behandlings- eller  

 farlighedskriteriet, hvorimod der ikke længere vil være hjemmel til  

 tvangstilbageholdelse på ulempeindikation.
Endelig er det en betingelse, at  

 det vil være uforsvarligt at undlade at frihedsberøve den pågældende med  

 henblik på behandling.
Hvis der ikke er et behandlingssigte med  

 indlæggelsen eller tilbageholdelsen, er betingelserne for frihedsberøvelse  

 ikke opfyldt.
Denne betingelse vil ofte indebære, at demente ældre ikke  

 lovligt vil kunne tvangsindlægges eller tvangstilbageholdes, selv om de  

 diagnosticeres som sindssyge.
Efter forslagets § 9, stk. 2, er det overlægen på den modtagende afdeling,  

 der afgør, om betingelserne for tvangsindlæggelse er opfyldt.
Kan overlægen  

 straks konstatere, at betingelserne ikke er opfyldt, må den pågældende  

 patient ikke modtages som tvangsindlagt.
 I alle de tilfælde, hvor patienten bliver modtaget, skal der efter  

 forslagets § 32 gives den pågældende vejledning om adgangen til at klage over  

 tvangsindlæggelsen, ligesom der efter § 24 skal beskikkes den pågældende en  

 patientrådgiver.
 Viser det sig under den efterfølgende observation, at betingelserne for  

 frihedsberøvelse ikke eller ikke længere er til stede, skal frihedsberøvelsen  

 straks bringes til ophør, uanset om patienten har fremsat begæring herom.  

 Patienten og patientrådgiveren skal straks underrettes om frihedsberøvelsens  

 ophævelse, jf. § 11.
 Som det fremgår, er der i lovforslaget en lang række regler og procedurer,  

 der tager sigte på at hindre, at patienter, herunder også ældre patienter,  

 ulovligt frihedsberøves, og på at sikre, at en iværksat frihedsberøvelse  

 straks bringes til ophør, hvis betingelserne herfor ikke eller ikke længere  

 er opfyldt.
Det reelle problem med ældre konfuse patienter har imidlertid, som det er  

 beskrevet i de vedlagte avisartikler, intet eller kun meget lidt med den  

 gældende og den foreslåede sindssygelovgivning at gøre.
Efter det, der er  

 oplyst over for Justitsministeriet, er kun meget få af de patienter, der i de  

 vedlagte avisartikler omtales som fejlanbragte, kommet ind på afdelingerne på  

 grundlag af en tvangsindlæggelse.
Det beskrevne problem består derimod i, at  

 sådanne ældre patienter, efter at de lægeligt set er færdigbehandlede, må  

 forblive på de psykiatriske afdelinger, fordi de ikke kan klare sig selv, og  

 fordi der ikke er plejehjemspladser eller andre egnede bolig- og  

 pasningsmuligheder at udskrive dem til.
De beskrevne forhold for disse ældre  

 patienter er således ikke et resultat af reglerne om tvang i psykiatrien.
 Spørgsmål nr. 47:
Ministerens kommentar udbedes til henvendelsen fra Dansk Kommunal  

 Arbejderforbund, jf.
L 45 - bilag 27.
 Svar:
 Med hensyn til Dansk Kommunal Arbejderforbunds bemærkninger om materielle  

 patientrettigheder henvises til besvarelsen af spørgsmål nr. 23.
Det bør i den forbindelse fremhæves, at udeladelsen af bestemmelsen om  

 nærmere opregnede rettigheder for frihedsberøvede patienter (§ 24 i  

 lovudkastet i betænkning nr. 1109/87) ikke er ensbetydende med, at der intet  

 gælder i så henseende.
Amtskommunerne m.fl. har som ansvarlige  

 sygehusmyndigheder pligt til at sikre, at de psykiatriske sygehuse og  

 afdelinger er indrettet således, at de stedse er i overensstemmelse med god  

 psykiatrisk sygehusstandard, ikke kun til gavn for frihedsberøvede patienter,  

 men til gavn for alle psykiatriske patienter.
Denne pligt foreslås nu  

 udtrykkeligt lovfæstet i forslagets § 2.
 For så vidt angår Dansk Kommunal Arbejderforbunds bemærkninger vedrørende  

 den foreslåede klageordning henvises til besvarelsen af spørgsmål nr. 24.
 Spørgsmål nr. 57:
 Ad §§ 24 og 25.
Hvordan skal plejepersonalet forholde sig, såfremt patienten ikke er i  

 stand til at udtrykke sig klart og præcist med hensyn til ønske/valg af  

 patientrådgiver? Svar:
Efter forslagets § 25, stk. 3, skal patienten altid have lejlighed til at  

 udtale sig om den påtænkte patientrådgiverbeskikkelse, ligesom der i den  

 patientvejledning, der vil blive udsendt, vil blive gjort opmærksom på,  

 hvilke muligheder patienten har for eventuelt at få beskikket en anden  

 patientrådgiver end den, der står for tur på fortegnelsen over  

 patientrådgivere.
Der henvises herved til besvarelsen af spørgsmål nr. 17.
 Hvis patienten ikke er i stand til at udtrykke sin indstilling til valget  

 af patientrådgiver på en tilstrækkelig klar og utvetydig måde, må  

 sygeplejepersonalet gennem spørgsmål til patienten og eventuelt indrømmelse  

 af en vis betænkningstid søge at afklare patientens holdning.
Hvis patientens indstilling herefter fortsat er uklar, må hovedreglen,  

 hvorefter der sker beskikkelse af den patientrådgiver, der står for tur,  

 følges.
Det bemærkes, at patienten i givet fald efterfølgende - f.eks. når  

 tilstanden er forbedret så meget, at den pågældende er i stand til at give  

 udtryk for sin indstilling - vil kunne rejse spørgsmål om udskiftning af den  

 beskikkede patientrådgiver.
Der henvises til lovforslagets bemærkninger til  

 §§ 24-29.
 Spørgsmål nr. 61:
 Ministerens kommentarer udbedes til de retssikkerhedsmæssige aspekter i  

 udtalelsen fra Det Danske Center for Menneskerettigheder, jf. bilag 43.
 Svar:
 1. Det fremgår af udtalelsen, at det sammenfattende er centrets  

 opfattelse, »at der ikke i de for øjeblikket eksisterende internationale  

 regler og gældende retspraksis stilles krav med hensyn til procedurer og  

 formelle retssikkerhedsgarantier i øvrigt, som lovforslaget ikke kan  

 opfylde« (pkt. 6 i centrets udtalelse).
2. Centeret har endvidere side 3 ff fundet anledning til at fremkomme med  

 nogle bemærkninger om nogle af de foreslåede regler ud fra  

 »menneskerettighedsorienterede« synspunkter.
Centret finder bl.a.,  

 at en lovfæstelse af en mindstestandard for patienters opholdsvilkår - som  

 centret i øvrigt afstår fra at angive det nærmere indhold af - vil være i  

 overensstemmelse med de seneste års udvikling.
Centret anfører i den  

 forbindelse, at det ikke er stemmende med dansk lovgivningspolitisk  

 tradition, hvis et afgrænset spørgsmål om lovgivningsmæssig sikring af  

 minimumsrettigheder for frihedsberøvede personer opgives på grund af  

 overordnede kompetencefordelingsregler og erindrer side 5 om, at  

 mindretalsgarantier normalt forudsættes fastsat ved lov.
 Justitsministeriet er ikke bekendt med, hvilken dansk lovgivningspolitisk  

 tradition udtalelsens forfatter henviser til.
Hele fængselsområdet, herunder de forhold, hvorunder afsoning foregår, har  

 således - bortset fra enkelte generelle regler i straffeloven - hidtil ikke  

 været lovreguleret.
Først i 1983 har Straffelovrådet på anmodning fra  

 Justitsministeriet nedsat en arbejdsgruppe, der skal udarbejde en lovgivning  

 om indsattes forhold.
Tilsvarende gælder med hensyn til ophold for personer,  

 der i medfør af straffelovens § 68 dømmes til anbringelse på psykiatrisk  

 afdeling eller til anbringelse i en institution for personer med vidtående  

 fysiske eller psykiske handicap.
Der findes ingen lovregler, der nærmere  

 regulerer den fysiske indretning af de faciliteter, der stilles til rådighed  

 for sådanne personer.
Heller ikke i de lovregler, der indeholder hjemmel til  

 frihedsberøvelse uden for strafferetsplejen, herunder den gældende  

 sindssygelov og lov nr. 114 af 21. marts 1979 om foranstaltninger mod  

 smitsomme sygdomme, er der fastsat regler om materielle patientrettigheder af  

 den her omhandlede art.
I hidtidig lovgivningspraksis kan der således ikke påvises en tradition  

 for, at materielle minimumsstandarder med hensyn til bygningsmæssige forhold  

 m.v. for frihedsberøvede personer sikres ved lov.
Justitsministeriet har i  

 det fremsatte lovforslag fundet det væsentligt at fastsætte regler, der på en  

 smidig måde kan sikre forsvarlige fysiske rammer og andre forhold for  

 psykiatriske patienter.
Der er således i lovforslagets § 2 medtaget en  

 bestemmelse, der udtrykkeligt pålægger den enkelte sygehusmyndighed at sørge  

 for, at de psykiatriske afdelinger opfylder god psykiatrisk sygehusstandard.
3. Endelig indeholder centrets udtalelse nogle bemærkninger til enkelte  

 bestemmelser i lovforslaget.
Justitsministeriet skal i den forbindelse  

 begrænse sig til at bemærke følgende:
 For så vidt angår § 17 anfører centret, at det principielt findes  

 betænkeligt at tillade anvendelse af tvang over for frivilligt indlagte  

 patienter, der ikke opfylder kriterierne i lovforslagets § 5 og derfor ikke  

 kan frihedsberøves eller tvangsbehandles.
Forslagets bestemmelser i kapitel 5 om fiksering m.v., der er i  

 overensstemmelse med indstillingen fra udvalget vedrørende sindslidendes  

 retsstilling, omfatter alle indlagte patienter, der opfylder de kriterier,  

 der er angivet i de enkelte bestemmelser.
Hverken i § 14 om tvangsfiksering,  

 i § 17 om anvendelse af fysisk magt, eller i § 18 om beskyttelsesfiksering  

 stilles der krav om, at den pågældende er sindssyg eller opfylder  

 betingelserne for at kunne frihedsberøves.
Ikke kun § 17, men også §§ 14 og  

 18 kan således finde anvendelse over for ikke-sindssyge frivilligt indlagte,  

 herunder misbrugere, forudsat de angivne kriterier er opfyldt, jf. bl.a.  

 lovforslagets bemærkninger til § 14. Da de materielle betingelser i § 17,  

 stk. 1, 1. pkt., for at fastholde og om fornødent med magt føre en person til  

 et andet opholdssted på sygehuset er de samme som de kriterier, der kan  

 udløse bæltefiksering efter § 14, vil anvendelse af § 17 ofte fremtræde som  

 et mindre indgribende alternativ til § 14.
Det er i øvrigt ikke ukendt i dansk lovgivning, at der kan være adgang til  

 at anvende tvang over for personer, der ikke kan frihedsberøves.
Som eksempel  

 kan nævnes reglerne inden for det sociale område om magtanvendelse m.v. i  

 institutioner for voksne med vidtgående fysiske eller psykiske handicap, hvor  

 der bl.a. er hjemmel til fiksering, selv om der ikke er adgang til at  

 tvangsindlægge eller tvangstilbageholde denne persongruppe.
Bilag II En henvendelse fra Den Almindelige Danske Lægeforening vedrørende L 45:
DEN ALMINDELIGE DANSKE LÆGEFORENING Folketingets Retsudvalg 11. januar 1988 I anledning af Den Almindelige Danske Lægeforenings  

 foretræde for udvalget den 14. januar 1988 fremsendes hermed en leder, der  

 har været optaget i Ugeskrift for Læger i forbindelse med fremkomsten af den  

 afsluttende udtalelse vedrørende udformningen af en ny lov om  

 frihedsberøvelse og anden tvang i psykiatrien, afgivet af det af  

 Justitsministeriet nedsatte udvalg vedrørende sindslidendes retsstilling  

 (Betænkning nr. 1109).
 Lægeforeningen vil ved sit foretræde lægge særlig vægt på omtale af:
 Den beklagelige mangel på en paragraf om patientrettigheder, i udtalelsen  

 kaldet § 24.
 Det beklagelige i, at der i lovforslaget ikke er taget hensyn til  

 udvalgsflertallets forslag vedrørende klageordninger.
Herunder finder Lægeforeningen det utilfredsstillende, at en klage har  

 opsættende virkning, uden at der samtidig er sat nogen tidsfrist for klagens  

 afgørelse.
Når psykiatere mener, at der i et konkret tilfælde bør indledes  

 tvangsbehandling, er årsagen oftest, at psykiateren kan se patienten lide, ja  

 måske gå til grunde.
 Lægeforeningen tillader sig endvidere at gøre opmærksom på det forhold, at  

 der i det forslag, som blev fremsat af udvalgsflertallet i udtalelsen, ikke  

 er tale om, at læger på nogen måde får en lettere tilværelse, snarere  

 tværtimod, men at patienterne sikredes en bedre tilværelse og en større  

 retssikkerhed.
Det er bemærkelsesværdigt, at flertallet bestod af alle de medlemmer, som  

 i hverdagen beskæftiger sig personligt med sindslidende, hvorimod det  

 mindretal, Justitsministeriet har fulgt i sit forslag, alle er administrativt  

 beskæftiget.
Så længe Sundhedsstyrelsen var repræsenteret ved en psykiatrisk  

 overlæge, tilsluttede denne sig også flertallets synspunkter.
 Lægeforeningens delegation vil bestå af:
 - Hans Iver Enemark, Lægeforeningens næstformand, alment praktiserende  

 læge.
 - Eskil Hohwy, overlæge, psykiatrisk afdeling, Horsens Sygehus.
 - Bente Hjelmar, alment praktiserende læge, redaktør, Ugeskrift for Læger.
 - Nils Michelsen, cand. jur., fuldmægtig i Lægeforeningen.
Med venlig hilsen Hans Iver Enemark / Michael Hart Hansen UGESKRIFT FOR LÆGER Udgivet af Den almindelige danske lægeforening 28. september 1987. 149. årg.
Nr. 40 REDAKTIONELT Lov om frihedsberøvelse og anden tvang i psykiatrien Et samfunds kvalitet  

 kan bl.a. måles på, hvorledes det behandler sine marginale grupper, især når  

 disse er små og består af svage individer.
 En lov om anvendelse af frihedsberøvelse og anden tvang i psykiatrien er  

 ikke blot en lov om dette emne, men også et af de meget vigtige elementer i  

 karakteristikken af vort samfund.
 Selv om tvang i psykiatrien talmæssigt set er et lille problem - f.eks.  

 foregår mindre end 3 pct. af alle indlæggelser på psykiatriske afdelinger ved  

 tvang - er det derfor ikke urimeligt, at udvalget vedrørende sindslidendes  

 retsstilling med landsdommer Holger Kallehauge som formand har brugt  

 næsten 4 år til at forberede sit forslag til en ny lov.
Den 25.5.1982 vedtog Folketinget en beslutning om at opfordre regeringen  

 til at undersøge behovet for en revision af Lov nr. 118 af 13.4.1938 med  

 senere ændringer om sindssyge personers hospitalsophold.
Justitsministerens  

 undersøgelse viste, at der var behov for en revision af loven.
 Lægeforeningen gav udtryk for, at der blandt læger var tilfredshed med den  

 praksis, der havde udviklet sig i forbindelse med sindssygeloven, men at  

 denne praksis ikke entydigt kunne udledes af lovens formulering (1).
 I forbindelse med denne høringsrunde var der en livlig debat om emnet,  

 bl.a. i Ugeskriftet (2).
 Fra lægelig side fremhævedes især, at lovens vigtigste formål er at sikre,  

 at de sindssyge, over for hvem loven bringes i anvendelse, har  

 optimale vilkår for behandling og omsorg.
 En stærkere tilsynsværgefunktion, et bedre klagesystem, fastsættelse af  

 patientrettigheder, centrale retningslinjer for anvendelse af tvangsmidler og  

 tvangsbehandlinger og bedre oplysning til patienterne, bl.a. om behandling,  

 rettigheder og klagemuligheder, stod også højt på listen over lægernes  

 forventninger til en ny lov.
 Den 31.5 1983 nedsatte justitsministeren udvalget vedrørende sindslidendes  

 retsstilling.
I folketingsdebatten gav spørgsmålet om registrering af tvangsindlæggelser  

 i Det Centrale Kriminalregister anledning til en særlig drøftelse.
Udvalget  

 fik som første opgave at undersøge dette.
Udvalget afgav i november 1983 en  

 delbetænkning om dette emne.
Se uddrag af betænkningen og en leder i  

 Ugeskriftet (3, 4).
 Registreringen ophørte den 30.5.1985.
 Udvalget afgav principbetænkningen om tvang i psykiatrien den 14.2.1986  

 (betænkning nr. 1068). Resumeet, herunder også udvalgets udkast til et  

 lovforslag, er bragt i Ugeskriftet (5).
Sammenhæng mellem ressourcer og tvang Principbetænkningen er et vægtigt værk, som på 540 sider omhyggeligt  

 behandler næsten alle tænkelige aspekter af emnet.
Den er den hidtil bedste  

 lærebog derom.
Det er grundtanken i betænkningen, at tvang i vidt omfang kan undgås, når  

 de rette omstændigheder er til stede.
Det er vist, at der er en sammenhæng  

 mellem art og omfang af tvang på den ene side og den standard, som  

 psykiatrien kan tilbyde på den anden.
Betænkningen fastslår, at der skal skabes den størst mulige retssikkerhed  

 for de patienter, som man, når alt andet er forsøgt, må udsætte for  

 tvangsanvendelse.
Denne retssikkerhed skaber man ved at stille krav om god  

 standard, om patientrettigheder, om information til patienten, om  

 klageinstanser der tilgodeser krav om nærhed, hurtighed, retfærdighed,  

 indsigt, og som også tillægges tilsynsopgaver.
Retssikkerheden skabes også  

 ved, at indikationerne for, hvornår tvang må anvendes, defineres bedre, og at  

 den tvang, der anvendes, også defineres og registreres, således at mulighed  

 for efterprøvelse skabes.
Der foreslås en professionaliseret patientrådgiverordning i stedet for den  

 hidtil kendte tilsynsværgefunktion.
Denne nyskabelse vil betyde en væsentlig  

 forbedring af retssikkerheden.
Principbetænkningen har været udsendt til høring.
Lægeforeningen fremhæver  

 i sit høringssvar (6), at eksistensen af en lov, der regulerer  

 tvangsanvendelse i psykiatrien, ikke i sig selv er en diskrimination  

 af sindssyge, men tværtimod vil være med til at give sindssyge samme adgang  

 som andre til sundhedsvæsenets bedste hjælp.
 Udvalget har gennemgået høringssvarene og har den 24.7.1987 afleveret sit  

 endelige udkast til lov om frihedsberøvelse og tvang i psykiatrien.  

 Lovudkastet bringes i dette nummer af Ugeskriftet (side 2736).
 Lovudkastet er udformet således, at det kan blive en fin del af den danske  

 sundhedslovgivning.
 Loven bør derfor som anden sundhedslovgivning administreres af  

 Indenrigsministeriet.
 Dette er vigtigt og i overensstemmelse med forarbejdets konstatering af,  

 at den største retssikkerhed og den mindste tvangsanvendelse langt mere  

 ligger i forvaltningen af sundhedsvæsenets opgave end i forvaltningen af  

 retsreglerne.
 Lovudkastet regulerer ikke blot tvangens anvendelse, men angiver i § 2:
 »Med henblik på i videst muligt omfang at forebygge tvang skal  

 sygehusmyndigheden tilbyde sygehusophold, behandling og pleje, som opfylder  

 kravene til god psykiatrisk sygehusstandard«.
Er dette blot en floskel? Er der nogen sanktion knyttet til dette krav?  

 Hvad er nu god psykiatrisk sygehusstandard? Det er nyt, men meget vigtigt, at  

 der i lovteksten er en sådan formålsparagraf.
Enhver sygehusmyndighed må se  

 det som sin opgave at opfylde en sådan målsætning, der forhåbentlig vil blive  

 vedtaget af et enigt Folketing.
Paragraffens ordlyd svarer nøje til den  

 sammenhæng mellem sygehusstandard og tvangsanvendelse, som udvalget har gjort  

 rede for.
Kravet om en formuleret målsætning netop for den psykiatriske del  

 af sygehusvæsenet er historisk særdeles velbegrundet.
Der er ingen tvivl om,  

 at den psykiatriske del af sundhedsvæsenet har været uhyggelig agterudsejlet  

 af somatikken.
De sygehusmyndigheder, som har skullet varetage udviklingen,  

 kan - måske med rette - have antaget, at samfundets forventninger ikke var  

 særlig store på dette område.
Udtrykkes forventningerne som i § 2, er de  

 kendt og må opfyldes.
Lovudkastets kapitel 8 beskriver nøjere, hvilke særlige muligheder  

 sygehusmyndighederne skal sørge for at stille til rådighed for  

 frihedsberøvede patienter.
Dette må ikke opfattes som en udfyldelse af § 2,  

 som jo er en væsentlig videre målsætning.
Øget retssikkerhed En grund til udvalgets nedsættelse var den utryghed ved retssikkerheden,  

 som de såkaldt »ulovlige« tvangsindlæggelser fremkaldte.
Det er de  

 tvangsindlæggelser, der overgår patienter, som frembyder en sådan adfærd, at  

 den tilkaldte læge anser dem for sindssyge (psykotiske), men som  

 efterfølgende viser sig ikke at være og måske heller ikke at have været  

 psykotiske.
Ved en gennemgang af disse sager (7) viser det sig at have været  

 særdeles rimeligt og af alle accepteret, at tvangsindlæggelse fandt sted.
Det  

 var altså ikke praksis, men dens juridiske grundlag, der var kritisabelt.  

 Dette forsøgte udvalget at råde bod på i det lovudkast, der er omtalt i  

 betænkningen, og hvor § 5 lød:
 »Tvangsindlæggelse kan ske, selv om den tilkaldte læge ikke kan  

 fastslå, at vedkommende er sindssyg, hvis der dog er grund til at antage  

 dette, hvis den pågældende har et akut behov for psykiatrisk behandling, og  

 hvis det er uforsvarligt ikke at foretage indlæggelse, fordi den pågældende  

 udsætter sit eget eller andres liv eller legeme for overhængende fare, hvis  

 indlæggelse på psykiatrisk afdeling ikke straks finder sted«.
I debatten og i høringssvarene var der betydelig uro for, at den  

 foreslåede formulering ville føre til et øget antal tvangsindlæggelser.
Ved  

 fornyet drøftelse i udvalget er der enighed om i stedet at løse problemet ved  

 at samle alle de mulige indikationer i een paragraf, herunder også »en  

 tilstand, der ganske må ligestilles hermed«:
 § 5. Tvangsindlæggelse, jf. §§ 6-9, eller tvangstilbageholdelse, jf. § 10,  

 må kun finde sted, såfremt patienten er sindssyg eller befinder sig i en  

 tilstand, der ganske må ligestilles hermed, og det vil være uforsvarligt ikke  

 at frihedsberøve den pågældende med henblik på behandling, fordi:
1) Udsigten til helbredelse eller en betydelig og afgørende bedring af  

 tilstanden ellers vil blive væsentligt forringet, eller 2) den pågældende frembyder en nærliggende og væsentlig fare for sig selv  

 eller andre.
Behandlings- og farlighedsindikation Patienternes repræsentanter og læger har kunnet trække på samme hammel det  

 meste af vejen, men lægerne har ikke kunnet følge Rigmor Berg og  

Knud Jensen, udpeget efter indstilling fra henholdsvis Sindslidendes  

 Vel og Det Centrale Handicapråd, i deres afstandtagen fra de sidste 2 ord  

 »eller andre« i § 5. Rigmor Berg og Knud Jensen mener  

 heraf at kunne læse, at lovgiverne anser sindssyge for at være mere farlige  

 end andre mennesker.
De mener, at sindssyge, hvis sygdom alene viser sig ved  

 »farlighed for andre«, skal behandles ligesom alle andre farlige  

 personer, nemlig efter straffelovsbestemmelser m.v.
Der er ikke noget postulat om, at sindssyge i almindelighed er  

 farligere end andre.
En sindssyg person, hvis sindssyge for en tid viser sig  

 ved »farlighed for andre«, skal have samme vilkår for adgang til  

 sundhedsvæsenets hjælp som andre sindssyge.
Den syge skal ikke unødigt slæbes  

 gennem retsvæsenet.
Det vil hverken han selv eller hans pårørende have  

 forståelse for.
Den indlæggende læge kan have svært ved at forstå, at indikationen for  

 tvangsindlæggelse skal angives som enten farlighed eller udsigt  

 til bedring, thi selv den farlige forventes jo at få det bedre under  

 indlæggelsen.
Det er derfor værd at bemærke, at loven angiver  

 behandlingshensigten ved begge indikationer.
Hovedsagen er, at det drejer sig  

 om et sygt menneske, der skal have hjælp.
Da kapaciteten i sygehusvæsenet efterhånden er således, at alle  

 tvangsindlæggelser uanset indikation kan ske akut, og da det forsinkede led  

 med embedslægernes kontrol forsvinder, vil der fremover sjældent være noget,  

 der taler for at anvende opfattelsen af farlighed fremfor udsigten til  

 forbedring som indikation for indlæggelsen.
Så godt som alle, der kan  

 tvangsindlægges på grund af formodet farlighed, vil også kunne indlægges  

 efter § 5, pkt. 1, såfremt indlæggelse kan ske akut.
Lovudkastet stiller krav om akut indlæggelse, når indikationen er  

 farligheden, men er ingen hindring for, at også andre indlæggelser kan foregå  

 akut.
Udkastet fastholder adskillelsen mellem de to indikationer, for at  

 kunne registrere den fremtidige udvikling.
 I den udstrækning praksis bliver, at alle tvangsindlæggelser foregår akut,  

 vil antallet af indlæggelser med angivelse af farlighed som indikation  

 formentlig blive minimalt.
Det forholder sig noget anderledes, når det drejer sig om  

 tvangstilbageholdelsesmuligheden, hvor situationen vel i få tilfælde kan være  

 den, at en patient er så svært og kronisk syg, at der ikke er nogen udsigt  

 til, at tilgængelige behandlingsmuligheder vil bringe en sådan forbedring, at  

 udskrivelse er rimelig.
Her vil udsigten til forbedring af helbredet ikke  

 være anvendelig som tilbageholdelsesgrund.
Et nyt klagesystem I betænkningen var udvalget delt i opfattelsen af, hvorledes et kommende  

 klagesystem skulle se ud.
Dette er fortsat tilfældet.
Et flertal foreslår en  

 lov, som sikrer oprettelse af små lokale, velkvalificerede klagenævn, der  

 hurtigt skal kunne træffe afgørelser i klager over frihedsberøvelse og anden  

 tvangsanvendelse.
Herudover skal disse nævn af egen drift kunne tage sager op  

 til undersøgelse, kunne indhente oplysninger om den praksis der følges på  

 afdelingerne, og kunne aflægge uanmeldte besøg.
Nævnenes afgørelser over  

 frihedsberøvelser skal kunne ankes til domstolene, andre afgørelser til en  

 central ankeinstans som ikke nærmere er beskrevet, men som kunne være som et  

 særligt kontor i forbindelse med det nye centrale patientklagenævn.
Lægeforeningen er en varm fortaler for flertallets forslag.
Det er ikke  

 specielt lægevenligt, men det tilvejebringer den absolut maksimale  

 retssikkerhed for patienterne.
En retssikkerhed som også lægerne er  

 interesserede i.
En retssikkerhed som ikke blot består i  

 enkeltsagsafgørelser, men også i et løbende tilsyn fra et organ, som er  

 udrustet ikke blot med ekspertise, men også med magt og efter al  

 sandsynlighed også med engagement.
En retssikkerhed der består i hurtighed og  

 nærhed i sagsbehandlingen, og som giver mulighed for personlig kontakt mellem  

 patient/patientrådgiver og klageorgan.
Navnlig hurtighed er altafgørende i  

 sager, hvor det drejer sig om en frihedsberøvet patient, der ønsker  

 berettigelsen af frihedsberøvelsen efterprøvet.
Det er meget væsentligt for både patienten og psykiatrien, at man kan få  

 prøvet berettigelsen af frihedsberøvelsen uden straks - som efter  

 mindretallets forslag - at skulle stilles øje til øje med en domstol.
Man må  

 frygte, at en del vil afholde sig fra eller blive frarådet at klage, såfremt  

 første klageinstans er en domstol.
Det vil være værre at have fået en  

 domstols stadfæstelse af en frihedsberøvelse end at have fået samme afgørelse  

 af et lidt mere diskret klagenævn.
Man aner klagerens omdømme fremover:  

 »Ikke nok med at han blev tvangsindlagt; han blev osse dømt til at  

 forblive derinde«.
Det vil belaste forholdet mellem patient og  

 psykiatri, og det vil forværre klimaet omkring den udskrevne patient.
Det vil  

 øge diskriminationen.
Naturligvis vil det være en bedre hævn for den  

 uretmæssige frihedsberøvede at få en domstols end et klagenævns ord for, at  

 psykiatrien er uretfærdig, men det er min tro og mit håb, at psykiatrien vil  

 blive udøvet på en sådan måde, at afgørelser til patientens fordel forbliver  

 uhyre sjældne.
Lægeforeningen er i øvrigt imod oprettelse af små lokale klagenævn til  

 afgørelse af klagesager over lægebehandling, men vedrørende klager over tvang  

 i psykiatrien forholder det sig anderledes.
Disse sager har et helt andet  

 indhold end andre klager over lægebehandling.
Ja, det er tvivlsomt, om man  

 overhovedet i sædvanlig forstand kan karakterisere disse sager som  

 »klager m.v. over lægelig behandling og virksomhed«.
Klager drejer  

 sig om berettigelse af tvang og evt. magtanvendelse, hvilket ikke er  

 tilfældet i andre klagesager vedrørende behandlingen.
Da det desuden drejer  

 sig om sager inden for et snævert gebet, vil der hurtigt etableres en  

 ekspertise i de foreslåede nævn.
Det er således meget bevidst, at  

 lægeforeningen går ind for eet system vedrørende klager over lægers  

 anvendelse af tvang i henhold til den her omhandlede lov og et andet system  

 vedrørende klager over lægers virksomhed i øvrigt.
Hans Iver Enemark D.A.D.L.'s næstformand og medlem af udvalget vedrørende sindslidendes  

 retsstilling Der henvises til D.A.D.L.'s skrivelse til Justitsministeriet s.  

 2752.
Litteratur 1. Lægeforeningen.
Sindssygeloven.
Ugeskrift for Læger 1982; 144: 3707-8.
2. Hohwy E.
Skal sindssygeloven ændres - eller helt afskaffes? Ugeskrift  

 for Læger 1982; 144: 3692.
3. Betænkning om registrering af tvangsindlæggelse i Det centrale  

 kriminalregister.
Ugeskrift for Læger 1984; 146: 907-16.
4. Enemark HI.
Registrering af tvangsindlæggelser i Det centrale  

 kriminalregister.
Ugeskrift for Læger 1984; 146: 900.
5. Principbetænkning om tvang i psykiatrien.
Ugeskrift for Læger 1986;  

 148: 2795-803.
6. Lægeforeningen.
Principbetænkning om tvang i psykiatrien.
Ugeskrift for  

 Læger 1986; 148: 2805.
7. Adserballe H.
Frihedsberøvelse og tvang i psykiatrien.
København:  

 F.A.D.L.'s forlag, 1977. Disp.
Bilag III Nogle af udvalgets spørgsmål til L 76 til justitsministeren og dennes  

 besvarelse heraf Spørgsmål nr. 8:
Opfattes svært senil-demente som en tilstand af sindssyge, eller er det en  

 tilstand som »ganske må sidestilles hermed«? Svar:
 Justitsministeriet har i anledning af det stillede spørgsmål indhentet en  

 udtalelse fra Retslægerådet, der har udtalt, at svær senil-demens efter  

 Retslægerådets opfattelse er en tilstand af sindssyge.
 Spørgsmål nr. 9:
Efter lovforslagets §§ 14-18 kan tvangsfiksering, fysisk magt og  

 beskyttelsesfiksering og tvangsmedicinering (f.eks. med depotmedicin)  

 anvendes, selv om den pågældende patient ikke opfylder betingelserne for at  

 kunne tvangstilbageholdes.
Under henvisning hertil bedes ministeren gøre rede  

 for, om de nævnte tvangsindgreb ikke har karakter af frihedsberøvelse, der må  

 kræve, at betingelserne efter lovforslagets § 5 er til stede, og som må kunne  

 efterprøves af domstolene efter retsplejelovens kapitel 43 a.
 Svar:
 I forslag til lov om frihedsberøvelse og anden tvang i psykiatrien (L 76)  

 er betingelserne for tvangsbehandling forskellige fra de betingelser, der  

 gælder med hensyn til tvangsfiksering, fysisk magtanvendelse og  

 beskyttelsesfiksering.
1. Tvangsbehandling Efter lovforslagets § 12, stk. 1, må tvangsbehandling, herunder  

 tvangsmedicinering, kun anvendes over for personer, der opfylder  

 betingelserne for tvangstilbageholdelse, jf. § 10 sammenholdt med § 5. I §  

 12, stk. 3, er der hjemmel til, at overlægen kan træffe bestemmelse om, at  

 der om fornødent kan anvendes magt til tvangsbehandlingens gennemførelse.
I  

 almindelighed vil en sådan magtanvendelse i forbindelse med en  

 tvangsbehandling være begrænset til en kortvarig fastholden, der ikke har  

 karakter af en frihedsberøvelse.
Der kan dog tænkes tilfælde, hvor  

 behandlingens gennemførelse nødvendiggør et lidt længerevarende indgreb i  

 patientens mulighed for a bevæge sig frit omkring på afdelingen.
Som eksempel  

 kan nævnes fastspænding af en patient med det formål at forhindre den  

 pågældende i at spise og drikke forud for en elektrostimulationsbehandling.
I  

 sådanne tilfælde vil der efter omstændighederne kunne foreligge en  

 frihedsberøvelse.
Afgørelsen heraf må bero på de konkrete omstændigheder.  

 Hvis frihedsindgrebet efter dets nærmere karakter, formål og tidsmæssige  

 udstrækning ikke kan betegnes som et underordnet, accessorisk led i  

 tvangsbehandlingen, må indgrebet mod den pågældendes vilje antages at udgøre  

 en frihedsberøvelse i form af en tvangstilbageholdelse.
Klage over tvangsbehandling indgives til patientklagenævnet, hvis  

 afgørelse vil kunne indbringes for Sundhedsvæsenets Patientklagenævn.
Har der  

 i forbindelse med tvangsbehandlingen fundet en frihedsberøvelse  

 (tvangstilbageholdelse) sted, vil spørgsmålet om frihedsberøvelsens lovlighed  

 kunne indbringes for retten i overensstemmelse med lovforslagets § 34.
 2. Fiksering m.v.
Efter lovforslagets kapitel 5 kan der under nærmere angivne betingelser  

 anvendes bæltefiksering (§§ 14-16), fysisk magt (§ 17) og  

 beskyttelsesfiksering (§ 18) over for patienter, der er indlagt på en  

 psykiatrisk afdeling.
Det fremgår af ordlyden af bestemmelserne og af  

 bemærkningerne hertil (lovforslagets side 17, venstre spalte, og side 25,  

 højre spalte), at de nævnte tvangsindgreb ikke blot kan anvendes over for  

 sindssyge eller patienter i en hermed ligestillet tilstand, men også over for  

 ikke-sindssyge patienter.
I modsætning til, hvad der gælder med hensyn til  

 tvangsbehandling, vil fiksering m.v. efter lovforslaget således kunne  

 anvendes, selv om patienten ikke opfylder betingelserne for at kunne  

 tvangstilbageholdes efter § 10.
Lovforslaget er på dette punkt fuldt ud i overensstemmelse med en enig  

 indstilling fra udvalget vedrørende sindslidendes retsstilling.
Der henvises  

 til betænkning nr. 1109/87, side 65, hvor udvalget anfører, at reglerne om  

 tvangsmidler også omfatter ikke-sindssyge, der er indlagt på psykiatrisk  

 afdeling.
 Det bemærkes, at der heller ikke i de hovedprincipper for bæltefiksering,  

 som Folketingets Ombudsmand har opstillet i FOB 1974.224 f, eller i de  

 gældende retningslinier om anvendelse af tvangsmidler og  

 beskyttelsesforanstaltninger, som Sundhedsstyrelsen har fastsat i cirkulære  

 nr. 63 af 28. juni 1985, gælder en betingelse om, at fiksering m.v. kun kan  

 anvendes i tilfælde, hvor patienten opfylder betingelserne for at kunne  

 tvangstilbageholdes.
Fra et beslægtet retsområde kan nævnes adgangen til at anvende  

 tvangsmidler, herunder fiksering, på institutioner for voksne med vidtgående  

 fysiske eller psykiske handicap, jf.
Socialministeriets bekendtgørelse nr.  

 568 af 21. december 1979. Idet der ikke er hjemmel til administrativt bestemt  

 frihedsberøvelse af voksne på sådanne institutioner, er det forudsat, at de  

 indgreb, der er hjemlet i bekendtgørelsen, ikke har karakter af  

 frihedsberøvelse, formentlig ud fra den betragtning, at hjemgivelse  

 (udskrivning) ikke kan nægtes, hvis den pågældende modsætter sig fiksering og  

 kræver at blive udskrevet.
 Lovforslagets regler om fiksering m.v. bygger således i overensstemmelse  

 med den gældende retstilstand på det synspunkt, at de frihedsindgreb, der  

 sker i forbindelse med fiksering m.v., ikke nødvendigvis samtidig indebærer  

 en frihedsberøvelse.
 Imidlertid er det i lovforslaget forudsat, at visse af de indgreb, der er  

 hjemlet i §§ 14-18, efter omstændighederne kan indebære en frihedsberøvelse  

 på samme måde som anført ovenfor vedrørende spørgsmålet om fastspænding i  

 forbindelse med tvangsbehandling efter § 12. En sådan forudsætning er  

 udtrykkeligt nævnt i bemærkningerne til § 18 om beskyttelsesfiksering, hvor  

 det om aflåsning bl.a. er anført: »Når aflåsning sker, må den eller de  

 patienter, der herved søges forhindret i at forlade afdelingen, anses for  

 frihedsberøvede, forudsat deres adfærd kan siges at indebære en klar og  

 utvetydig begæring om udskrivning«.
 Noget tilsvarende vil kunne gøre sig gældende ved tvangsfiksering efter §  

 14 og beskyttelsesfiksering efter § 18, men derimod ikke ved fysisk  

 magtanvendelse efter § 17, der efter indgrebets karakter ikke vil kunne  

 betegnes som en frihedsberøvelse.
Protesterer patienten mod f.eks. bæltefiksering, må det søges afklaret, om  

 den pågældende ønsker sig udskrevet.
Er dette tilfældet, vil gennemførelse af  

 bæltefikseringen samtidig indebære en tvangstilbageholdelse, hvorfor  

 betingelserne herfor i så fald skal være opfyldt, jf. § 10 sammenholdt med §  

 5.
 Selv om patienten ikke ønsker sig udskrevet, men alene protesterer mod  

 fastspændingen, må det antages, at en tvangsfiksering i henhold til § 14, der  

 udstrækkes længere end nogle få timer, vil udgøre en frihedsberøvelse, der  

 kræver, at betingelserne for tvangstilbageholdelse skal være opfyldt.
 Klager over tvangsfiksering, fysisk magtanvendelse og  

 beskyttelsesfiksering behandles på samme måde som klager over  

 tvangsbehandling, dvs. af patientklagenævnet i 1. instans med mulighed for at  

 påklage patientklagenævnets afgørelse til Sundhedsvæsenets Patientklagenævn.  

 Genstanden for patientklagenævnets prøvelse er, om de angivne betingelser i  

 §§ 14-18 bl.a. sammenholdt med § 4 om det mindste middels princip har været  

 opfyldt.
 Indebærer foranstaltningen samtidig en frihedsberøvelse, vil der endvidere  

 være mulighed for at begære en retlig prøvelse af spørgsmålet om  

 frihedsberøvelsens lovlighed, jf. forslagets § 34. Rettens behandling angår  

 spørgsmålet om, hvorvidt betingelserne for frihedsberøvelse efter § 10  

 sammenholdt med § 5 har været til stede.
 Spørgsmål nr. 10:
Rummer bestemmelserne i justitsministerens forslag vedrørende anvendelse  

 af tvangsbehandling en videre/bredere fortolkningsmulighed, hvilket vil sige  

 en lettere adgang til anvendelse af tvangsbehandling, end Sundhedsstyrelsens  

 cirkulære om »information og samtykke for så vidt angår patienter med  

 psykiske lidelser« (bilag nr. 6 i betænkning nr. 1068/1986)? Svar:
1. For så vidt angår behandling af psykiske lidelser kan behandling mod  

 patientens vilje ifølge Sundhedsstyrelsens cirkulære af 28. juni 1983  

 undtagelsesvis finde sted - ved livstruende tilstande - ved psykotiske tilstande, hvor der foreligger fare for patienten selv og  

 omgivelserne, og hvor behandling med et beroligende lægemiddel er mere  

 hensigtsmæssig eller human end en fysisk restriktion (farlighedskriterium),  

 samt - ved psykotiske tilstande hos patienter, hvor undladelse af behandling  

 alvorligt vil forringe udsigterne til helbredelse (behandlingskriterium).
Efter bestemmelsen i § 12, stk. 1, i lovforslaget (L 76) må  

 tvangsbehandling kun anvendes over for personer, der opfylder betingelserne  

 for tvangstilbageholdelse.
Tvangsbehandling kan således kun komme på tale  

 over for patienter, der er sindssyge eller befinder sig i en tilstand, der  

 ganske må ligestilles hermed, og hvor udskrivning ville være  

 uforsvarlig, enten fordi udsigten til helbredelse eller en betydelig og  

 afgørende bedring af tilstanden ellers vil blive væsentlig forringet  

 (behandlingskriteriet), eller fordi den pågældende frembyder en nærliggende  

 og væsentlig fare for sig selv eller andre (farlighedskriteriet).
 Ved sammenligning mellem Sundhedsstyrelsens cirkulære og lovforslaget (L  

 76) kan der peges på følgende ligheder og forskelle:
Efter Sundhedsstyrelsens cirkulære kan tvangsbehandling i almindelighed  

 kun anvendes over for psykotiske tilstande.
Dog stilles der ikke krav  

 om psykose (sindssygdom), når tilstanden er livstruende.
Imidlertid vil der i  

 de tilfælde, hvor den psykiske lidelse indebærer en livstruende tilstand,  

 f.eks. delirium eller svær afkræftelse som følge af nervøs spisevægring,  

 normalt også foreligge en psykotisk tilstand.
Efter straffelovens § 250 og §  

 253 må der endvidere i sådanne tilfælde, hvor den psykiske lidelse har  

 udviklet sig til en livstruende tilstand, antages at bestå ikke blot en ret,  

 men også en pligt til at foretage livsreddende behandling.
 Efter lovforslagets § 12 sammenholdt med §§ 10 og 5 kan tvangsbehandling  

 finde sted over for sindssyge personer og personer, der befinder sig i en  

 tilstand, der ganske kan ligestilles med sindssygdom, forudsat at  

 betingelserne efter behandlings- eller farlighedskriteriet i øvrigt er  

 opfyldt.
Det farlighedskriterium, der er angivet i Sundhedsstyrelsens cirkulære  

 (fare for patienten selv og omgivelserne . . .), rækker efter sin ordlyd  

 videre end farlighedskriteriet i lovforslaget, hvor der stilles krav om en  

 nærliggende og væsentlig fare for patienten selv eller andre.
Det kan  

 endvidere give anledning til tvivl, hvad der i Sundhedsstyrelsens cirkulære  

 menes med udtrykket »omgivelserne«.
Også behandlingskriteriet er beskrevet forskelligt.
I cirkulæret tales om  

 »udsigterne til helbredelse«, medens der i lovforslaget tales om  

 »udsigten til helbredelse eller en betydelig og afgørende bedring af  

 tilstanden«.
Nogen realitetsforskel foreligger dog næppe på dette punkt,  

 idet helbredelse i Sundhedsstyrelsens cirkulære i lighed med det samme  

 kriterium i sindssygeloven fra 1938 formentlig skal forstås som også  

 omfattende en betydelig og afgørende bedring af tilstanden.
I modsat fald  

 ville tvangsbehandling af uhelbredelige tilstande være udelukket efter  

 Sundhedsstyrelsens cirkulære, selv om man gennem behandling f.eks. væsentligt  

 ville kunne lindre en patients forpinte tilstand.
Endvidere knyttes behandlingskriteriet i cirkulæret til en bedømmelse af,  

 hvad der vil ske, hvis behandling undlades.
Efter lovforslaget skal  

 spørgsmålet om behandlingskriteriets opfyldelse bedømmes i forhold til  

 behandlingsmulighederne, hvis udskrivning finder sted.
På dette punkt  

 er lovforslagets behandlingskriterium efter sin ordlyd snævrere end  

 cirkulærets, idet lovforslagets behandlingskriterium hverken i relation til  

 frihedsberøvelse eller i relation til spørgsmålet om tvangsbehandling vil  

 være opfyldt, hvis den nødvendige behandling kan ske ambulant og patienten er  

 indstillet herpå.
Sammenfattende er det Justitsministeriets opfattelse, at kriterierne for  

 tvangsbehandling efter lovforslagets § 12 i det væsentlige vil føre til den  

 samme afgrænsning som i Sundhedsstyrelsens cirkulære af de tilfælde, hvor  

 tvangsbehandling af en indlagt patients psykiske lidelse kan ske, henholdsvis  

 ikke kan ske.
Som det fremgår, er lovforslagets psykiatriske sygdomskriterium  

 efter sin formulering (sindssygdom og tilstande, der ganske kan ligestilles  

 hermed) bredere end cirkulærets, men til gengæld må tillægskriterierne om  

 farligheds- og behandlingsindikation i lovforslaget antages at være snævrere  

 end de tilsvarende kriterier i Sundhedsstyrelsens cirkulære.
 2. Med hensyn til spørgsmålet om behandling af en psykiatrisk patients  

somatiske lidelser er det i Sundhedsstyrelsens cirkulære bestemt, at  

 behandling uden eller mod patientens vilje for somatiske lidelser hos  

 tvangsindlagte inhabile patienter, som ikke er i stand til at vurdere og  

 handle fornuftsmæssigt med hensyn til egen sygdomstilstand, kan iværksættes  

 ved livstruende tilstande eller i situationer, hvor der foreligger alvorlig  

 risiko for helbred.
 Efter lovforslagets § 13 kan en person, som opfylder betingelserne for  

 tvangstilbageholdelse, og som modsætter sig behandling af en legemlig  

 lidelse, undergives tvangsbehandling af denne lidelse, såfremt lidelsen  

 udsætter patientens liv eller helbred for væsentlig fare.
Medens de tilstande, der kan tvangsbehandles (livstruende tilstande og  

 tilstande med alvorlig helbredsfare), er de samme efter de to sæt regler,  

 synes den personkreds, der kan undergives tvangsbehandling for sådanne  

 alvorlige tilstande, at være afgrænset forskelligt.
I cirkulæret er gruppen  

 beskrevet som »tvangsindlagte inhabile patienter . . .«.
Efter  

 lovforslagets § 13 kræves det ikke, at den pågældende patient er  

 tvangsindlagt.
Tvangsbehandling af alvorlige somatiske lidelser kan ske, hvis  

 den pågældende opfylder betingelserne for tvangstilbageholdelse, hvilket  

 svarer til den grundbetingelse, der gælder med hensyn til tvangsbehandling af  

 psykiske lidelser, jf. ovenfor under 1.
 Spørgsmål nr. 13:
 Der bedes nærmere redegjort for retstilstande, der begrunder, at  

 frihedsindgreb, der sker i forbindelse med fiksering, ikke nødvendigvis  

 indebærer frihedsberøvelse som beskrevet i besvarelse af spørgsmål nr. 9,  

 side 4, 2. afsnit.
 Svar:
 I besvarelsen af 20. februar 1989 af spørgsmål nr. 9 er det side 4, 2.  

 afsnit, anført:
»Lovforslagets regler om fiksering m.v. bygger således i  

 overensstemmelse med den gældende retstilstand på det synspunkt, at de  

 frihedsindgreb, der sker i forbindelse med fiksering m.v., ikke nødvendigvis  

 samtidig indebærer en frihedsberøvelse.« Udsagnet om overensstemmelsen med den gældende retstilstand viser tilbage  

 til det, der på besvarelsens side 3 er anført om Sundhedsstyrelsens cirkulære  

 af 28. juli 1985 vedrørende kriterierne for fiksering m.v og om  

 Socialministeriets bekendtgørelse nr. 568 af 21. december 1979 om  

 magtanvendelse m.v. i institutioner for voksne med vidtgående fysiske eller  

 psykiske handicap.
Der kan endvidere henvises til den gældende klageordning,  

 hvorefter klager over fiksering m.v. i praksis behandles af Sundhedsvæsenets  

 Patientklagenævn og ikke efter de regler, der gælder med hensyn til klager  

 over frihedsberøvelse med adgang til efterfølgende domstolsprøvelse efter  

 retsplejelovens kapitel 43 a.
Justitsministeriet er ikke bekendt med sager - hverken i administrativ  

 praksis eller i retspraksis - hvor der har været taget stilling til  

 spørgsmålet om, i hvilket omfang en fiksering i sig selv kan antages at  

 indebære en frihedsberøvelse.
Spørgsmålet må derfor indtil videre anses for  

 uafklaret.
 Den endelige besvarelse af spørgsmålet henhører under domstolene.
 Spørgsmål nr. 14:
Hvad er årsagen til, at patienter skal begære sig udskrevet for at få  

 fastslået frihedsberøvelse, og på hvilken måde skal forslaget være udformet,  

 for at et udtrykkeligt ønske om at forlade afdelingen er tilstrækkeligt til  

 at afgøre, om der er grundlag for at fastslå frihedsberøvelse, og hvilke  

 konsekvenser vil en sådan formulering få? Svar:
 Justitsministeriet har forstået spørgsmålet som stillet i anledning af  

 det, der er anført side 4 i besvarelsen af spørgsmål nr. 9, hvor der fra  

 lovforslagets bemærkninger er citeret følgende vedrørende spørgsmålet om  

 aflåsning:
»Når aflåsning sker, må den eller de patienter, der herved søges  

 forhindret i at forlade afdelingen, anses for frihedsberøvede, forudsat deres  

 adfærd kan siges at indebære en klar og utvetydig begæring om  

 udskrivning.« Der er ikke med dette citat tilsigtet nogen forskel mellem et ønske om at  

 forlade afdelingen (og dermed sygehuset) og en begæring om udskrivning.
Et udtrykkeligt ønske om at forlade afdelingen skal derfor behandles på  

 samme måde som en egentlig udskrivningsbegæring.
Forhindres den pågældende  

 patient i sådanne tilfælde i at forlade afdelingen, vil der således foreligge  

 en frihedsberøvelse (tvangstilbageholdelse).
Det problem, der sigtes til i citatet, er spørgsmålet om, hvornår der kan  

 antages at foreligge et sådant udskrivningsønske.
Der kan således tænkes  

 tilfælde, hvor f.eks. en senilkonfus patients dørsøgende adfærd ikke uden  

 videre kan fortolkes som et ønske om at forlade afdelingen.
I så fald må det - så vidt det under hensyn til patientens psykiske  

 tilstand er muligt - søges afklaret, om den pågældende ønsker at forlade  

 afdelingen.
Hvis der foreligger et sådant ønske, vil en nægtelse af at  

 imødekomme det, indebære en beslutning om frihedsberøvelse.
 Spørgsmål nr. 15:
Kan en elektrochokbehandling, der gennemføres efter en tvangsmæssig  

 fiksering for at forhindre patienten i at spise og drikke forud for  

 elektrochokbehandling, kaldes frivillig, eller indebærer en fastspænding af  

 en patient med det formål at forhindre den pågældende i at spise og drikke  

 ikke, at der er tale om tvangsmæssig elektrochokbehandling, som nævnt i  

 ombudsmandens rapport fra undersøgelsen på Rigshospitalet efteråret 1988? Svar:
Fastspænding af en patient med det formål at forhindre den pågældende i at  

 spise og drikke forud for en elektrostimulationsbehandling kan efter  

 lovforslaget kun ske i overensstemmelse med reglerne i § 12 om  

 tvangsbehandling.
En sådan fastspænding mod patientens vilje er således  

 betinget af, at patienten opfylder betingelserne for tvangstilbageholdelse,  

 jf. § 12, stk. 1. Beslutningen om fastspænding træffes af overlægen i medfør  

 af § 12, stk. 3.
 En eventuel klage over en sådan fastspænding, der sker som led i en  

 konkret behandling, behandles i første instans af det lokale  

 patientklagenævn, hvis afgørelse kan indbringes for Sundhedsvæsenets  

 Patientklagenævn, jf. lovforslagets §§ 35 ff.
 Det spørgsmål, der er behandlet under pkt. 1 om tvangsbehandling i  

 besvarelsen af spørgsmål nr. 9, er spørgsmålet om, hvorvidt en fastspænding  

 af den her omhandlede karakter - ud over isoleret set at udgøre en  

 tvangsbehandling efter lovforslagets § 12 - også efter omstændighederne kan  

 antages at indebære en frihedsberøvelse (tvangstilbageholdelse), der kan  

 begæres indbragt for domstolene efter lovforslagets § 34.
 Spørgsmål nr. 16-18:
 16. Det bedes nærmere uddybet, hvilke indgreb, hjemlet i §§ 14-18, der  

 efter omstændighederne kan indebære en frihedsberøvelse (besvarelsen af  

 spørgsmål 9, side 4, 3. afsnit).
 17. Årsagen til, at patienten skal protestere imod tvangsfiksering, når  

 der er tale om tvang, for at få bedømt fikseringen i forhold til  

 betingelserne for tvangstilbageholdelse, bedes uddybet.
18. Hvad dækker udtrykket »længere end nogle få timer« præcist  

 over, og hvad er begrundelsen for at anvende et sådant upræcist udtryk? Svar:
 Lovforslagets bestemmelser om fiksering m.v. bygger i overensstemmelse med  

 den gældende retstilstand på den opfattelse, at fiksering m.v. bl.a. under  

 hensyn til tidsmæssig udstrækning og formål normalt ikke vil have karakter af  

 en frihedsberøvelse (tvangstilbageholdelse).
 Samtidig er det dog forudset, at et sådant indgreb efter omstændighederne  

 tillige vil kunne indebære en frihedsberøvelse bl.a. med den virkning, at  

 betingelserne for frihedsberøvelse skal være opfyldt, og at indgrebet vil  

 kunne begæres prøvet ved domstolene efter retsplejelovens kapitel 43 a, jf.  

 lovforslagets § 34.
 I besvarelsen af spørgsmål nr. 9 er der på side 4 i de sidste afsnit (4.,  

 5. og 6. afsnit) gjort et forsøg på at beskrive de indgreb med hjemmel i  

 lovforslagets §§ 14-18, der - ud over det vedrørende aflåsning udtrykkeligt  

 anførte - efter omstændighederne tillige vil kunne indebære en  

 frihedsberøvelse (tvangstilbageholdelse).
 Det er bl.a. anført, at tvangsfiksering efter § 14 og  

 beskyttelsesfiksering efter § 18 udgør frihedsindgreb, der efter  

 omstændighederne vil kunne indebære en frihedsberøvelse.
Protesterer en patient mod f.eks. bæltefiksering, må det søges afklaret,  

 om den pågældende ønsker sig udskrevet.
Er dette tilfældet, vil gennemførelse  

 af bæltefiksering samtidig indebære en tvangstilbageholdelse, hvorfor  

 betingelserne herfor i så fald skal være opfyldt, jf. § 10 sammenholdt med §  

 5.
 I besvarelsen af spørgsmål nr. 9 er det videre antaget, at en  

 tvangsfiksering i henhold til § 14, der udstrækkes længere end nogle få  

 timer, vil udgøre en frihedsberøvelse, der kræver, at betingelserne for  

 tvangstilbageholdelse skal være opfyldt, selv om patienten ikke ønsker sig  

 udskrevet, men alene protesterer mod fastspændingen.
Som anført i besvarelsen af spørgsmål nr. 13 har Justitsministeriet ikke  

 kendskab til afgørelser, hvori der er taget stilling til spørgsmålet om, i  

 hvilket omfang en fiksering i sig selv kan antages tillige at udgøre en  

 frihedsberøvelse.
I mangel af sådanne afgørelser er det vanskeligt at sige  

 noget mere præcist om afgrænsninger mellem på den ene side  

 ikke-frihedsberøvende fikseringer og på den anden side fikseringer, der  

 samtidig indebærer en frihedsberøvelse.
Det bemærkes, at der for så vidt ikke  

 er noget nyt i denne problemstilling, idet den har foreligget siden 1953,  

 hvor der med grundloven bl.a. blev indført en særlig adgang til  

 domstolsprøvelse af administrativt bestemt frihedsberøvelse.
 Spørgsmål nr. 24-25:
 Ad besvarelsen af spørgsmål 2-3 (L 76/82 - bilag 25).
 24. Idet der henvises til side 2, sidste afsnit, bedes det oplyst, hvornår  

 Amtsrådsforeningens repræsentant i udvalget afgav de nævnte oplysninger, og  

 fra hvilken amtskommune oplysningerne stammer.
 Oplysningerne bedes indhentet fra Amtsrådsforeningen i Danmark.
 25. Idet der henvises til side 3, første afsnit, vedrørende udvalgets  

 repræsentants skøn, bedes ministeren indhente en aktuel vurdering fra  

 Amtsrådsforeningen i Danmark vedrørende spørgsmålet.
 Svar:
 Der henvises til vedlagte kopi af skrivelse af 24. april 1989, som  

 Justitsministeriet har modtaget fra Amtsrådsforeningen i Danmark.
 Det kan i øvrigt oplyses, at spørgsmålet om kompensation af  

 sygehusmyndighedernes merudgifter i forbindelse med indførelse af krav om  

 fast vagt til bæltefikserede patienter har været genstand for drøftelse  

 mellem Justitsministeriet og Amtsrådsforeningen samt Københavns og  

 Frederiksberg Kommuner.
Justitsministeriet har i den forbindelse senest tilbudt at overføre et  

 beløb på 3 mio. kr. årligt til de kommunale bloktilskud.
Forhandlingerne med  

 de kommunale myndigheder er endnu ikke afsluttet.
 Herudover er Justitsministeriet indstillet på at kompensere de kommunale  

 merudgifter i forbindelse med ordningen med patientrådgivere.
AMTSRÅDSFORENINGEN I DANMARK JUSTITSMINISTERIET Lovafdelingen 24. april 1989 Sendes pr. telefax Justitsministeriet har med skrivelse af 12. april 1989 anmodet  

 Amtsrådsforeningen om en udtalelse under henvisning til spørgsmål nr. 24 og  

 25 af 7. april 1989 fra Folketingets Retsudvalg vedrørende forslag til lov om  

 frihedsberøvelse og anden tvang i psykiatrien og forslag til lov om  

 psykiatrisk behandling.
 Justitsministeriet har ved telefonisk henvendelse den 20. april 1989  

 anmodet om svar fra Amtrådsforeningen senest mandag den 24. april 1989.
I den anledning skal Amtsrådsforeningen, ad Retsudvalgets spørgsmål nr.  

 24, udtale, at Amtsrådsforeningens repræsentant i udvalget afgav de nævnte  

 oplysninger ved notat af 26. januar 1987, sendt til udvalget vedrørende  

 sindslidendes retsstilling.
En kopi af notatet vedlægges til  

 orientering.
Notatet bygger på oplysninger indhentet fra Viborg amtskommune.
 Ad Retsudvalgets spørgsmål nr. 25 skal Amtsrådsforeningen under forbehold  

 af den korte svarfrist udtale følgende:
For at imødekomme lovforslagets krav skal der foretages bygnings- og  

 installationsændringer svarende til 220.000 kr. pr. sengeplads.
Det skønnes,  

 at 400 sengepladser skal ombygges for i alt 88 mio. kr.
Lovforslagets krav om fast vagt ved tvangsfiksering, daglig frisk luft  

 samt at der oprettes nye sengeafsnit medfører, at det er nødvendigt at  

 nynormere et antal stillinger, der indebærer øgede lønudgifter på i  

 gennemsnit 190.000 kr. pr. nynormeret stilling.
Idet der regnes med 200  

 nynormeringer, beløber det sig til 38 mio. kr.
De amtskommunale merudgifter  

 bliver således 126 mio. kr.
 Ifølge oplysninger fra en amtskommune vil det koste ca. 154.000 kr. pr.  

 tvangsindlagt at opfylde kravene, dvs. i alt 154 mio. kr.
Det kan således skønnes, at de amtskommunale merudgifter vil beløbe sig  

 til et sted mellem 126 og 152 mio. kr. alene for det første år.
Det bemærkes,  

 at de ovenfor nævnte amtskommunale merudgifter er udregnet på baggrund af de  

 hidtidige fremsendte beregninger korrigeret med den faktiske pris- og  

 lønudvikling.
 Amtsrådsforeningen skal i øvrigt bemærke, at foreningen fortsat er af den  

 opfattelse, at en gennemførelse af lovforslagets § 16 om fast vagt til  

 bæltefikserede patienter vil koste amtskommunerne mellem 8 og 10 mio. kr. om  

 året.
Med hensyn til Rigshospitalets udgifter i forbindelse med en gennemførelse  

 af lovforslaget fremgår af notat udarbejdet af Sundhedsministeriet den 6.  

 april 1989 til brug for møde om regulering af Rigshospitalets takster for  

 1990 af pkt. 19 a, at lovforslaget for Rigshospitalet vil medføre merudgifter  

 på 2,9 mio. kr. til fast vagt, ombygninger, enestuer etc., 0,4-0,7 mio. kr.  

 ved øget tilbud om beskæftigelse og øget tilbud om ophold i fri luft og  

 endelig, 3,4 mio. kr. ved en gennemførelse af bestemmelsen om  

 tvangsfiksering, forebyggelse af tvangsfiksering og fast vagt ved  

 tvangsfiksering og urolige patienter.
Amtsrådsforeningen er opmærksom på, at  

 de økonomiske konsekvenser for Rigshospitalet er forelagt Folketingets  

 Retsudvalg.
 P.F.V.
 E.B.
Marianne Wiese AMTSRÅDSFORENINGEN I DANMARK Den 26. januar 1987 Økonomiske konsekvenser for amtskommunerne ved gennemførelse af §§ 16 og  

 24 i udkast af 18. december 1986 til lov om frihedsberøvelse og anden tvang i  

 psykiatrien 1. I udkast af 18. december 1986 til lov om frihedsberøvelse og  

 anden tvang i psykiatrien fremgår det af § 16, at en patient, der er  

 tvangsfikseret med bælte, skal have fast vagt, samt af § 24, at  

 frihedsberøvede efter reglerne i §§ 5-11 har adgang til enestue, tilbud om  

 beskæftigelse, mindst een times ophold i frisk luft dagligt m.v.
Forslaget  

 har dermed betydning for amtskommunernes drifts- og anlægsbudgetter.
På baggrund af oplysninger fra en enkelt amtskommune skal det derfor i det  

 følgende forsøges at opstille nogle konsekvensberegninger over lovudkastets  

 §§ 16 og 24 for så vidt angår øgede drifts- og anlægsudgifter, såfremt  

 lovforslaget gennemføres.
Da tallene for een amtskommune ikke nødvendigvis er  

 dækkende for alle andre amtskommuner, er beregningerne naturligvis behæftet  

 med en vis usikkerhed.
 2. Gennemføres lovforslaget i amtskommunen, vil størrelsen af  

 sengeafsnittene skulle reduceres for at opfylde de i lovudkastet skitserede  

 retningslinier - f.eks. vil to sengeafsnit med hver 20 sengepladser skulle  

 ændres til 3 sengeafsnit på hver 14 sengepladser.
 Ifølge amtskommunens oplysninger vil der således for at imødekomme  

 lovforslagets krav til stuestørrelse, toilet/badeforhold, ventilationsforhold  

 m.v. skulle foretages bygnings- og installationsændringer af en  

 størrelsesorden svarende til ca. 200.000 kr. pr. sengeplads (ekskl. moms.).
Med udgangspunkt i antallet af tvangsindlagte på amtskommunale  

 psykiatriske sygehuse/afdelinger i 1985 (ca. 1000) samt et beregnet antal  

 amtskommunale sengepladser til tvangsindlagte kan merudgifterne til anlæg  

 herefter beregnes.
Det beregnede antal amtskommunale sengepladser til  

 tvangsindlagte er naturligvis en usikker størrelse.
Ifølge  

 principbetænkningen om tvang i psykiatrien adskiller varigheden af  

 tvangsindlagtes hospitalsophold sig ikke væsentlig fra et samlet  

 patientmateriale, når bortses fra de mange, meget korte indlæggelser blandt  

 de tvangsindlagte.
Dertil kommer, at det er nødvendigt for et psykiatrisk  

 sygehus/afdeling altid at have kapacitet til yderligere tvangsindlæggelser.
På den baggrund og ud fra oplysningerne fra en enkelt amtskommune synes  

 det beregnede antal senge til tvangsindlagte at andrage mellem 1/2 og 1/3 af  

 antallet af tvangsindlagte, afhængigt af, hvor i landet tvangsindlæggelsen  

 finder sted.
Det kan derfor skønnes, at ca. 400 sengepladser skal ombygges  

 for i alt 80 mio. kr.
 3. Lovforslagets krav om, at en patient, der er tvangsfikseret med bælte,  

 skal have fast vagt, samt kravet om mindst een times ophold i frisk luft  

 dagligt, og endelig det forhold, at der skal oprettes nye sengeafsnit,  

 medfører, at det er nødvendigt at nynormere et antal stillinger, der  

 indebærer øgede lønudgifter på i gennemsnit 170.000 kr. pr. nynormeret  

 stilling.
 Det samlede antal nynormeringer er ligeledes usikkert, men det er ikke  

 urimeligt at regne med een nynormering pr. to beregnede antal sengepladser,  

 dvs. i alt 200 nynormeringer til i alt 34 mio. kr.
 De amtskommunale merudgifter bliver således ca. 114 mio. kr.
 4. Tages i stedet blot udgangspunkt i, at det ifølge oplysningerne fra  

 amtskommunen vil koste ca. 140.000 kr. pr. tvangsindlagt at følge kravene i  

 lovudkastets §§ 16 og 24, vil de samlede amtskommunale merudgifter beløbe sig  

 til 140 mio. kr.
5. Det kan således skønnes, at de amtskommunale merudgifter, dvs.  

 eksklusiv Københavns og Frederiksberg Kommuner, ved gennemførelse af udkastet  

 af 18. december 1986 til lov om frihedsberøvelse og anden tvang i psykiatrien  

 for så vidt angår §§ 16 og 24 vil beløbe sig til et sted mellem 115 og  

140 mio. kr. alene for det første år.
I de herefter følgende år må de  

 amtskommunale merudgifter i forbindelse med opnormeringen af personalet  

 forventes at blive yderligere 35-40 mio. kr. pr. år.
 Det skal bemærkes, at ovennævnte tal kun dækker merudgifterne i  

 forbindelse med tvangsindlæggelser, hvorimod det ikke er forsøgt at skønne  

 over merudgifterne vedrørende tvangstilbageholdelse, hvilket naturligvis er  

 medvirkende til at øge usikkerheden omkring beløbsstørrelsen.
 Ligeledes skal det endelig bemærkes, at det ikke er forsøgt at skønne  

 over, hvilke afledede (økonomiske) konsekvenser lovforslaget vil have, for så  

 vidt angår forholdene for øvrige patienter på psykiatriske  

 sygehuse/afdelinger.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder modtaget justitsministerens skriftlige besvarelse af spørgsmål stillet af udvalget.
Herudover har udvalget stillet yderligere et spørgsmål til justitsministeren, som denne vil besvare inden 3. behandling.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres og Det Radikale Venstres medlemmer af  

 udvalget) lovforslaget til vedtagelse, idet flertallet ved 3.  

 behandling vil redegøre for sin stilling til det stillede ændringsforslag.
 Et mindretal (Socialistisk Folkepartis og Centrum-Demokraternes  

 medlemmer af udvalget) indstiller det stillede ændringsforslag til vedtagelse  

 og vil ved 3. behandling redegøre for sin stilling til lovforslaget.
 Et andet mindretal (Fremskridtspartiets medlem af udvalget) vil ved  

 3. behandling redegøre for sin stilling til lovforslaget og det stillede  

 ændringsforslag.
 Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse med det stillede  

 ændringsforslag.
Ændringsforslag Af et mindretal (SF og CD), tiltrådt af et mindretal (KRF):
Ny paragraf 1) Efter § 45 indsættes som ny paragraf:
» § 01. Forslag om revision af loven fremsættes for  

 Folketinget senest ved begyndelsen af folketingsåret 1994-95.« Bemærkninger Til nr. 1 Det psykiatriske hospitalsområde har udviklet sig en hel del, siden  

 justitsministeren første gang fremsatte forslag til lov om frihedsberøvelse  

 og anden tvang i psykiatrien den 28. oktober 1987. Der er sket en stor  

 overflytning fra de store hospitaler til distriktspsykiatrisk behandling, og  

 behovet for indlæggelser er faldende.
Der er sket en vis lettelse af presset  

 på de fysiske rammer inden for hospitalsområdet uden for Københavnsområdet.  

 Sundhedsministeriet har udsendt et debatoplæg om 90'ernes psykiatri, og det  

 psykiatriske område er også medtaget som temaområde i regeringens  

 forebyggelsesplan.
Dansk Psykiatrisk Selskab har netop udgivet vejledende  

 retningslinier om »Brug af neuroleptika«, som bl.a. understreger,  

 at der er behov for en ændring af den hidtidige praksis vedrørende  

 neuroleptikabehandling.
 På den baggrund finder mindretallet, at Folketinget senest om ca. 5 år bør  

 vurdere behovet for eventuelle ændringer i loven.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Kirsten Jacobsen (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Tove Lindbo Larsen (S) Lissa Mathiasen  

 (S) Carsten Andersen (SF) Leif Hermann (SF) Ebba Strange (SF) nfmd.
