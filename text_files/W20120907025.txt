Krav om hensigtsmæssige adgangs- og flugtveje til og fra et stillads Resumé På en byggeplads var man i færd med en stor udvendig facaderenovering af boligblokke, da Arbejdstilsynet var på tilsynsbesøg.
Hver boligblok var cirka 33 meter lang og cirka 10 meter bred og en højde på 7 til 8 meter fra terræn til tagfod.
Stilladserne gik op til tagfod på den østlige og sydlige side (gavl) og op til lige under tagfod på den vestlige side.
Ved Arbejdstilsynets tilsynsbesøg blev der udført arbejde i en højde af op til 7-8 meter over terræn.
Arbejdstilsynet regnede ud, at de personer, der arbejdede på bygningens østlige side havde 60 til 75 meter til det eneste opgangsfelt.
Arbejdstilsynet afgav påbud om at etablere hensigtsmæssige adgangs- og flugtveje.
Påbuddet blev givet til den virksomhed, der efter plan for sikkerhed og sundhed var ansvarlig for at etablere, vedligeholde og fjerne stilladser samt adgangsveje hertil.
 Arbejdstilsynet vurderede, at det var teknisk og praktisk muligt med separate opgangsfelter, hvor afstanden mellem opgangsfelterne oversteg 40 meter.
 Det fremgår af § 17, stk. 1, jf. bilag 1, Pkt. 6.9, i bekendtgørelsen om anvendelse af tekniske hjælpemidler, at en adgangsvej skal kunne bruges til evakuering i tilfælde af overhængende fare, og at passagen fra adgangsveje til og fra arbejdsplatforme, dæk eller gangbroer ikke må frembyde yderligere faldrisici.
 Af samme bekendtgørelse, bilag 1, Pkt. 6.33 fremgår også, at stilladser, der er højere end 5 meter og længere end 10 meter, og som skal benyttes af flere end 2 personer samtidigt, skal have separate opgangsfelter, med mindre det ikke er teknisk eller praktisk muligt.
 I Arbejdstilsynets At-vejledning B.3.2 om opstilling og brug af stilladser fremgår, at afstanden imellem to separate opgangsfelter ikke bør overstige 40 meter.
 Et enigt Arbejdsmiljøklagenævn fastholdt afgørelsen om, at virksomheden straks skulle sikre, at der ved stilladserne var etableret hensigtsmæssige adgangs- og flugtveje.
Nævnet lagde vægt på, at stilladset havde en åbning på 0,6 meter mellem facade og stilladsdæk, og at åbningen ville udgøre en overhængende fare for nedstyrtning i en situation, hvor stilladset hurtigt skulle forlades, idet stilladset som helhed skal kunne fungere som flugtvej.
Derfor var det også rimeligt, at Arbejdstilsynets påbud skulle efterkommes straks.
 Nævnet fandt det ikke sandsynliggjort, at stilladset var sikkerhedsmæssigt uforsvarligt, fordi der var mere end 40 meter til et opgangsfelt, idet Arbejdstilsynet ikke havde foretaget en konkret vurdering heraf.
 Arbejdsmiljøklagenævnet har på møde den 25. oktober 2011 behandlet klagen over Arbejdstilsynets afgørelse, der er meddelt i brev af 14. juni 2010. [Virksomhedens navn udeladt] klager over, at virksomheden straks skal sikre, at der ved stillads på byggepladsen [navn udeladt] er etableret hensigtsmæssige adgangs- og flugtveje.
Nævnet traf følgende A F G Ø R E L S E Arbejdsmiljøklagenævnet fastholder, at [virksomhedens navn udeladt] straks skal sikre, at der ved stilladset er etableret hensigtsmæssige adgangs- og flugtveje.
B E G R U N D E L S E Arbejdsmiljøklagenævnet lægger vægt på, at stilladset ikke er sikkerheds- og sundhedsmæssigt fuldt forsvarligt, fordi der er 0,6 meter mellem facade og stilladsdæk. Åbningen udgør en risiko for nedstyrtning, og faren for nedstyrtning vil være overhængende i en situation, hvor stilladset hurtigt skal forlades.
Nævnet lægger i den forbindelse vægt på, at stilladset som helhed skal kunne fungere som flugtvej, og at faren er alvorlig i tilfælde af evakuering.
Der er derfor også grundlag for, at Arbejdstilsynets påbud er givet uden frist.
 Derimod vurderer Arbejdsmiljøklagenævnet, at Arbejdstilsynet ikke har sandsynliggjort, at det ikke var sikkerheds- og sundhedsmæssigt fuldt forsvarligt, at der var mere end 40 meter til et opgangsfelt.
Nævnet lægger i den forbindelse vægt på, at der efter Arbejdstilsynets praksis ikke bør være mere end 40 meter mellem opgangsfelterne, men at afstanden mellem opgangsfelter efter reglerne beror på en konkret vurdering.
Arbejdstilsynet har ikke foretaget en konkret vurdering, men har alene lagt vægt på afstanden til opgangsfeltet og afstanden mellem facade og stilladsdæk.
 Afgørelsen er truffet af et enigt Arbejdsmiljøklagenævn.
R E G L E R Arbejdsmiljøklagenævnet har ved afgørelsen benyttet følgende regler:
 Om arbejdsstedets indretning, herunder af stillads:
 § 42, stk. 1, 43, stk. 1, nr. 3, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008  § 8, stk. 2, i Arbejdstilsynets bekendtgørelse nr. 1416 af 27. december 2008 om bygherrens pligter  § 6, stk. 1, i Arbejdstilsynets bekendtgørelse nr. 589 af 22. juni 2001 om indretning af byggepladser og lignende arbejdssteder, som ændret ved bekendtgørelse nr. 1423 af 27. december 2008  § 17, stk. 1, samt punkt. 6.9 og punkt 6.33, bilag 1, i Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler, som ændret ved bekendtgørelse nr. 670 af 7. august 1995 og bekendtgørelse nr. 727 af 29. juni 2004.
 Om Arbejdstilsynets ret til at give strakspåbud:
  § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008.
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet og brev af 4. april 2011 fra [virksomhedens navn udeladt].
På klagenævnets vegne [navn udeladt] Kopi til  Arbejdstilsynet,  [Adressat udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse nr. 1416 af 27. december 2008 om bygherrens pligter Kapitel 4 Aftaler om fællesområderne § 8. Bygherren skal med bistand fra sin koordinator inden byggepladsen etableres og herefter løbende sørge for, at det er afgrænset hvor, samt hvornår på byggepladsen, der vil være flere virksomheder beskæftiget samtidigt, og bygherren skal træffe aftale med de enkelte arbejdsgivere om, hvem der har ansvaret for at etablere, vedligeholde og fjerne de forskellige sikkerhedsforanstaltninger i fællesområderne.
 Stk. 2. Det skal fremgå af planen for sikkerhed og sundhed hvem, der til ethvert tidspunkt skal tilvejebringe, vedligeholde og fjerne de planlagte fælles sikkerhedsforanstaltninger i fællesområderne og eventuelle fælles velfærdsforanstaltninger samt sørge for orden og ryddelighed, herunder snerydning, grusning og fjernelse af affald.
Arbejdstilsynets bekendtgørelse nr. 589 af 22. juni 2001 om indretning af byggepladser og lignende arbejdssteder, som ændret ved bekendtgørelse nr. 1423 af 27. december 2008 Kapitel 2 Planlægning og samarbejde § 6. Den enkelte arbejdsgiver på byggepladsen skal sørge for, at de foranstaltninger for fællesområderne, som er aftalt med bygherren eller de andre arbejdsgivere, jf. bekendtgørelse om bygherrens pligter efter lov om arbejdsmiljø, iværksættes og vedligeholdes, samt føre et effektivt tilsyn hermed.
 Stk. 2. Den enkelte arbejdsgiver på byggepladsen skal medvirke til at sikre, at bygherrens planlægning, afgrænsning og koordinering til fremme af de beskæftigedes sikkerhed og sundhed på byggepladsen virker efter hensigten.
 Stk. 3. Den enkelte arbejdsgiver på byggepladsen skal tage hensyn til de anvisninger vedrørende planlægningen og koordineringen af sikkerheden og sundheden på byggepladsen, der kommer fra bygherrens koordinatorer, jf. bekendtgørelse om bygherrens pligter.
Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler, som ændret ved bekendtgørelse nr. 670 af 7. august 1995 og bekendtgørelse nr. 727 af 29. juni 2004 Kapitel 3 Særlige bestemmelser § 17. For anvendelsen af de i bilag 1 nævnte tekniske hjælpemidler gælder foruden §§ 4-16 detailreglerne fastsat i bilaget.
 Stk. 2.
Bilag I 6. Tekniske hjælpemidler der stilles til rådighed for midlertidigt arbejde i højden 6.9 Valget af den mest hensigtsmæssige type adgangsvej til midlertidige arbejdsplatforme i højden foretages under hensyn til, hvor ofte og i hvor lang tid adgangsvejen skal bruges, og hvor højt den skal kunne nå op.
Den valgte type adgangsvej skal kunne bruges til evakuering i tilfælde af overhængende fare.
Passagen fra adgangsveje til og fra arbejdsplatforme, dæk eller gangbroer må ikke frembyde yderligere faldrisici.
 6.33 Stilladser, der er højere end 5 meter og længere end 10 meter, og som skal benyttes af flere end 2 personer samtidigt, skal have separate opgangsfelter, med mindre det ikke er teknisk eller praktisk muligt.
