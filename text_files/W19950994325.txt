Kendelse fra Pressenævnet i sag nr.  

 83/1995 Et ægtepar har ved Tom Trier klaget til  

 Pressenævnet over udsendelsen "Flygtning? - Tilbage til Armenien" sendt  

 i Danmarks Radio den 13. januar og 18. juli 1995, idet de finder, at god  

 presseskik er overtrådt.
 I udsendelsen hed det bl.a.:
"Speak: .... En flygtning, som søger asyl, har krav  

 på beskyttelse.
De danske myndigheder må ikke kontakte  

 flugtlandet for at høre, om flygtningens historie er rigtig.
Men  

 asylansøgeren har pligt til at tale sandt.
Københavns Lufthavn den 26. februar 1994. Klokken  

 er 17.45. Vi har ingen aftaler.
Vi venter på den første  

 asylansøger.
Vi ved ikke, hvem det bliver.
Læg mærke til kvinden her.
Med et dansk  

 turistvisum i passet går hun og hendes mand og deres 2 børn  

 uhindret igennem paskontrollen.
Ingen kunne vide, at de kort efter ville  

 gå til politiet i ankomsthallen og som de første den  

 lørdag bede om asyl i Danmark.
 ....
Tolk: Kan du fortælle os om dit arbejde og om din  

 familie? [M]: Som I ved, er næsten alle fabikker i Jerevan  

 lukket på grund af el-mangel.
Størstedelen af befolkningen i  

 Jerevan har ikke noget arbejde.
Vi har heller ikke noget arbejde.
Tolk: Hvad arbejdede du med? [M]: Indtil jeg kom til Danmark, arbejdede jeg på en  

 skofabrik.
Tolk: Var det kun dig, der arbejdede, eller arbejdede din  

 kone også? [M]: Hun arbejdede som lærer.
Tolk: Hvem passede børnene? [M]: Dengang havde vi ikke den lille, og den store gik i  

 børnehave.
Han kom så i skole.
Da vi fik den lille, holdt min  

 kone op med at arbejde.
Hun har orlov for at passe ham i 3 år.  

 Sådan er reglerne.
Hun får løn i 3 år for at blive  

 hjemme og passe barnet.
Speak: Familien fortalte sin historie.
Programmet her er  

 fortællingen om vores forsøg på, i Armenien, at finde ud  

 af, om de fortalte den rigtige historie.
Om de har krav på  

 opholdstilladelse i Danmark.
Tolk: Havde du problemer i Jerevan? Har du siddet i  

 fængsel, eller var der nogen, der generede dig? [M]: Nej.
Den eneste grund til, at vi forlod Jerevan, var  

 børnene.
Jeg har ikke haft nogen problemer og har ikke siddet i  

 fængsel.
Det var på grund af børnene, at vi rejste.
 ....
 Speak: .... [M] gav os adresser og telefonnumre på  

 sine forældre i Jerevan i Armenien, og vi fik breve med.
 [M]: De bliver glade for at høre fra  

 børnebørnene og for at vide, at de er kommet et godt sted hen.  

 De ved, at vi er taget afsted, og måske venter de ved telefonen.
 ....
 (Der bliver vist billeder fra en fest og fra et  

 hospital.
Man ser [M]s mor, der får overrakt en pose med  

 billeder og gaver, og hun takker mange gange.) ....
Samuel  Amatuni, kirurg: Alt dette har vi fjernet fra de  

 sårede.
Det er kun 2% af det, jeg har opereret ud.
Det er alene, hvad  

 jeg har fjernet.
Vi er mange kirurger.
Og de har alle fjernet sådanne  

 splinter.
Det er først og fremmest granatsplinter, men der er  

 også fragmenter fra landminer og projektiler.
 ....
Speak: Der er ikke krig i Armenien.
Kampene foregår  

 i nabolandet, Aserbajdsjan.
I et område kaldet Nagorno-Karabakh  

 kæmper 180.000 armeniere på 6. år for selvstændighed  

 og sammenslutning med Armenien. ....
[M]s far: Vi har ikke vand.
Tilværelsen har ikke  

 noget at byde de unge.
Det kunne [M] ikke holde ud.
Han tænkte  

 især på børnene.
Hvad ville der ske med dem? Han kunne  

 ikke redde børnenes liv, derfor tog han til Europa.
De valgte Danmark,  

 fordi der modtager man asylansøgere.
 Speak: Sammen med vores to tolke opsøger vi den  

 skofabrik i Jerevan, hvor [M] arbejdede.
2 armenske kvinder: Ham kender vi godt.
Han arbejdede her  

 på fabrikken.
Tolk: Hvorfor er han rejst til Danmark? De 2 kvinder: Han kunne ikke klare sig og sørge for  

 familien.
 ....
 [K]s mor, [E]: .... Vi har sendt vores søn afsted,  

 for at han ikke skal komme i krig.
 Speak: Det her var nyt. [M] har ikke fortalt os, at han  

 var blevet genindkaldt til hæren. ....
[C], tolk: Lige inden vi skulle af sted, kom [M]s far hen  

 til mig og sagde: "Kan du huske, vi talte om [K]s skole forleden? Klip, hvor man ser tolken tale med faderen.
Tolk: Hvilken skole arbejdede [K] på? [M]s far: Det kan jeg ikke huske, jeg kender ikke  

 navnet.
 Klippet slutter.
Tolk: Hvis nogen taler om den, skal I ikke prøve at  

 finde den.
I skal bare sige, at skoleinspektøren er død, og at  

 hun ikke har arbejdet der i 3 år.
Det er længe siden, at hun har  

 arbejdet.
Hendes mor sagde, at vi bare skulle sige, at skolen var lukket.
Men  

 det mente [M]s far ikke, at vi kunne.
Han ville have os til at sige, at  

 skolen var lukket eller lignende.
Speak: Havde du spurgt dem om noget? Tolk: Nej, jeg stod der bare.
Han kom mig i møde  

 som en ven og som en slags undvigemanøvre, for at du ikke skulle finde  

 ud af, hvor skolen lå og [K]s historie.
Jeg ved ikke hvorfor, men det  

 må vi finde ud af.
 ....
Tolk: Ved I hvilken skole, [K] arbejdede på? [A], [M]s mor: Hun har ikke arbejdet i 3 år,  

 så vi kender ikke noget til skolen.
 ....
Speak: .... [M] og [K] boede i [M]s forældres  

 lejlighed.
Det var svært at tro, at svigerforældrene ikke kunne  

 huske, hvilken skole [K] havde arbejdet på.
Vi besluttede, at vi selv  

 ville prøve at finde [K]s skole.
Efter flere forgæves  

 forsøg havnede vi på et fagforeningskontor i Jerevans  

 centrum.
 ....
 Der bliver vist billeder fra et hospital.
 ....
[M]s far: Han er 33 år og har været soldat,  

 men de indkalder folk alligevel.
De tager folk, uden at spørge,  

 på gaden eller på deres arbejde.
De har samlet folk fra hans  

 arbejdsplads, men [M] havde ikke lyst til at komme i krig. ....
Rema  Haroutunan, hustru på hospital: I  

 første omgang bliver drengene ikke sendt i krig.
De bliver sendt til  

 genoptræning.
Sådan har jeg forstået det.
Tolk: Hvad vil folk opnå ved at flygte herfra? Elson  Souleymanan, såret: Hvorhen? Tolk: De tager til andre lande.
Elson: De, der tager afsted, ønsker bare at leve  

 bedre.
De er intet værd.
 Hustru: Det er bærmen, der tager afsted.
 ....
 Klip fra hospital, hvor man ser en mand, der er skudt i  

 ryggen.
Speak: Der er ikke krig i Armenien.
Men hvis [M] mod sin  

 vilje risikerer at blive sendt i kamp i Nagorno-Karabakh, så har han  

 ret til asyl i Danmark.
 ....
Speak: På et møde med skoleinspektøren  

 i Jerevans centrum prøver vi endnu en gang at finde frem til den  

 skole, hvor [K] arbejdede.
De vil gerne hjælpe os, men ingen kender  

 hende.
I et sidste forsøg ringer vi til [M]s far.
Han siger, at han nu  

 kan huske [K]s skole og er villig til at vise os den.
 ....
 Tolk: Hvorfor begyndte du lige pludselig at samarbejde med  

 os.
[M]s far: Jeg har sagt fra starten, at I ikke skal  

 gå hen til [K]s arbejdsplads og blande dem ind i det." Klagerne har bl.a. fremlagt korrespondancen med Danmarks  

 Radio i anledning af udsendelsen.
 Klagerne har endvidere fremlagt diverse artikler fra  

 Information og Politiken.
 Klagerne har endelig fremlagt skrivelse af 3. februar 1995  

 fra politiinspektør  Kjeld  Mørk.
Til støtte for klagen er det anført, at  

 udsendelsen ikke burde have været sendt, før klagernes asylsag  

 er endelig afgjort.
Det bemærkes, at afgørelsen fra Direktoratet  

 for Udlændinge er påklaget til Flygtningenævnet, der endnu  

 ikke har truffet afgørelse.
Da det mere er reglen end undtagelsen, at  

 et afslag indbringes for Flygtningenævnet, kan udsendelsen have  

 kompromitteret klagernes retssikkerhed.
Danmarks Radio kan ikke forvente, at  

 asylsøgere, der netop er ankommet til Danmark, skal kunne vide,  

 hvordan det danske asylsystem er indrettet.
Når det er aftalt med  

 klagerne, at udsendelsen ikke skulle vises, før sagen var afgjort  

 (underforstået af Direktoratet for Udlændinge), kan man ikke med  

 rimelighed sige, at klagerne har givet deres accept på et fair  

 grundlag.
Det er endvidere anført, at journalisten  Mogens  

  Rasmussen benytter sig af 4 tolke, hvoraf de 2 er lokale tolke fra Jerevan.  

 Danmarks Radio burde have tænkt på, at tolke i lande med  

 totalitære traditioner ofte står i nært forhold til  

 myndighederne.
Denne uforsigtighed har bragt klagernes pårørende  

 i fare.
 Det fremgik ikke af udsendelsen, at tv-holdet også  

 kontaktede direktøren på den skofabrik, hvorfra [M] havde orlov.  

 Denne henvendelse bevirkede, at [M] blev formelt afskediget.
I udsendelsen blev oplyst, at man besøgte et  

 fagforeningskontor.
Det er urigtigt.
Der var tale om  

 distriktsadministrationen i det område, hvor klagerne boede.
Et  

 replikskifte på armensk mellem tolken og den ene embedsmand  

 lød:
 Tolken, fremvisende et billede af [M]: "Denne mand er  

 flygtet fra Armenien".
 Funktionæren: "Lad mig se hvem det er, der er  

 stukket af".
Klagerne oplyser, at denne funktionær er medlem af  

 den armenske parlamentariske forsamling og er en velkendt politisk skikkelse  

 indenfor det armenske regeringsparti.
En af de andre embedsmænd er  

 tilknyttet det lokale politi.
Dette er et eksempel på, at Danmarks  

 Radio ved sin uforsigtighed har ladet myndighederne få indsigt i  

 omstændighederne vedrørende klagernes flugt.
Klagerne har oplyst, at de havde frabedt sig, at  Mogens  

  Rasmussen fremstillede fotoprints fra filmoptagelserne og tog disse med til  

 Jerevan, da det kunne skade dem og deres slægtninge.
Alligevel blev  

 fotografier af klagerne fremvist på fabrikken,  

 distriktsadministrationskontoret og på skoleforvaltningen i  

 Jerevan.
Klagerne har yderligere anført, at tolken [C] havde  

 opnået en vis tillid hos [M]s far.
Derved havde tolken fået  

 adgang til fortrolige informationer, som de pårørende ikke  

 ønskede, at journalisten skulle have nærmere indsigt i.  

 Alligevel videregav tolken disse informationer til journalisten.
På  

 denne måde blev faderen fremstillet som en suspekt og  

 uvederhæftig person.
Der foregik med andre ord en  

 mistænkeliggørelse af faderen, der var med til at  

 understøtte det generelle indtryk af klagernes uberettigede  

 ønske om asyl i Danmark.
Grunden til at faderen ikke ønskede at  

 give adressen på skolen, var i følge klagerne, at han var bange  

 for, at et besøg ville føre til en formel opsigelse af [K].  

 Endvidere skyldtes det hans generelle modvilje mod, at tv-holdet kontaktede  

 så mange offentlige steder.
I udsendelsen blev faderens  

 hemmelighedskræmmeri endvidere fremstillet som et forsøg  

 på at bedrive en form for socialt bedrageri.
At [M]s far senere  

 indvilligede i at videregive adressen på skolen skyldtes, at tolken  

 ringede adskillige gange for at få lokket oplysningerne ud af  

 faderen.
Allerede da tv-holdet havde været nogle dage i  

 Jerevan begyndte det opsøgende journalistiske arbejde at få  

 alvorlige konsekvenser for de pårørende.
De armenske myndigheder  

 ved nu, hvor klagerne befinder sig og hvorfor.
Ud over at krænke  

 privatlivets fred har Danmarks Radio også bragt en række  

 mennesker i betydelig fare.
Klagerne mener, at reportagen manipulerer med deres  

 personlige forhold.
Situationen fremstilles således, at klagerne er  

 kommet til Danmark for at opnå en højere levestandard og et  

 bedre liv, hvilket er ude af trit med de faktiske forhold.
At  Mogens  

  Rasmussen ikke har kontaktet Internationalt Røde Kors eller FN's  

 Højkommissariat for Flygtninge i Jerevan, der kunne give oplysninger  

 om tvangsrekruttering af armenske mænd til krigen, finder klagerne  

 peger i retning af, at journalisten prøver at fastholde billedet af  

 "bekvemmelighedsflygtninge". De forhold, der taler for, at [M] er flygtet  

 på grund af frygten for at blive indkaldt til hæren, behandles  

 ikke på en måde, der retfærdiggør, at han kan have  

 grund til at være bange.
Krigen behandles i det hele taget ret  

 overfladisk.
Den generelle præsentation af de forhold i Armenien, der  

 har relevans for klagernes grundlag for at søge asyl i Danmark, er  

 derfor ensidig og som sådan i strid med god presseskik.
Klagerne har anført, at det eneste,  Mogens  

  Rasmussen fik med til Jerevan, var gaver og forældrenes telefonnumre.  

 Journalisten fik ingen adresser.
Klagerne gav disse oplysninger, da de  

 troede, at det havde betydning for deres asylsag.
Inden tv-holdets afrejse til Jerevan meddelte [M] tolken,  

 at han ikke ville tillade en kontakt mellem Danmarks Radio og hans familie ud  

 over den kontakt, der kunne ligge i at overbringe hilsner og gaver.  

 Begrundelsen for dette var, at han var bange for, at et besøg kunne  

 skade familien.
Dette ignorerede  Mogens  Rasmussen.
Tolken meddelte dog  

 klagerne, at de ikke havde noget at frygte.  Mogens  Rasmussen ville blot  

 "kigge forbi", når han nu alligevel var i Jerevan. [M] bad herefter om,  

 at man ville møde hans far på tv-holdets hotel og ikke i  

 familiens lejlighed.
I Jerevan ringede en tolk imidlertid til [M]s far og  

 præsenterede det danske tv-hold som venner af klagerne.
Han fortalte,  

 at et tv-hold fra Danmark var ved at lave en reportage om Armenien, og at de  

 havde mødt klagerne i København og derfor havde nogle gaver og  

 hilsner med.
De ville gerne besøge faderen, der imidlertid ikke  

 ønskede at se dem på sin bopæl.
Faderen foreslog, at han  

 kunne komme hen på hotellet.
Men tolken insisterede på, at  

 danskerne skulle komme hen til forældrenes hjem.
Da faderen flere gange  

 havde afvist dette ønske, lagde tolken uden videre røret  

 på, og knap 30 minutter senere dukkede tv- holdet op på faderens  

 bopæl.
Det er altså ikke rigtigt, når Danmarks Radio  

 hævder, at tolken "omgående" modtog en invitation til at  

 besøge forældrene i deres lejlighed.
Klagerne har endelig anført, at de kun havde  

 opholdt sig et par timer i Danmark, da Danmarks Radio tog kontakt til dem.  

 Klagerne kendte intet til landet og havde intet kendskab til den danske  

 presses uafhængighed af statsmagten.
Klagerne havde derfor i realiteten  

 ikke noget valg, da de blev spurgt, om de ville medvirke i en udsendelse.
De  

 antog, at Danmarks Radios filminterview i lufthavnen havde forbindelse til  

 deres asylsag.
Klagerne fik ikke forklaret, at programdelen fra Armenien  

 skulle handle om deres sag konkret.
Danmarks Radio burde udtrykkeligt have  

 gjort opmærksom på dette.
Selve interviewet varede 1 time og 15  

 minutter.
Heraf bruges kun ca. 3 minutter i udsendelsen.
Klagerne mener, at  

 det er symptomatisk for udsendelsen, at det netop er [M]s udsagn om de  

 dårlige økonomiske forhold i landet og ønsket om at skabe  

 et bedre liv for børnene, der er udvalgt fra det omfattende interview.  

 De sekvenser, hvor klagerne taler om de krigslignende forhold i Armenien, er  

 fravalgt.
Klagerne har ikke haft mulighed for at fremsætte  

 indsigelser over for udsendelsen.
De fik ikke lov til at se udsendelsen  

 igennem inden den blev vist i Danmarks Radio.
Klagerne har endvidere over for  

  Mogens  Rasmussen insisteret på, at udsendelsen ikke blev bragt.
Dette  

 ønske blev ikke imødekommet.
God presseskik må  

 således også her være overtrådt.
 Klagerne har til slut bemærket, at de i lufthavnen  

 tog imod et tilbud fra  Mogens  Rasmussen om anonymitet.
 I en udtalelse om klagen har Danmarks Radio anført,  

 at det er en afgørende opgave for Danmarks Radio at belyse aktuelle  

 samfundsrelevante problemer så alsidigt som muligt.
Danmarks Radio bemærker, at optagelserne i Danmark  

 fandt sted den 4., 5., 6., og 26. februar 1994. Optagelserne i klagernes  

 hjemland fandt sted i maj 1994, og udsendelsen blev sendt første gang  

 den 13. januar 1995. Klagen er således fremkommet 1½ år efter de  

 kritiserede forhold omkring optagelserne i Danmark, mere end 1 år efter  

 de kritiserede optagelser i klagernes hjemland og mere end ½ år efter,  

 at udsendelsen blev bragt første gang.
Klagernes sag blev afgjort af  

 Direktoratet for Udlændinge 4 måneder før udsendelsen blev  

 bragt første gang.
Danmarks Radio har endvidere anført, at klagerne i  

 forbindelse med interviewet udførligt blev informeret om programmets  

 intentioner.  Mogens  Rasmussen orienterede om, at Danmarks Radio arbejdede  

 uafhængigt af offentlige myndigheder.
Det blev yderligere gentaget, at  

 Danmarks Radios programvirksomhed ikke har nogen form for sammenhæng  

 med behandlingen af asylansøgninger.
Det blev understreget, at  

 programmet ville bestå af klagernes egne forklaringer, af tv-holdets  

 reportage og af en afprøvning af historien i hjemlandet.
Klagerne  

 mente ikke, at nogen kunne komme i fare på grund af deres medvirken i  

 TV, og forbød ikke kontakt til familien.
Endvidere fik tv-holdet gaver  

 med til familien.
Det bemærkes, at familien tog særdeles venligt  

 mod tv-holdet.  Mogens  Rasmussen har derfor ikke haft anledning til at tro,  

 at kontakten til familien kunne skade denne.
Aftalen blev, at programmet ikke måtte sendes,  

 før klagernes sag var behandlet af Direktoratet for Udlændinge.  

 Hensigten hermed var at forhindre, at udsendelsen skulle kunne få  

 indflydelse på direktoratets behandling af sagen.
Endvidere skulle  

 Danmarks Radio ikke kunne tillægges rollen som advokat i sagen.
 I den fremlagte svarskrivelse til klagerne fra Danmarks  

 Radio af 18. august 1995 hedder det bl.a.:
"I princippet kunne tv-programmernes udsendelse godt have  

 afventet eventuelle anker, men det havde ikke ændret ved  

 problemstillingerne.
Først og fremmest ikke ved den  

 påståede chikane eller forfølgelse af forældrene i  

 Yerevan.
Den udløses jo nemlig (ifølge påstanden) af  

 tv-holdets ophold i Yerevan - ikke af tv-udsendelsen i Danmark.
Men bestemt  

 heller ikke ved vores egen beslutning om, at programmerne skulle produceres  

 med et sådant indhold, at de ikke i sig selv blev brikker i et muligt  

 langt sagsforløb.
Husk nemlig, at programmerne ikke skulle skildre  

 sagsbehandling, men derimod illustrere den situation, som de danske  

 myndigheder er i - at skulle tage stilling til asylsager på grundlag af  

 ansøgernes egne forklaringer." Klagerne fremsatte endvidere ikke ønske om  

 anonymitet.
Da klagerne ikke påpeger fejl af betydning i  

 programmet, er der heller ikke holdepunkt for at antage, at klagernes  

 retssikkerhed skulle være bragt i fare ved at vise programmet efter  

 direktoratets afgørelse.
Den eneste fejl er, at et  

 administrationskontor omtales som et fagforeningskontor.
Den af klagerne  

 anførte udeladelse skyldes alene, at bemærkningen "Lad mig nu  

 se, hvem det er, der er stukket af" forekom irrelevant, og at en forkortelse  

 af hensyn til underteksterne under alle omstændigheder var  

 nødvendig.
 Til klagernes bemærkning om, at programmet antyder,  

 at klagerne er involveret i socialt bedrageri, anfører Danmarks Radio,  

 at der kun er givet udtryk for det bemærkelsesværdige, at  

 lønmodtageren opsparer løn på trods af, at hun har  

 forladt landet som flygtning.
 Danmarks Radio er ikke enig med klagerne i, at  

 spørgsmålet om tvangsrekruttering af unge mænd til  

 militærtjeneste behandles overfladisk.
Danmarks Radio bekræfter, at klagerne på et  

 møde med  Mogens  Rasmussen den 7. januar 1995 gav udtryk for, at de  

 gerne så, at programmet ikke blev vist.
Det bekræftes endvidere,  

 at klagerne oplyste, at deres familie var blevet generet på forskellig  

 vis.
Det var imidlertid ikke muligt at få nærmere oplyst, hvori  

 chikanen bestod.
Der forelå således intet, der sandsynliggjorde,  

 at selve det at bringe udsendelsen skulle få indflydelse på  

 familiens forhold i hjemlandet.
At  Mogens  Rasmussens besøg på  

 arbejdsplads skulle have ført til, at han blev afskediget,  

 strider mod de oplysninger, som Danmarks Radio fik af [M] i Danmark.
Her  

 oplyste han, at han var arbejdsløs i Jerevan.
Danmarks Radio har endelig anført, at  

 spørgsmålet om anvendelse af billeder ikke har været  

 drøftet med klagerne.
Klagernes oplysninger om baggrunden for deres  

 flugt - ønsket om bedre økonomiske forhold og en bedre fremtid  

 for børnene - gav i øvrigt ikke anledning til at formode, at  

 det skulle være belastende at vise billederne frem der, hvor det  

 skete.
 Herudover henviser Danmarks Radio til den fremlagte  

 skrivelse af 18. august 1995.
Følgende nævnsmedlemmer har deltaget i sagens  

 behandling: Else Mols, Hans Dam, Kaare R.
Skou og Ole Malmqvist.
 Pressenævnet udtaler:
 Da udsendelsen er genudsendt regnes fristen fra  

 genudsendelsestidspunktet.
 Der er modstridende opfattelser af, hvilken information,  

 der blev givet til klagerne om formålet med udsendelsen.
Af udsendelsens indhold fremgår imidlertid, at  

 hverken klagerne eller deres familier i Jerevan blev informeret om, at  

 udsendelsens egentlige formål var at efterforske rigtigheden af  

 klagernes opgivne motiv til at søge opholdstilladelse i Danmark.
Det  

 fremgår endvidere, at Danmarks Radio ved henvendelse til flere  

 offentlige myndigheder i Jerevan søgte at opnå yderligere  

 information om klagernes og deres familiemedlemmers personlige forhold  

 på en måde, der afslørede de pågældendes  

 identitet og derved indebar nærliggende risiko for ubehagelige  

 konsekvenser for dem i Jerevan.
 Pressenævnet finder, at Danmarks Radio ved den  

 beskrevne handlemåde har overtrådt reglerne for god  

 presseskik.
 Nævnet finder tillige, at Danmarks Radio har handlet  

 i strid med god presseskik ved at bringe udsendelsen, inden klagernes  

 asylansøgning var endeligt afgjort af myndighederne, da det var  

 aftalt, at udsendelsen først måtte sendes, når sagen var  

 behandlet.
 Pressenævnet udtaler derfor alvorlig kritik af  

 Danmarks Radios handlemåde.
 I medfør af medieansvarslovens § 49  

 pålægges den ansvarshavende redaktør af Danmarks Radio at  

 offentliggøre følgende:
 "Kendelse fra Pressenævnet.
 Den 13. januar og den 18. juli 1995 viste Danmarks Radio  

 udsendelsen "Flygtning? - Tilbage til Armenien". Udsendelsen handlede om et  

 ægtepar med 2 børn fra Armenien, der søgte asyl i  

 Danmark, og indeholdt et interview med dem kort efter deres ankomst til  

 landet samt interviews med deres familiemedlemmer og andre i Armenien.
Ægteparret har klaget til Pressenævnet over  

 Danmarks Radios handlemåde.
De har også klaget over, at  

 udsendelsen blev bragt, selvom Flygtningenævnet endnu ikke har truffet  

 afgørelse i deres asylsag.
I anledning af klagen udtaler Pressenævnet, at  

 Danmarks Radio har handlet i strid med god presseskik ved ikke at  

 fortælle klagerne og deres familiemedlemmer om, at udsendelsens  

 egentlige formål var at finde ud af om det motiv, klagerne havde, til  

 at søge opholdstilladelse i Danmark, var rigtigt.
Det skete ved at  

 Danmarks Radio henvendte sig til flere myndigheder i Jerevan og spurgte om  

 klagerne og deres familiemedlemmers personlige forhold på en  

 måde, der indebar risiko for ubehagelige konsekvenser for  

 familiemedlemmerne i Jerevan.
 Pressenævnet udtaler endvidere, at Danmarks Radio  

 har overtrådt god presseskik ved at bringe udsendelsen, inden klagernes  

 asylansøgning var endeligt afgjort af myndighederne, fordi det var  

 aftalt, at udsendelsen først måtte bringes, når sagen var  

 behandlet.
 Pressenævnet udtaler derfor alvorlig kritik af  

 Danmarks Radios handlemåde.
 København, den 26. oktober 1995.
Else Mols, Hans Dam, Kaare R.
Skou og Ole Malmqvist." Afsagt den 26. oktober 1995.
