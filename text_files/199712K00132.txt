Nr LSF 132 Forslag til Lov om afgift af antibiotika og vækstfremmere anvendt i  

 foderstoffer Fremsat af skatteministeren (Carsten Koch) den 9. december 1997 Afgiftspligtigt vareområde og afgiftssats § 1. Der betales afgift til statskassen af antibiotika og  

 vækstfremmende stoffer der anvendes som tilsætningsstoffer til foderstoffer.  

 Afgiften udgør for:
 Stk. 2. Af andre antibiotika og vækstfremmende stoffer end de i  

 stk. 1 nævnte, som anvendes som tilsætningsstoffer til foderstoffer, betales  

 afgift efter den sats, der gælder for et tilsvarende antibiotikum eller  

 vækstfremmende stof som nævnt i stk. 1 med et tilsvarende tilladt maksimal  

 indhold i fuldfoderet.
Registrerede virksomheder § 2. Den, der fremstiller de i § 1 nævnte tilsætningsstoffer, skal  

 anmelde sin virksomhed til registrering hos de statslige told- og  

 skattemyndigheder.
 Stk. 2. Den, der fra udlandet med henblik på salg modtager de i §  

 1 nævnte tilsætningsstoffer, skal anmelde sin virksomhed til registrering hos  

 de statslige told- og skattemyndigheder.
 Stk. 3. Der udstedes et bevis for registreringen til de registrede  

 virksomheder.
 § 3. Registrerede virksomheder er berettiget til, uden at afgiften  

 er berigtiget, fra udlandet og fra andre registrerede virksomheder at modtage  

 afgiftspligtige varer med henblik på videresalg.
Afgiftsperiode og opgørelse af den afgiftspligtige mængde § 4. Afgiftsperioden er måneden.
 § 5. Registrerede virksomheder skal opgøre den afgiftspligtige  

 mængde for en afgiftsperiode som den mængde af de i § 1 nævnte antibiotika og  

 vækstfremmende stoffer, der er udleveret fra virksomheden i perioden.
 Stk. 2. Registrerede virksomheders forbrug af egne varer  

 sidestilles med udlevering.
 Stk . 3. Opgørelsen specificeres efter regler, der fastsættes af  

 de statslige told- og skattemyndigheder.
§ 6. I den afgiftspligtige mængde opgjort efter § 5 fradrages 1) varer, der leveres til en anden registreret virksomhed, jf. § 3, 2) varer, der leveres til udlandet, 3) varer, der hos virksomheden eller under transport til og fra denne er  

 gået tabt ved brand eller lignende, og 4) varer, der returneres til virksomheden, såfremt køberen godtgøres  

 varens pris inklusiv afgiften.
 Stk. 2. De statslige told- og skattemyndighe- der kan fastsætte  

 kontrolforskrifter for fradrag efter stk. 1.
Afgiftsfritagelse og -godtgørelse § 7. Der er afgiftsfrihed for varer, der indføres eller modtages  

 fra udlandet, i samme omfang og under tilsvarende betingelser som fastsat for  

 afgiftsfrihed efter merværdiafgiftslovens § 36, stk. 1, nr. 1-3.
 § 8. De statslige told- og skattemyndigheder kan, når den årlige  

 godtgørelse er mindst 500 kr., meddele virksomheder, der ikke er registreret  

 efter § 2, godtgørelse af den betalte afgift af de varer, der er omhandlet i  

 § 6, stk. 1, nr. 2.
 Stk. 2 . De statslige told- og skattemyndigheder fastsætter de  

 nærmere regnskabs- og kontrolforskrifter i forbindelse med  

 afgiftsgodtgørelsen efter stk. 1.
Regnskabsbestemmelser § 9. Fremstillingsvirksomheder skal føre regnskab over  

 fremstilling af afgiftspligtige varer, tilgang af uberigtigede varer og  

 udlevering samt forbrug af afgiftspligtige varer.
Virksomhederne skal holde  

 lageret af afgiftsberigtigede varer adskilt fra lageret af uberigtigede  

 varer.
 Stk. 2. Andre registrerede virksomheder skal føre regnskab over  

 tilgang af de enkelte uberigtigede varer og udlevering samt forbrug af de  

 enkelte afgiftspligtige varer.
 Stk. 3. De statslige told- og skattemyndigheder fastsætter nærmere  

 regler for de registrerede virksomheders regnskabsførelse.
Afregning af afgiften § 10. Registrerede virksomheder skal, efter udløbet af hver måned  

 og senest den 15. i den følgende måned, til de statslige told- og  

 skattemyndigheder angive mængden af de varer, hvoraf virksomheden skal betale  

 afgift, jf. §§ 5 og 6. Angivelsen skal være underskrevet af virksomhedens  

 ansvarlige ledelse.
 Stk. 2. Afgives den i stk. 1 omhandlede angivelse ikke inden  

 udløbet af den nævnte frist, kan de statslige told- og skattemyndigheder  

 inddrage registreringen af virksomheden, indtil den manglende angivelse er de  

 statslige told- og skattemyndigheder i hænde.
§ 11. Afgiften for en afgiftsperiode skal indbetales til de  

 statslige told- og skattemyndigheder senest den 15. i den måned, der følger  

 efter afgiftsperioden.
Udgør afgiften mindre end 50 kr., skal afgiften ikke  

 indbetales.
 Stk. 2. Betales afgiften ikke rettidigt, skal der betales 1,3 pct.  

 i månedlig rente for hver påbegyndt måned fra den 1. i den måned, i hvilken  

 beløbet skal betales af virksomheden, dog mindst 50 kr.
 Stk. 3. Skatteministeren fastsætter nærmere regler for afgiftens  

 indbetaling.
 § 12. De statslige told- og skattemyndigheder kan pålægge en  

 virksomhed, der ikke har betalt afgift rettidigt, at afgive angivelsen, jf. §  

 10, stk. 1, for kortere perioder end en måned.
 Stk. 2. De statslige told- og skattemyndigheder kan endvidere  

 pålægge en virksomhed, der ikke har betalt afgift rettidigt, en kortere  

 betalingsfrist end den i § 11, stk. 1, angivne og kræve, at der stilles  

 sikkerhed for afgiftens betaling.
 § 13. Betales forfalden afgift ikke senest 14 dage efter  

 betalingsfristens udløb, kan de statslige told- og skattemyndigheder inddrage  

 registreringen af virksomheden, indtil de forfaldne afgifter er betalt.
 Stk. 2. Er afgiftsperioden eller betalingsfristen forkortet efter  

 § 12, kan registreringen inddrages straks efter betalingsfristens udløb.
 § 14. Såfremt det konstateres, at en virksomhed har afgivet  

 urigtig angivelse, således at virksomheden har betalt for lidt i afgift,  

 afkræves virksomheden det skyldige beløb til betaling senest 14 dage efter  

 påkrav.
 Stk. 2. Kan størrelsen af det afgiftsbeløb, som påhviler  

 virksomheden, ikke opgøres på grundlag af virksomhedens regnskaber, kan de  

 statslige told- og skattemyndigheder foretage en skønsmæssig ansættelse af  

 afgiftstilsvaret.
 Stk. 3. Betales afgiften ikke rettidigt, skal der betales 1,3 pct.  

 i månedlig rente for hver påbegyndt måned fra den 1. i den måned, i hvilken  

 beløbet skal betales af virksomheden, dog mindst 50 kr.
Afgift af varer, der modtages fra udlandet § 15. Af afgiftspligtige varer, der indføres fra steder uden for  

 EU eller fra visse områder, der ikke er omfattet af de pågældende EU-landes  

 afgiftsområde, svares afgiften ved indførslen, jf. dog §§ 3 og 7. Afgiften  

 afregnes efter reglerne i toldlovens kapitel 4, jf. dog stk. 2.
 Stk. 2. For varer, der indføres af en virksomhed registreret efter  

 § 29 i toldloven, finder reglerne i § 16 tilsvarende anvendelse.
 § 16. I andre tilfælde end de i § 15 nævnte svares afgiften i  

 forbindelse med varemodtagelsen her i landet, jf. dog §§ 3 og 7.  

 Erhvervsdrivende varemodtagere skal, inden afsendelsen af afgiftspligtige  

 varer fra udlandet, anmelde sig hos de statslige told- og skattemyndigheder.  

 Anmeldelsen er gældende for 5 år.
Stk. 2. De i stk. 1 nævnte erhvervsdrivende varemodtagere skal  

 efter udløbet af hver måned og senest den 15. i den følgende måned angive  

 mængden af de varer, som virksomheden har modtaget i perioden til de  

 statslige told- og skattemyndigheder.
Andre varemodtagere skal angive ved  

 modtagelsen.
Angivelsen skal være underskrevet af varemodtageren.
Stk. 3. Afgiften skal indbetales til de statslige told- og  

 skattemyndigheder senest samtidig med indsendelsen af den i stk. 2 nævnte  

 angivelse.
Udgør afgiften mindre end 50 kr., skal erhvervsdrivende ikke  

 indbetale afgiften.
Stk. 4. De statslige told- og skattemyndigheder kan pålægge  

 erhvervsdrivende varemodtagere, der gentagne gange ikke har betalt afgiften  

 rettidigt, at afgive angivelse ved varernes modtagelse.
De statslige told- og  

 skattemyndigheder kan endvidere pålægge virksomheden at betale afgiften ved  

 varernes modtagelse.
 Stk. 5. Bestemmelserne i lovens § 9, stk. 2, og § 14, finder  

 tilsvarende anvendelse.
 Stk. 6. Skatteministeren kan fastsætte regler for angivelse og  

 indbetaling af afgiften.
Dækningsafgift § 17. Af varer, der ikke i sig selv er afgiftspligtige efter § 1,  

 men som indeholder afgiftspligtige bestanddele, betales ved indførsel fra  

 steder uden for EU eller fra visse områder, der ikke er omfattet af de  

 pågældende EU-landes afgiftsområde, en dækningsafgift.
Afgiften afregnes  

 efter reglerne i toldlovens kapitel 4, jf. dog stk. 2.
 Stk. 2. For varer, der indføres af en virksomhed registreret efter  

 § 29 i toldloven, finder reglerne i § 16, stk. 1, 2. og 3. pkt., og stk. 2-6,  

 tilsvarende anvendelse.
Stk. 3. I andre tilfælde betales afgiften i forbindelse med  

 varemodtagelsen her i landet.
Bestemmelserne i lovens § 16, stk. 1, 2. og 3.  

 pkt., og stk. 2-6, finder tilsvarende anvendelse.
 Stk. 4. Afgiften betales efter afgiftssatserne i § 1 på grundlag  

 af vægten af de afgiftspligtige bestanddele.
Stk. 5. Ved fortoldningen, udleveringen eller modtagelsen af varer  

 som nævnt i stk. 1 skal vægten af de afgiftspligtige bestanddele angives, og  

 en erklæring herom fra fabrikanten skal fremlægges.
Fremlægges  

 fabrikanterklæringen ikke, betales der for forblandinger en afgift på 25 kr.  

 pr. kg, for tilskudsfoder en afgift på 10 kr. pr. kg og for fuldfoder en  

 afgift på 5 kr. pr. kg.
 Stk. 6. Bestemmelserne i §§ 7 og 8 finder tilsvarende anvendelse  

 for dækningsafgiften.
Varer der medbringes fra udlandet § 18. Bestemmelserne i § 16, stk. 2, 2. pkt., og stk. 3, og § 14  

 finder tilsvarende anvendelse på erhvervsdrivende, der medbringer  

 afgiftspligtige varer, eller varer med indhold af afgiftspligtige  

 bestanddele, fra andre EU-lande til brug i egen bedrift.
Kontrolbestemmelser § 19. De statslige told- og skattemyndigheder har, hvis det  

 skønnes nødvendigt, til enhver tid mod behørig legitimation, uden  

 retskendelse adgang til at foretage eftersyn i virksomheder der omfattes af  

 loven, og til at efterse virksomhedernes varebeholdninger, forretningsbøger,  

 øvrige regnskabsmateriale samt korrespondance mv.
 Stk. 2. Virksomhedernes indehavere og de i virksomhederne  

 beskæftigede personer skal yde de statslige told- og skattemyndigheder  

 fornøden vejledning og hjælp ved foretagelsen af de i stk. 1 omhandlede  

 eftersyn.
 Stk. 3. Det i stk. 1 nævnte materiale skal på de statslige told-  

 og skattemyndigheders begæring udleveres eller indsendes til de statslige  

 told- og skattemyndigheder.
 Stk. 4. Erhvervsdrivende skal på begæring meddele de statslige  

 told- og skattemyndigheder oplysninger om deres indkøb af afgiftspligtige  

 varer til virksomheden.
 Stk. 5 . Leverandører af afgiftspligtige varer skal på begæring  

 meddele de statslige told- og skattemyndigheder oplysning om deres leverancer  

 til erhvervsdrivende.
 Stk. 6. De statslige told- og skattemyndigheder er berettiget til  

 at foretage eftersyn af varer under transport, når disse varer  

 erhvervsmæssigt sælges fra udlandet eller erhvervsmæssigt transporteres til  

 andre end registrerede virksomheder.
 Stk. 7 . De statslige told- og skattemyndigheder har, hvis det  

 skønnes nødvendigt, til enhver tid mod behørig legitimation, uden  

 retskendelse adgang til at foretage eftersyn af varebeholdninger og  

 regnskaber mv. hos de i stk. 4-6 omhandlede virksomheder.
 Stk. 8 . I det omfang oplysninger som nævnt i stk. 1 og 7 er  

 registreret elektronisk, omfatter myndighedernes adgang til disse oplysninger  

 også en elektronisk adgang hertil.
 § 20. Politiet yder de statslige told- og skattemyndigheder  

 bistand til gennemførelsen af kontrollen efter § 19. Justitsministeren kan  

 efter forhandling med skatteministeren fastsætte nærmere regler herom.
 § 21. Skatteministeren kan fastsætte de bestemmelser om  

 kontrolforanstaltninger, der er nødvendige til lovens gennemførelse.
Andre bestemmelser § 22. Virksomheder, der er registreret efter merværdiafgiftslovens  

 § 47, stk. 2, og som her til landet ved fjernsalg sælger varer, der er  

 afgiftspligtige efter § 1 eller varer som nævnt i § 17, stk. 1, skal anmeldes  

 til registrering efter denne lov hos de statslige told- og skattemyndigheder.  

 For disse virksomheder opgøres den afgiftspligtige vægt som den mængde varer,  

 som virksomheden i perioden har solgt her til landet ved fjernsalg.
For de i  

 § 17, stk. 1, nævnte varer finder § 17, stk. 4 og 5, tilsvarende anvendelse.
 § 23. Den, der overdrager, erhverver, tilegner sig eller anvender  

 varer, hvoraf der ikke er betalt afgift, som skulle have været betalt efter  

 denne lov, skal svare afgift af varerne.
Stk. 2. Afgiften af de nævnte varer kan afkræves til betaling  

 senest 14 dage efter påkrav.
Betales afgiften ikke retttidigt finder lovens §  

 11, stk. 2, tilsvarende anvendelse.
 § 24. Der skal betales et gebyr på 65 kr. for erindringsskrivelser  

 vedrørende betaling af afgift efter denne lov.
§ 25. Skatteministeren kan bemyndige de statslige told- og  

 skattemyndigheder til at træffe afgørelser efter denne lov.
Ministeren kan  

 fastsætte regler om adgangen til at klage over afgørelserne, herunder om at  

 afgørelserne ikke kan indbringes for højere administrativ myndighed.
 § 26. Landsskatteretten påkender klager over de statslige told- og  

 skattemyndigheders afgørelser i 1. instans af:
 1) Spørgsmål om varers afgiftspligt.
 2) Spørgsmål om, hvilken vægt afgiften skal beregnes af.
 3) Spørgsmål om opgørelse af den afgiftspligtige mængde.
 4) Spørgsmål om omfanget af afgiftsfritagelser og afgiftsgodtgørelser  

 efter §§ 7, 8 og 17, stk. 6.
 5) Spørgsmål om skønsmæssig ansættelse efter § 14, stk. 2.
 Stk. 2 . Reglerne i skattestyrelseslovens kapitler 3 og 3 A finder  

 anvendelse ved klage til Landsskatteretten efter stk. 1.
§ 27. Reglerne om eftergivelse og henstand i merværdiafgiftslovens  

 § 83 finder tilsvarende anvendelse på afgift, renter, gebyrer og  

 administrative bøder efter denne lov.
Reglerne finder ligeledes anvendelse på  

 beløb, som personer er pligtige at betale som erstatning for selskabers  

 manglende betaling af afgift.
 § 28. For betaling af afgift efter bestemmelserne i denne lov  

 hæfter den, der som ejer, forpagter eller lignende driver virksomheden for  

 egen regning samt de i § 16, stk. 1, nævnte varemodtagere og de, der er i  

 besiddelse af varen.
 § 29. Med steder uden for EU sidestilles med hensyn til  

 bestemmelserne i denne lov Færøerne og Grønland samt Københavns Frihavn.
Straffebestemmelser § 30. Med bøde straffes den, der forsætligt eller groft uagtsomt 1) afgiver urigtige eller vildledende oplysninger eller fortier  

 oplysninger til brug for afgiftskontrollen, 2) overtræder § 2, stk. 1 og stk. 2, § 9, stk. 1 eller 2, § 10, stk. 1, §  

 16, stk. 1, 2. pkt., eller stk. 2, § 19, stk. 2-5, § 22, 1. pkt., og § 32,  

 stk. 4-7, 3) tilsidesætter vilkår, der er fastsat i medfør af § 8, stk. 2, 4) undlader at efterkomme et i medfør af § 12, stk. 1, eller § 16, stk. 4,  

 1. pkt., meddelt påbud, 5) fortsætter driften af en afgiftspligtig virksomhed, hvis registrering  

 de statslige told- og skattemyndigheder har inddraget efter § 10, stk. 2,  

 eller § 13 eller 6) overdrager, erhverver, tilegner sig eller anvender varer, hvoraf der  

 ikke er betalt afgift, som skulle have været betalt efter loven, eller  

 forsøger herpå.
 Stk. 2. I forskrifter, der udstedes i medfør af loven, kan der  

 fastsættes straf af bøde for den, der forsætligt eller groft uagtsomt  

 overtræder bestemmelser i forskrifterne.
 Stk. 3. Den, der begår en af de nævnte overtrædelser med forsæt  

 til at unddrage statskassen afgift, straffes med bøde, hæfte eller fængsel  

 indtil 2 år.
 Stk. 4. Der kan pålægges selskaber mv. (juridiske personer)  

 strafansvar efter reglerne i straffelovens 5. kapitel.
 § 31. Skønnes en overtrædelse ikke at ville medføre højere straf  

 end bøde, kan skatteministeren eller den, ministeren bemyndiger dertil,  

 tilkendegive den pågældende, at sagen kan afgøres uden retslig forfølgning,  

 såfremt den pågældende erkender sig skyldig i overtrædelsen og erklærer sig  

 rede til inden for en nærmere angivet frist, der efter begæring kan  

 forlænges, at betale en i tilkendegivelsen angivet bøde.
 Stk. 2. Med hensyn til den i stk. 1 nævnte tilkendegivelse finder  

 bestemmelsen om tiltalerejsning i retsplejelovens § 930, jf. § 926,  

 tilsvarende anvendelse.
 Stk. 3. Betales bøden i rette tid, eller bliver den efter  

 vedtagelsen inddrevet eller afsonet, bortfalder videre forfølgning.
 Stk. 4. Ransagning i sager om overtrædelse af bestemmelser i denne  

 lov sker i overensstemmelse med retsplejelovens regler om ransagning i sager,  

 som efter loven kan medføre frihedsstraf.
Overgangs- og ikrafttrædelsesbestemmelser § 32. Loven træder i kraft den 1. april 1998. Bestemmelsen i stk.  

 3 træder dog i kraft den1. marts 1998.
 Stk. 2. Loven finder anvendelse på varer, der fra og med den 1.  

 april 1998 udleveres fra eller forbruges i registrerede virksomheder, angives  

 til fortoldning, medbringes eller modtages fra udlandet.
 Stk. 3 .Virksomheder, der skal registreres ved lovens  

 ikrafttræden, skal anmelde sig til registrering hos de statslige told- og  

 skattemyndigheder senest den 16. marts 1997.
 Stk. 4. Virksomheder, der registreres fra lovens ikrafttræden,  

 skal opgøre lagerbeholdningen af afgiftspligtige varer og af varer, som har  

 et indhold af afgiftspligtige bestanddele, den 1. april 1998. Såfremt  

 lagerbeholdningen af sidstnævnte varer har et indhold af afgiftspligtige  

 bestanddele på 1 kg eller derover, skal virksomhederne indsende opgørelsen  

 over denne lagerbeholdning til de statslige told- og skattemyndigheder senest  

 den 15. april 1998. De statslige told- og skattemyndigheder fastsætter de  

 nærmere regler for opgørelsen.
Stk. 5. Virksomheder, der med henblik på videresalg eller  

 anvendelse den 1. april 1998 har en lagerbeholdning af afgiftspligtige varer  

 på 1 kg eller derover, eller af varer som har et indhold af afgiftspligtige  

 bestanddele på 1 kg eller derover, skal senest den 15. april 1998 til de  

 statslige told- og skattemyndigheder fremsende en opgørelse over deres  

 samlede lagerbeholdning ved lovens ikrafttræden.
De statslige told- og  

 skattemyndigheder fastsætter de nærmere regler for opgørelsen.
 Stk. 6. Andre virksomheder, der ved lovens ikrafttræden har en  

 lagerbeholdning af afgiftspligtige varer på 1 kg eller derover, eller af  

 varer som har et indhold af afgiftspligtige bestanddele på 1 kg eller  

 derover, og som er indkøbt efter lovforslagets fremsættelse, skal senest den  

 15. april 1998 til de statslige told- og skattemyndigheder fremsende en  

 opgørelse over deres samlede lagerbeholdning af de nævnte varer ved lovens  

 ikrafttræden.
Stk. 7. Virksomheder, der er omfattet af stk. 4-6, skal give de  

 statslige told- og skattemyndigheder adgang til at kontrollere opgørelserne  

 ved eftersyn af lagre, forretningsbøger mv.
Virksomhedernes indehavere og de  

 i virksomhederne beskæftigede personer, skal yde de statslige told- og  

 skattemyndigheder fornøden vejledning og hjælp.
 Stk. 8. Virksomheder, der er omfattet af stk. 4, skal senest den  

 30. april 1998 indbetale afgift af den i stk. 4 nævnte lagerbeholdning af  

 afgiftspligtige varer, der indgår som bestanddele i andre varer, til de  

 statslige told- og skattemyndigheder.
 Stk. 9 . Virksomheder, der er omfattet af stk. 5-6, skal senest  

 den 30. april 1998 indbetale afgift af den i stk. 5-6 nævnte lagerbeholdning  

 til de statslige told- og skattemyndigheder.
 Stk. 10. Betales afgift efter stk. 8 eller 9 ikke rettidigt,  

 finder lovens § 11, stk. 2, tilsvarende anvendelse.
 § 33. Loven gælder ikke for Færøerne og Grønland.
Bemærkninger til lovforslaget Almindelige bemærkninger Antibiotika og vækstfremmende stoffer (herefter under almindelige  

 bemærkninger benævnt vækstfremmere) anvendes som tilsætningsstoffer til foder  

 med henblik på øget tilvækst og produktion.
Der er ikke fuldstændig klarhed  

 over virkningsmåden, men det formodes, at den øgede tilvækst skyldes  

 påvirkning af tarmfloraen på en sådan måde, at der bliver flere  

 næringsstoffer til rådighed for værten og færre til bakteriefloraen i tarmen.  

 I Danmark anvendes årligt godt 100 tons vækstfremmere som tilsætningsstoffer  

 til foder, heraf anvendes omkring 80 pct. ved produktion af smågrise og  

 slagtesvin.
Fortjenesten ved at anvende disse stoffer påvirkes af faktorer  

 som dyrenes fravænningsalder, fodersammensætning, pladsforhold og  

 staldhygiejne.
En mere miljørigtig fodersammensætning med et lavere  

 kvælstofindhold samt ændrede staldsystemer, som f.eks. holdrift i  

 sektionerede staldsystemer, vil således reducere fortjenesten ved at anvende  

 vækstfremmere.
Efter regeringens opfattelse bør husdyrproduktionen foregå på en sådan  

 måde, at dyrenes velfærd ikke sættes over styr.
Som led i at fremme en  

 bæredygtig produktion, baseret på godt landmandsskab og øget dyrevelfærd,  

 foreslår regeringen derfor at reducere forbruget af de pågældende stoffer  

 gennem en afgift.
Afgiften foreslås differentieret i forhold til de tilladte  

 maksimale indhold af tilsætningsstofferne i fuldfoderet til smågrise, således  

 at omkostningen ved at anvende vækstfremmere til smågrise øges med ca. 2,5  

 kr. pr. smågris.
Derved forventes en jævn reduktion i anvendelsen af de  

 nævnte tilsætningsstoffer og en øget tilskyndelse til produktion af  

 slagtesvin under forhold, der øger dyrenes sundhedstilstand.
Godkendelsen af tilsætningsstoffer til foderstoffer er harmoniseret i  

 Fællesskabet, jf.
Rådets direktiv 70/524/EØF med senere ændringer.
Direktivet  

 er implementeret ved bekendtgørelse om tilsætningsstoffer til foderstoffer,  

 jf. bekendtgørelse nr. 863 af 20. november 1997.
Provenumæssige konsekvenser Under forudsætning af uændret forbrug vil forslaget medføre en årlig  

 provenugevinst på ca. 125 mill. kr.
Heraf vil 80 pct. være fra  

 svineproduktionen og 20 pct. fra andre dyrearter.
Forslaget vil for mange besætninger gøre det uinteressant at anvende  

 vækstfremmere ved slagtesvineproduktion og reducere forbruget generelt ved  

 smågriseproduktion.
For så vidt angår svineproduktion skønnes det, at ca. 60  

 pct. af forbruget af vækstfremmere har fundet sted ved slagtesvineproduktion  

 (opdræt fra 30 kg til slagtning), mens ca. 40 pct. finder sted ved produktion  

 af smågrise.
Afgiften kan med stor usikkerhed forventes at reducere forbruget ned til  

 ca. 1/3 af det nuværende forbrug.
Forbrugsfaldet kan vise sig mindre på  

 kortere sigt.
Man kan modsat ikke afvise, at forbrugsfaldet vil blive større  

 på længere sigt som følge af, at landbruget i større grad følger  

 henstillinger om, at reducere eller fjerne vækstfremmere for at imødekomme  

 forbrugerønsker.
Helårsprovenugevinsten skønnes på denne baggrund med  

 betydelig usikkerhed forsigtigt til godt 30 mill. kr. vedrørende svin.
Ved  

 halvering af forbruget til andre dyrearter vil provenuet heraf udgøre godt 10  

 mill kr. årligt.
Den samlede provenugevinst kan således forsigtigt skønnes at  

 blive på 45 mill. kr.
 Ved ikrafttrædelse 1. april 1998 vil provenuvirkningen i 1998 blive på ca.  

 35 mill. kr., idet normallageret hos forhandlere og landmænd skønnes at svare  

 til omkring 1 måneds forbrug.
Erhvervsøkonomiske konsekvenser De store mængder vækstfremmere anvendes som nævnt ovenfor ved svineopdræt.  

 Til slagtesvin (svin af vægt over 30 kg) anvendes indtil slagtetidspunktet  

 typisk 4 g pr. svin afhængigt af det tilladte største indhold i og  

 indtagelsen af fuldfoderet.
Meromkostningen til foder uden afgift ved  

 anvendelse af vækstfremmere i foder er ca. 3 kr. pr. svin i opdrætsperioden.
Den økonomiske gevinst for den enkelte landmand ved anvendelse af  

 vækstfremmere til slagtesvin er brutto ca. 4-5 kr. før udgifter til  

 vækstfremmere.
Der er dog meget stor variation mellem landmændene især på  

 grund af forskelle i de staldsystemer, der anvendes.
 Afgiften vil øge omkostningen ved anvendelse af vækstfremmere med typisk 4  

 kr. pr. svin ved opfedning af smågrise til slagtesvin.
Landmændene vil derfor forventelig ikke længere systematisk anvende  

 vækstfremmere til slagtesvineproduktionen, men eventuelt sporadisk og i visse  

 perioder når særlige forhold hersker.
Selv om slagtesvineproducenterne ikke  

 længere i almindelighed vil anvende vækstfremmere, og dermed ikke vil skulle  

 betale afgift, vil slagtesvineproducenterne dog få reduceret deres  

 dækningsbidrag med ca. 1,5 kr./slagtesvin svarende til ca. 25 mill. kr. på  

 årsbasis.
For smågriseproducenterne anvendes tilsvarende typisk 2 - 2,5 g pr.  

 smågris, indtil smågrisene har nået en vægt på ca. 30 kg.
Bruttogevinsten før  

 fradrag af udgifterne til vækstfremmere udgør med stor variation omkring 10  

 kr./smågris, mens meromkostningen til foder med vækstfremmere er ca. 1,5 kr.  

 Med afgift vil omkostningerne ved brug af vækstfremmere stige med ca. 2,5  

 kr./smågris, men en vis del af smågriseproducenterne med høj staldhygiejne  

 mv. vil undlade brugen af vækstfremmere.
Afgiftsbelastningen efter  

 mængdetilpasning vil udgøre godt 30 mill. kr.
For producenter af oksekød,  

 fjerkræ og æg skønnes afgiften at belaste med godt 10 mill. kr.
 Samlet skønnes landbrugserhvervet isoleret at blive belastet med ca. 75  

 mill. kr., heraf udgør afgiften ca. 45 mill. kr. på årsbasis.
Miljømæssige konsekvenser Lovforslaget vil ikke have væsentlige miljømæssige konsekvenser.  

 Lovforslaget vil derimod have en væsentlig effekt ved at påvirke den  

 animalske produktionsmetode i landbruget, således at det økonomiske  

 incitament til at producere under hensyn til dyrevelfærd, hygiejne og  

 pladsforhold øges.
Det kan imidlertid ikke afvises, at en nedsættelse af  

 anvendelsen af vækstfremmere kan medføre et stigende forbrug af  

 receptordineret antibiotika.
Således viser erfaringer fra Sverige, at det  

 totale forbud i 1986 mod enhver anvendelse af vækstfremmere som  

 tilsætningsstoffer til foder medførte en stigning i anvendelsen af  

 receptordineret antibiotika.
Administrative konsekvenser Forslaget skønnes at medføre engangsudgifter for ToldbSkat på i alt 0,5  

 mill. kr. fordelt på 1997 og 1998. Udgifterne vedrører dels edb-tilretning og  

 dels information.
 De årlige driftsudgifter udgør 0,1 mill. kr., hvortil kommer 3-4 årsværk  

 til administration og kontrol.
EU-retlige aspekter Pålæggelse af interne afgifter rejser spørgsmål vedrørende EF-Traktatens  

 artikel 95.
Der findes for øjeblikket efter det oplyste ingen dansk produktion af de  

 af § 1 omfattede stoffer.
Det følger af den danske  

 bilregistreringsafgiftssag, sag 47/88, Kommissionen mod Danmark, Saml. 1990 I  

 s. 4509, at artikel 95, stk. 1, ikke finder anvendelse i tilfælde, hvor der  

 ikke findes en indenlandsk produktion.
Da § 1 efter det oplyste omfatter samtlige de efter direktiv 70/524/EØF  

 inden for Fællesskabet godkendte tilsætningsstoffer til foderstoffer, inden  

 for grupperne benævnt hhv. antibiotika og vækstfremmende stoffer, findes der  

 ikke andre vækstfremmere, som i forhold til de af § 1 omfattede, kan betegnes  

 som konkurrerende eller lignende.
Artikel 95, stk. 2, finder derfor heller  

 ikke anvendelse på forslaget.
Forslaget rejser desuden spørgsmål i relation til Rådets direktiv 83/189  

 af 28. april 1983 med senere ændringer (informationsproceduredirektivet).  

 Omfattet af dette direktiv er blandt andet efter direktivets artikel 1, stk.  

 9, 3. »tekniske specifikationer eller andre krav, til hvilke der er  

 knyttet skattemæssige eller finansielle foranstaltninger, som påvirker  

 forbruget af produkterne ved at tilskynde til overholdelse af disse tekniske  

 specifikationer eller andre krav.«.
Forslaget kan ikke antages at  

 tilskynde til anvendelse af de af § 1 omfattede stoffer.
Forslaget kan heller  

 ikke i øvrigt antages at være omfattet af notifikationspligten efter  

 informationsproceduredirektivet.
 På denne baggrund vurderer Skatteministeriet, at lovforslaget er i  

 overensstemmelse med EU-retten.
Bemærkninger til lovforslagets enkelte bestemmelser Til § 1 Paragraffen omhandler det afgiftspligtige område og afgiftssatserne.
Godkendelsen af tilsætningsstoffer til foderstoffer er harmoniseret i  

 Fællesskabet, jf.
Rådets direktiv 70/524/EØF med senere ændringer.
Direktivet  

 er implementeret ved bekendtgørelse om tilsætningsstoffer til foderstoffer,  

 jf. bekendtgørelse nr. 863 af 20. november 1997. Af bekendtgørelsen fremgår,  

 hvilke stoffer der er tilladt som tilsætningsstoffer til foderstoffer, og det  

 største indhold af stofferne, som er tilladt i fuldfoderet til forskellige  

 dyrearter.
 Tilsætningsstofferne til foder er opdelt i grupper efter anvendelse og de  

 består af bl.a. antibiotika, coccidiostatica og vækstfremmende stoffer. § 1,  

 stk. 1, omfatter samtlige tilsætningstoffer, der er godkendt som antibiotika  

 og vækstfremmende stoffer i henhold til bilag 1, gruppe A og J i ovennævnte  

 bekendtgørelse.
Omkring 80 pct. af de antibiotika og vækstfremmende stoffer, der bliver  

 anvendt i Danmark, anvendes til produktion af smågrise og slagtesvin.
Som  

 følge deraf er der ved beregningen af afgiftssatserne taget udgangspunkt i  

 doseringen til smågrise og slagtesvin og fortjenesten ved at anvende de  

 nævnte tilsætningsstoffer ved produktionen af disse.
Ved beregningen af satserne er der taget udgangspunkt i, at afgiften skal  

 medføre en fordyrelse med samme beløb pr. smågris ved brug af  

 tilsætningsstofferne nævnt i § 1, stk. 1, uanset hvilke stoffer der anvendes.  

 Afgiftssatserne er således differentieret efter det største tilladte indhold  

 i fuldfoderet til smågrise, således at tilsætningsstoffer med en stor tilladt  

 dosis i fuldfoderet har en lav afgiftssats og omvendt for tilsætningsstoffer  

 med en lav tilladt dosis.
Derved forventes en jævn reduktion i anvendelsen af  

 de nævnte stoffer.
Godkendelsen af tilsætningsstoffer til foderstoffer er som nævnt ovenfor  

 reguleret ved Rådets direktiv 70/524/EØF med senere ændringer, og det er  

 muligt, at der i fremtiden vil blive godkendt nye antibiotika og  

 vækstfremmende stoffer.
Disse tilsætningsstoffer er af åbenlyse grunde ikke  

 omfattet af § 1, stk. 1, men vil være det af § 1, stk. 2, som er indsat med  

 henblik på at sikre, at nye godkendte tilsætningsstoffer bliver  

 afgiftsbelagt.
Eftersom afgiftssatserne er differentieret efter det maksimale  

 tilladte indhold i fuldfoderet, indebærer henvisningen til § 1, stk. 1, at  

 afgiftssatsen for et nyt godkendt antibiotikum eller vækstfremmende stof skal  

 bestemmes på baggrund af et tilsætningsstof nævnt i § 1, stk. 1, som har et  

 lignende tilladt maksimal indhold i fuldfoderet.
Til §§ 2 og 3 Virksomheder, der fremstiller eller med henblik på salg modtager de i § 1  

 nævnte tilsætningsstoffer fra udlandet, skal registreres hos de statslige  

 told- og skattemyndigheder.
Registrerede virksomheder skal først betale  

 afgift ved udleveringen fra virksomheden.
Dette medfører, at virksomheden kan  

 have varer liggende på lager i uberigtiget stand, og at den kan modtage varer  

 fra andre registrerede virksomheder og fra udlandet, uden at der skal betales  

 afgift ved modtagelsen.
Dette gælder dog ikke for varer, som virksomheden  

 selv forbruger, jf. bemærkningerne til §§ 5 og 6.
Til § 4 Det foreslås, at den afgiftspligtige periode er måneden.
Til §§ 5 og 6 Afgiften skal betales af den mængde tilsætningsstoffer, som de  

 registrerede virksomheder udleverer her i landet i løbet af måneden.
Afgiften  

 beregnes på grundlag af vægten af de i § 1 nævnte antibiotika og  

 vækstfremmende stoffer.
Der skal desuden betales afgift af virksomhedens  

 forbrug af egne varer.
Forbrug af egne varer indbefatter også, at  

 virksomheden udtager uberigtigede varer og lader dem indgå i andre varer,  

 dvs. varer, som der skulle have været betalt dækningsafgift af ved import,  

 eksempelvis forblandinger, jf. § 17, stk. 1.
 I den afgiftspligtige mængde kan der foretages visse fradrag bl.a. for  

 varer, der leveres til udlandet, og varer, der er gået tabt ved brand eller  

 lignende (force majeure-tilfælde).
Til § 7 Der foreslås afgiftsfrihed for varer, der tilføres fra udlandet i samme  

 omfang og under samme betingelser som efter merværdiafgiftslovens § 36, stk.  

 1, nr. 1-3. Denne bestemmelse giver i visse tilfælde fritagelse for  

 merværdiafgift ved indførsel fra tredjelande, herunder når der er toldfrihed  

 for proviant mv., der medbringes af skibe og fly, når varens samlede værdi  

 ved erhvervsmæssige forsendelser ikke overstiger 80 kr., samt efter EF's  

 regler om afgiftsfrihed ved indførsel.
Til § 8 Det foreslås, at ikke-registrerede virksomheder har ret til at få den  

 betalte afgift godtgjort af varer, som eksporteres.
Det er dog en  

 forudsætning, at den årlige godtgørelse udgør mindst 500 kr.
Til § 9 Registrerede virksomheder skal føre regnskab med deres tilgang og  

 udlevering af afgiftspligtige varer, samt for fremstillingsvirksomheders  

 vedkommende, over fremstillingen af afgiftspligtige varer.
Regnskabet skal  

 føres for hver af de i § 1 nævnte tilsætningsstoffer.
Til §§ 10 - 13 Efter forslaget skal registrerede virksomheder efter hver afgiftsperiode  

 på en måned og senest den 15. i den følgende måned angive den afgiftspligtige  

 mængde varer og indbetale den forfaldne afgift til de statslige told- og  

 skattemyndigheder.
Betales afgiften ikke rettidigt, skal der betales 1,3 pct.  

 i månedlig rente.
De statslige told- og skattemyndigheder kan pålægge  

 virksomheder, der ikke overholder betalingsfristerne, en kortere  

 angivelsesperiode og betalingsfrist end normalt samt pålægge virksomheden at  

 stille sikkerhed for betalingen.
Hvis angivelsen af den afgiftspligtige varemængde ikke indsendes  

 rettidigt, eller hvis forfalden afgift ikke betales senest den 14. dag efter  

 betalingsfristens udløb, vil virksomhedens registrering kunne inddrages,  

 indtil der er henholdsvis angivet eller betalt afgift.
Dette medfører, at  

 virksomheden ikke kan ligge med sit lager af afgiftspligtige varer i  

 ubeskattet stand.
Hvis afgiftsperioden eller betalingsfristen er forkortet  

 efter forslagets § 12, kan registreringen inddrages straks efter  

 betalingsfristens udløb, dvs. uden at virksomheden er blevet rykket for  

 betaling inden.
 De foreslåede regler svarer til afregningsreglerne for registrerede  

 virksomheder i de øvrige punktafgiftslove.
Til § 14 Ved afgivelse af urigtig angivelse afkræves virksomheden et eventuelt  

 skyldigt beløb til betaling senest 14 dage efter påkrav.
Er der tale om  

 forsæt eller grov uagtsomhed, kan der desuden straffes efter lovens  

 straffebestemmelser.
Kan størrelsen af det afgiftsbeløb, der skal betales,  

 ikke opgøres på grundlag af regnskaberne, kan de statslige told- og  

 skattemyndigheder foretage en skønsmæssig ansættelse.
Bestemmelserne svarer  

 til bestemmelser i de øvrige punktafgiftslove.
Til §§ 15 og 16 Paragrafferne indeholder bestemmelser om angivelse og afregning af afgift  

 for varemodtagere, der ikke er registreret efter loven, og som modtager varer  

 fra udlandet.
Efter forslaget skal ikke-registrerede erhvervsdrivende, der modtager  

 varer fra andre EU-lande, inden varernes afsendelse anmelde sig hos de  

 statslige told- og skattemyndigheder.
Anmeldelsen gælder for 5 år.
Disse  

 varemodtagere skal angive mængden af de varer, de har modtaget i en måned,  

 senest den 15. i den følgende måned.
Andre modtagere af varer fra EU-lande  

 skal angive ved modtagelsen af varerne.
Afgiften skal for begge kategorier af  

 varemodtagere betales senest samtidig med indsendelse af angivelsen.
Det foreslås endvidere, at virksomheder, der importerer varer fra  

 tredjelande, og som er importørregistreret efter toldlovens § 29, skal  

 afregne på samme måde som de ovenfor nævnte ikke-registrerede  

 erhvervsdrivende varemodtagere.
Andre, der importerer varer fra tredjelande,  

 skal afregne efter toldlovens kapitel 4.
 Reglerne svarer til reglerne i de øvrige ikke-harmoniserede  

 punktafgiftslove, f.eks. §§ 10 og 10a i lov om afgift af stenkul, brunkul og  

 koks mv.
Til § 17 Det foreslås, at der betales en dækningsafgift af afgiftspligtige  

 antibiotika og vækstfremmende stoffer, der indgår som en del af andre varer,  

 dvs. forblandinger, tilskudsfoder og fuldfoder mv.
Dækningsafgiften betales  

 ved indførslen eller modtagelsen af varerne, også for så vidt angår  

 virksomheder, der er registreret efter lovens § 2.
Afgiften skal betales på grundlag af vægten af de afgiftspligtige  

 bestanddele i varen, og det foreslås derfor, at der ved fortoldning mv. af  

 dækningsafgiftspligtige varer skal fremlægges en fabrikanterklæring om denne  

 vægt.
Ifølge EF-direktivet om tilsætningsstoffer til foderstoffer skal  

 leverandøren i form af en deklaration, angive identitet og koncentration af  

 bl.a. tilsætningsstofferne nævnt i § 1. Det deklarerede indhold kan derfor  

 lægges til grund for fabrikanterklæringen.
 I tilfælde, hvor der ikke fremlægges fabrikanterklæring, foreslås der en  

 standardafgiftssats pr. kg differentieret efter, hvilken type foder der er  

 tale om.
 Der kan ske afgiftsfritagelse efter § 7 eller godtgørelse efter § 8  

 svarende til, hvad der gælder for de rene afgiftspligtige varer.
Til § 18 Det foreslås, at erhvervsdrivende, der medbringer afgiftspligtige varer  

 eller varer med indhold af afgiftspligtige bestanddele fra andre EU-lande til  

 brug i egen bedrift, skal følge bestemmelserne i § 16, stk. 2, 2. pkt. og  

 stk. 3, og § 14.
Til §§ 19 - 21 De statslige told- og skattemyndigheder er efter forslaget berettiget til  

 uden retskendelse at foretage eftersyn i de virksomheder, der er omfattet af  

 loven.
De kan desuden foretage eftersyn af varer under transport herunder  

 postordresalg, når varerne erhvervsmæssigt sælges fra udlandet eller  

 transporteres til ikke-registrerede virksomheder mv.
Forretningsbøger, regnskabsmateriale mv. kan kræves indsendt til de  

 statslige told- og skattemyndigheder.
Erhvervsdrivende og leverandører skal  

 på begæring oplyse om deres indkøb og salg af afgiftspligtige varer.  

 Bestemmelserne svarer til kontrolbestemmelser i de øvrige punktafgiftslove.
Til § 22 Det foreslås, at udenlandske virksomheder, der sælger afgiftspligtige  

 antibiotika og vækstfremmende stoffer eller dækningsafgiftspligtige varer her  

 til landet ved fjernsalg, og som ifølge merværdiafgiftslovens § 47, stk. 2,  

 skal momsregistreres ved en herboende repræsentant, også skal registreres her  

 i landet efter lov om afgift af antibiotika og vækstfremmende stoffer og  

 betale afgift.
Bestemmelsen vil indebære, at virksomheder, der ved postordre  

 eller lignende årligt sælger for mere end 280.000 kr. antibiotika og  

 vækstfremmende stoffer eller dækningsafgiftspligtige varer til Danmark, skal  

 betale afgift efter loven.
Til § 23 Bestemmelsen svarer til bestemmelser i en række andre punktafgiftslove,  

 f.eks. lov om afgift af visse detailsalgspakninger og visse poser af papir  

 eller plast.
Til § 24 Der er tale om en gebyrbestemmelse, der svarer til bestemmelser i alle de  

 øvrige punktafgiftslove.
Til §§ 25 og 26 Skatteministeren fremsatte den 5. november 1997 et lovforslag om ændret  

 klagestruktur, lovforslag nr.
L 56, med ikrafttrædelse den 1. april 1998.  

 Vedtages lovforslaget vil kompetencen i klagesager vedrørende de øvrige  

 afgiftslove, der i dag ligger hos Momsnævnet, overgå fra Momsnævnet til  

 Landsskatteretten den 1. april 1998. Der tegner sig allerede et politisk  

 flertal for lovforslag nr.
L 56 og på den baggrund foreslås det, at §§ 25 og  

 26 affattes således at kompetancen i klagesager vedrørende nærværende  

 lovforslag henlægges til Landsskatteretten.
Til § 27 Paragraffen indeholder bestemmelser om eftergivelse og henstand, som  

 svarer til bestemmelser i alle de øvrige punktafgiftslove.
Til § 28 Paragraffen, der omhandler hæftelsesforhold, svarer til bestemmelser i de  

 øvrige punktafgiftslove.
Til § 29 Bestemmelsen svarer til bestemmelser i de øvrige punktafgiftslove.
Til §§ 30 og 31 Paragrafferne omhandler straf f.eks. for at afgive urigtige oplysninger  

 eller undlade at lade sig registrere eller afgive angivelse.
Efter § 30, stk.  

 1, nr. 6, er der endvidere straf for at overdrage, erhverve, tilegne sig  

 eller anvende afgiftspligtige varer, hvoraf der skulle have været betalt  

 afgift, eller forsøg herpå.
Der skal desuden efterbetales afgift efter  

 forslagets § 23.
Der straffes for forsætlige eller groft uagtsomme forhold.
Straffen er  

 bøde, hæfte eller fængsel i indtil 2 år.
 Der er desuden regler om administrative bødeforlæg og ransagning.
 Bestemmelserne svarer til bestemmelser i de øvrige punktafgiftslove.
Til § 32 Efter forslaget skal loven træde i kraft den 1. april 1998. Bestemmelsen i  

 stk. 3 dog den 1. marts 1998 således, at virksomheder skal anmelde sig til  

 registrering senest den 16. marts 1998.
§ 32 indeholder desuden overgangsbestemmelser.
For at undgå  

 konkurrenceforvridninger mv. afstedkommet af hamstring foreslås det, at  

 virksomheder, der med henblik på videresalg (producenter af forblandinger,  

 foderstofproducenter) ved lovens ikrafttræden har et lager af afgiftspligtige  

 varer på 1 kg eller derover, eller af varer som har et indhold af  

 afgiftspligtige bestanddele på 1 kg eller derover, senest den 15. april 1998  

 skal indsende en opgørelse over deres samlede lagerbeholdning til de  

 statslige told- og skattemyndigheder og senest den 30. april 1998 betale  

 afgift af den nævnte lagerbeholdning.
Tilsvarende foreslås for andre  

 virksomheder (landbrugsbedrifter mv.). Dog foreslås det, at disse  

 virksomheder alene betaler afgift af lagerbeholdningen af afgiftspligtige  

 varer, der er købt efter fremsættelsesdatoen og endnu ikke forbrugt på  

 ikrafttrædelsesdatoen.
Virksomheder, der registreres, skal desuden betale  

 afgift af afgiftspligtige varer, der indgår som bestanddele i andre varer,  

 når denne lagerbeholdning er på 1 kg eller derover, idet der ikke betales  

 afgift af sådanne varer i forbindelse med udleveringen.
Skriftlig fremsættelse (9. december 1997) Skatteministeren (Carsten Koch):
 Hermed tillader jeg mig at fremsætte:
 Forslag til lov om afgift af antibiotika og vækstfremmere anvendt i  

 foderstoffer.
(Lovforslag nr.
L 132).
Antibiotika og vækstfremmende stoffer anvendes som tilsætningsstoffer til  

 foder med henblik på øget tilvækst og produktion.
I Danmark anvendes årligt  

 godt 100 tons vækstfremmere som tilsætningsstoffer til foder, heraf anvendes  

 omkring 80 pct. ved produktion af smågrise og slagtesvin.
Fortjenesten ved at  

 anvende disse stoffer påvirkes af faktorer som dyrenes fravænningsalder,  

 fodersammensætning, pladsforhold og staldhygiejne.
En mere miljørigtig  

 fodersammensætning med et lavere kvælstofindhold samt ændrede staldsystemer,  

 som f.eks. holddrift i sektionerede staldsystemer, vil således reducere  

 fortjenesten ved at anvende vækstfremmere.
Efter regeringens opfattelse bør husdyrproduktionen foregå på en sådan  

 måde, at dyrenes velfærd ikke sættes over styr.
Som led i at fremme en  

 bæredygtig produktion baseret på godt landmandsskab og øget dyrevelfærd  

 foreslår regeringen derfor at reducere forbruget af de pågældende stoffer  

 gennem en afgift.
Afgiften foreslås differentieret i forhold til de tilladte  

 maksimale indhold af tilsætningsstofferne i fuldfoderet til smågrise, således  

 at omkostningen ved at anvende vækstfremmere til smågrise øges med ca. 2,5  

 kr. pr. smågris.
Den økonomiske netto gevinst ved at anvende vækstfremmere i  

 hele grisens levetid udgør ca. 10 kr., dog med stor variation fra bedrift til  

 bedrift.
Afgiften vil fjerne mellem 2/3 og 3/4 af den økonomiske netto  

 gevinst og derved forventes en jævn reduktion i anvendelsen af de nævnte  

 tilsætningsstoffer og en øget tilskyndelse til produktion af slagtesvin under  

 forhold, der øger dyrenes sundhedstilstand.
Afgiften kan med stor usikkerhed forventes at reducere forbruget ned til  

 ca. 1/3 af det nuværende forbrug.
Forbrugsfaldet kan vise sig mindre på  

 kortere sigt.
Man kan modsat ikke afvise, at forbrugsfaldet vil blive større  

 på længere sigt som følge af, at landbruget i større grad følger  

 henstillinger om at reducere eller fjerne vækstfremmere for at imødekomme  

 forbrugerønsker.
Helårsprovenugevinsten skønnes på denne baggrund med  

 betydelig usikkerhed forsigtigt til godt 30 mill. kr. vedrørende svin.
Ved  

 halvering af forbruget til andre dyrearter vil provenuet heraf udgøre godt 10  

 mill kr. årligt.
Den samlede provenugevinst kan således forsigtigt skønnes at  

 blive på 45 mill. kr.
 Det foreslås, at loven træder ikraft den 1. april 1998 og dermed vil  

 provenuvirkningen i 1998 blive på ca. 35 mill. kr., idet normallageret hos  

 forhandlere og landmænd skønnes at svare til omkring 1 måneds forbrug.
Lovforslaget vil ikke have væsentlige miljømæssige konsekvenser.  

 Lovforslaget vil derimod have en væsentlig effekt ved at påvirke den  

 animalske produktionsmetode i landbruget, således at det økonomiske  

 incitament til at producere under hensyn til dyrevelfærd, hygiejne og  

 pladsforhold øges.
Det kan imidlertid ikke afvises, at en nedsættelse af  

 anvendelsen af vækstfremmere kan medføre et stigende forbrug af  

 receptordineret antibiotika.
Således viser erfaringer fra Sverige, at det  

 totale forbud i 1986 mod enhver anvendelse af vækstfremmere som  

 tilsætningsstoffer til foder medførte en stigning i anvendelsen af  

 receptordineret antibiotika.
 Der vurderes ikke at være EU-retlige problemer forbundet med forslaget.
 Idet jeg i øvrigt henviser til bemærkningerne i lovforslaget, skal jeg  

 anbefale det til Tingets velvillige behandling.
