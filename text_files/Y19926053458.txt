Udtalt, at budgettet har en finansiel funktion, idet det udover at  

 indeholde en oversigt over kommunens udgifter også angiver, hvordan de  

 samlede udgifter skal finansieres, jf. herved styrelseslovens § 40, stk. 1,  

 samt § 2, stk. 1, i bekendtgørelse nr. 316 af 21. juni 1984, hvorefter der  

 skal være balance mellem indtægter og udgifter på årsbudgettet og de  

 flerårige budgetoverslag.
Det følger endvidere af § 40, stk. 1, at budgettet  

 har en bevillingsmæssig funktion, idet kommunalbestyrelsen gennem budgettet  

 foretager en fordeling af de økonomiske ressourcer mellem de forskellige  

 kommunale opgaveområder.
 Endvidere udtalt, at et ændringsforslag er et forslag, som efter sit  

 indhold ikke kan stå alene, men som forudsætter tilstedeværelsen af et andet  

 forslag (hovedforslag), hvis indhold ændringsforslaget tilsigter at ændre,  

 jf. den kommenterede styrelseslov ved Preben Espersen m.fl., 1991, s. 277.
 Et i den konkrete sag af flertallet i kommunalbestyrelsen ved 2.
 behandlingen af årsbudgettet fremsat ændringsforslag, hvorefter der  

 skulle tilstræbes en besparelse på 4 mill. kr. inden den 1.
 januar 1991, indebar ikke nogen ændring af budgetforslaget, idet  

 budgettets poster eller bemærkninger ikke blev berørt af det nævnte forslag.  

 Da det omhandlede forslag således ikke tilsigtede nogen ændring af budgettet  

 og derfor efter Indenrigsministeriets opfattelse ikke kunne karakteriseres  

 som et ændringsforslag, fandt reglerne i § 2, stk. 1, i bekendtgørelse nr.  

 316 af 21. juni 1984 om udformningen af ændringsforslag til budgettet ikke  

 anvendelse.
 Endvidere udtalt, at et forslag, der betegnes som ændringsforslag til  

 budgetforslaget, men som reelt ikke har tilknytning til budgetforslaget, og  

 som derfor ligger uden for rammerne af det dagsordenspunkt, der er til  

 forhandling, kan kræves afvist.
 Protest herom må dog fremsættes straks på mødet eller dog inden  

 afstemningens påbegyndelse, jf. den kommenterede styrelseslov, s.
 277. Sådan protest blev ikke fremsat ved 2. behandlingen af  

 årsbudgettet, og sagen gav derfor ikke ministeriet anledning til at foretage  

 videre.
Indenrigsministeriet tilføjede, at forslaget om at virke for en senere  

 besparelse på budgettet efter ministeriets opfattelse i øvrigt var af en  

 sådan ubestemt karakter, at det ikke kunne danne grundlag for en konkret  

 beslutning.
Forslaget kunne derfor også af denne grund have været krævet  

 afvist, jf. herved tillige Erik Harder, Dansk Kommunalforvaltning I.  

 Kommunalbestyrelsen og dens udvalg, 5. udg., 1988, s. 67, hvor det er anført,  

 at forslag må være således udformede, at de kan danne grundlag for en konkret  

 beslutning inden for kommunalbestyrelsens kompetenceområde.
 I skrivelse af 14. oktober 1991 har De på vegne af Socialdemokratiet i  

 Otterup Kommune klaget over den udtalelse, som Tilsynsrådet for Fyns Amt den  

 10. juli 1991 har afgivet vedrørende Deres klage over fremgangsmåden ved  

 vedtagelsen af Otterup Kommunes budget for 1991.
De har oplyst, at et flertal i kommunalbestyrelsen ved 2. behandlingen af  

 budgetforslaget fremsatte et ændringsforslag til budgetforslaget om »at  

 tilstræbe en besparelse på 4 mill. kr. på drift og anlæg.
Besparelserne skal  

 træde i kraft den 1. januar 1991 eller snarest muligt herefter«.
De har  

 tillige oplyst, at vedtagelsen af dette ændringsforslag medførte, at et andet  

 socialdemokratisk ændringsforslag bortfaldt.
 Det fremgår endvidere af Deres skrivelse, at kommunalbestyrelsen på møder  

 den 21. november og 19. december 1990 og den 16. januar 1991 har behandlet og  

 vedtaget konkrete besparelsesforslag.
De har i Deres skrivelse anført, at det er den socialdemokratiske gruppes  

 opfattelse, at den anvendte procedure ikke er i overensstemmelse med de  

 forskrevne procedureregler for budgetlægning, idet ændringsforslag skal  

 angive, hvilken bevilling og med hvilket beløb ændringsforslaget retter sig  

 imod.
De har herved henvist til, at vedtagelsen af hensigtserklæringen er en  

 del af den samlede budgetvedtagelse på baggrund af et ændringsforslag til  

 budgettet.
 De har endelig, såfremt Indenrigsministeriet finder den anvendte  

 budgetprocedure i orden, anmodet om oplysning om, hvorfor de af ministeriet  

 den 1. april 1990 fastsatte procedurekrav ikke finder anvendelse i den  

 konkrete sag.
 Otterup Kommunalbestyrelse har i skrivelse af 22. april 1991 til  

 tilsynsrådet bl.a. udtalt følgende:
 »Til kommunalbestyrelsens 2. behandling af budgetforslaget, der fandt  

 sted den 26. september 1990, indstillede økonomiudvalget nogle nærmere  

 præciserede ændringsforslag, jfr. vedlagte udskrift af beslutningsprotokollen  

 (bilag 1) der vedlægges.
 Under behandlingen stilledes 2 ændringsforslag.
Det første stilledes af Den socialdemokratiske gruppes 7 medlemmer.
Dette  

 underændringsforslag, der omfattede budgetbesparelser til et samlet beløb af  

 5,1 mio. kr. blev ved en afstemning herom forkastet, jfr. bilag 1.
Det andet underændringsforslag stilledes af flertalsgruppen.
Forslaget  

 havde følgende ordlyd:
»Økonomiudvalgets indstilling tiltrådt med tilføjelse, at der med  

 baggrund i de seneste oplysninger, der var ukendt ved 1. behandlingen af  

 budgettet, vil kommunalbestyrelsen tilstræbe en besparelse på 4 mio. på anlæg  

 og drift.
Forslagene herom skal træde i kraft den 1. januar 1991 eller  

 hurtigst muligt herefter.
 Alle budgetområder kan analyseres.
Det bemærkes, at forbruget af de likvide midler forhøjes teknisk med  

 288.360 kr. på grund af udskrivningsgrundlagets indflydelse på  

 kirkeskatten.« Dette forslag blev vedtaget med 10 stemmer mod 7.
 Det bemærkes, at et af den socialdemokratiske gruppe - inden  

 kommunalbestyrelsens ovennævnte møde fremsendt ændringsforslag - på mødet  

 blev trukket tilbage. .....
Det skal sluttelig tilføjes, at kommunalbestyrelsens behandling af  

 budgetforslaget rent faktisk er tilendebragt ved 2. behandlingen den 26.  

 september 1990 i overensstemmelse med styrelseslovens § 38.' Tilsynsrådet for Fyns Amt har i skrivelse til Dem af 10. juli 1991 bl.a.  

 udtalt følgende:
 »Tilsynsrådet opfatter sagen således, at kommunalbestyrelsens  

 vedtagelse i mødet den 26. september 1990 består af to dele, dels at  

 budgettet vedtages med de af økonomiudvalget foreslåede ændringer, dels en  

 hensigtserklæring om, at kommunalbestyrelsen vil tilstræbe en besparelse på 4  

 mill. kr., men uden at beløbet indgår i budgettet som en (specificeret) post.
 Tilsynsrådet er på dette grundlag enig med Otterup kommunalbestyrelse i,  

 at budgetbehandlingen blev tilendebragt ved 2. behandlingen i mødet den 26.  

 september 1990.
 Kommunalbestyrelsen er imidlertid ikke efter tilsynsrådets opfattelse  

 afskåret fra samtidig med budgettets vedtagelse at tilkendegive sin vilje til  

 eller hensigt om senere at gennemføre konkret udmøntede nedsættelser (eller  

 forhøjelser) af enkelte af posterne i det vedtagne budget.
Tilsynsrådet er derfor på det foreliggende grundlag af den opfattelse, at  

 kommunalbestyrelsen ikke ved behandlingen af budgettet for 1991 eller ved de  

 senere trufne vedtagelser har handlet i strid med bestemmelserne i § 38 i lov  

 om kommunernes styrelse eller bekendtgørelse nr. 316 af 21. juni 1984 §  

 2.« I denne anledning skal Indenrigsministeriet udtale følgende:
Efter den kommunale styrelseslovs § 40, stk. 1, afgiver årsbudgettet i den  

 form, hvori det endeligt er vedtaget af kommunalbestyrelsen, den bindende  

 regel for størrelsen af næste års kommunale skatteudskrivning.
De poster på  

 årsbudgettet, hvortil kommunalbestyrelsen ved årsbudgettets vedtagelse har  

 taget bevillingsmæssig stilling, jf. styrelseslovens § 38, stk. 2, afgiver  

 tillige den bindende regel for næste års kommunale forvaltning.
Budgettet har således en finansiel funktion, idet det udover at indeholde  

 en oversigt over kommunens udgifter også angiver, hvordan de samlede udgifter  

 skal finansieres, jf. herved tillige § 2, stk. 1, i bekendtgørelse nr. 316 af  

 21. juni 1984, hvorefter der skal være balance mellem indtægter og udgifter  

 på årsbudgettet og de flerårige budgetoverslag.
Det følger endvidere af § 40,  

 stk. 1, at budgettet har en bevillingsmæssig funktion, idet  

 kommunalbestyrelsen gennem budgettet foretager en fordeling af de økonomiske  

 ressourcer mellem de forskellige kommunale opgaveområder.
Forslag til kommunenes årsbudget for det kommende regnskabsår udarbejdes  

 af økonomiudvalget til kommunalbestyrelsen, jf. styrelseslovens § 37, stk. 1.  

 Efter styrelseslovens § 38, stk. 1, undergives forslag til årsbudget og  

 flerårige budgetoverslag 2 behandlinger i kommunalbestyrelsen.
Efter  

 normalforretningsordenens § 11, stk. 1 og 2, kan der fremsættes ændrings- og  

 underændringsforslag under behandlingen af et forslag, sålænge afstemningen  

 ikke er påbegyndt, idet kommunalbestyrelsen dog for så vidt angår sager, som  

 undergives 2 behandlinger, kan vedtage en frist, inden for hvilken  

 ændringsforslag og efter omstændighederne også underændringsforslag skal  

 fremsættes.
 Et ændringsforslag er et forslag, som efter sit indhold ikke kan stå  

 alene, men som forudsætter tilstedeværelsen af et andet forslag  

 (hovedforslag), hvis indhold ændringsforslaget tilsigter at ændre, jf. den  

 kommenterede styrelseslov ved Preben Espersen m.fl., 1991, s. 277.
Det af flertallet i kommunalbestyrelsen ved 2. behandlingen af  

 årsbudgettet fremsatte ændringsforslag, hvorefter der skulle tilstræbes en  

 besparelse på 4 mill. kr. inden den 1. januar 1991, indebar ikke nogen  

 ændring af budgetforslaget, idet budgettets poster eller bemærkninger ikke  

 blev berørt af det nævnte forslag.
Da det omhandlede forslag således ikke  

 tilsigtede nogen ændring af budgettet og derfor efter Indenrigsministeriets  

 opfattelse ikke kan karakteriseres som et ændringsforslag, finder reglerne i  

 § 2, stk. 1, i bekendtgørelse nr. 316 af 21. juni 1984 om udformningen af  

 ændringsforslag til budgettet ikke anvendelse.
 Et forslag, der betegnes som ændringsforslag til budgetforslaget, men som  

 reelt ikke har tilknytning til budgetforslaget, og som derfor ligger uden for  

 rammerne af det dagsordenspunkt, der er til forhandling, kan kræves afvist.  

 Protest herom må dog fremsættes straks på mødet eller dog inden afstemningens  

 påbegyndelse, jf. den kommenterede styrelseslov, s. 277. Sådan protest blev  

 ikke fremsat på mødet den 26. september 1990, og sagen giver derfor ikke  

 ministeriet anledning til at foretage videre.
Det skal dog tilføjes, at forslaget om at virke for en senere besparelse  

 på budgettet efter Indenrigsministeriets opfattelse i øvrigt var af en sådan  

 ubestemt karakter, at det ikke kunne danne grundlag for en konkret  

 beslutning.
Forslaget kunne derfor også af denne grund have været krævet  

 afvist, jf. herved tillige Erik Harder, Dansk Kommunalforvaltning I.  

 Kommunalbestyrelsen og dens udvalg, 5. udg., 1988, s. 67, hvor det er anført,  

 at forslag må være således udformede, at de kan danne grundlag for en konkret  

 beslutning inden for kommunalbestyrelsens kompetenceområde.
 En kopi af denne skrivelse er sendt til Tilsynsrådet for Fyns Amt.
