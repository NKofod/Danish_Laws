Skriftlig fremsættelse (9. januar 2019) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af forældreansvarsloven (Forældremyndighed, barnets bopæl og samvær for forældre der er dømt for visse former for kriminalitet af grovere karakter) (Lovforslag nr.
L 137) Formålet med lovforslaget er at styrke beskyttelsen af børn, hvis forældre er dømt for visse former for personfarlig kriminalitet af grovere karakter, herunder manddrab og incest.
Afgørelser efter forældreansvarsloven om forældremyndighed, barnets bopæl og samvær skal efter gældende ret træffes ud fra, hvad der er bedst for barnet.
Familieretshuset og familieretten skal endvidere have fokus på, at afgørelsen skal medvirke til at sikre barnets trivsel og beskytte barnet mod vold eller anden behandling, der udsætter barnet for skade eller fare, herunder at beskytte barnet mod at være vidne til vold.
 Der opstår uanset disse generelle principper for beskyttelsen af barnet fra tid til anden tvivl om, hvorvidt en konkret afgørelse i en sag vedrørende en forælder, der er dømt for visse former for personfarlig kriminalitet af grovere karakter, er truffet af hensyn til barnet eller af hensyn til den pågældende forælder.
 Med lovforslaget foreslås der derfor indført en klar formodning om, at det ikke er bedst for barnet, at en forælder, der er dømt for visse former for personfarlig kriminalitet af grovere karakter, herunder incest og manddrab, har forældremyndigheden eller del i forældremyndigheden over et barn, at barnet har samvær eller anden kontakt med denne forælder, eller at barnet har bopæl hos denne forælder.
 Med henblik på at sikre at der altid træffes den afgørelse, der er bedst for det enkelte barn, foreslås det med lovforslaget, at formodningen kan fraviges, hvis det på grund af en konkret og dybdegående vurdering findes at være det bedste for barnet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
