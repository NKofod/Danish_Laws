Cirkulæreskrivelse om meddelelse om  

 ophør med drift af selvstændig virksomhed som  

 bibeskæftigelse Kommentar m.v.:
 Ikke ophørt som selvstændig, uanset  

 momsafmeldelse, da medlemmet fortsat udøver sit hverv som  

 honorarlønnet konsulent på privatadressen.
 Meddelelse om afgørelsen:
 Medlemmet havde siden den 14. oktober 1994 drevet  

 selvstændig virksomhed som bibeskæftigelse med dagpengeret.
 Medlemmets virksomhed bestod i kunstterapiarbejde,  

 hovedsageligt udført for en kommune.
 Medlemmet momsafmeldte virksomheden pr. den 14. april  

 1996, samtidig med dagpengerettens udløb.
 Efter den 16. april 1996 udførte medlemmet fortsat  

 terapiarbejde for kommunen.
 Medlemmet oplyste, at hun ikke havde fortsat  

 driften af den selvstændige virksomhed, men at hun efter den 16. april  

 1996 fortsatte arbejdet for kommunen som en slags konsulent, at der  

 var tale om lønarbejde, og at indtægten ved arbejdet  

 efter den 16. april 1996 var B-indtægt og skulle opføres som  

 sådan på skatteindberetningen for 1996.
 Som dokumentation for, at der var tale om  

 lønarbejde fremlagde medlemmet en meddelelse om pengeinstitut- eller  

 girooverførsel fra kommunen - uden træk til ATP,  

 arbejdsmarkedsbidrag, feriepenge m.v - samt en timeopgørelse vedr.  

 terapiarbejdet.
 Arbejdsløshedskassen accepterede herefter, at  

 medlemmets beskæftigelse efter den 16. april 1996 var lønarbejde  

 og ikke en fortsættelse af den selvstændige virksomhed.
 Kommunen oplyste til sagen, at der efter den 16. april  

 1996 ikke var sket nogen ændring i honoreringsformen af medlemmets  

 arbejde.
 Direktoratet fandt, at medlemmet ikke kunne anses for  

 ophørt med driften af den selvstændige virksomhed pr. den 16.  

 april 1996, uanset at medlemmet blev momsafmeldt pr. den 14. april 1996, og  

 uanset medlemmets oplysninger om, at beskæftigelsen efter den 16. april  

 1996 var lønarbejde.
 Direktoratet lagde vægt på, at det faktiske  

 indhold af medlemmets arbejde efter den 16. april 1996, var uændret, at  

 arbejdet fortsat blev udført på medlemmets bopæl, samt at  

 honoreringsformen af medlemmets arbejde var uændret efter den 16. april  

 1996.
 At medlemmet har oplyst, at arbejdet ikke længere  

 udføres som selvstændig erhvervsdrivende men som  

 lønmodtager anses ikke i sig selv for tilstrækkelig  

 dokumentation for, at reglerne for ophør med selvstændig  

 virksomhed som bibeskæftigelse kan anses for opfyldt.
 Direktoratet ændrede således  

 arbejdsløshedskassens afgørelse.
 Arbejdsløshedskassen påtog sig ansvaret for  

 tilbagebetalingen.
 Arbejdsmarkedets Ankenævn tiltrådte  

 direktoratets afgørelse.
 Arbejdsmarkedets Ankenævn bemærkede, at det  

 faktum, at medlemmet ikke havde pålagt moms på honorarregninger  

 efter den 16. april 1996 ikke er en tilstrækkelig ændring i  

 medlemmets arbejdsforhold til, at hun kan anses for ophørt med sin  

 hidtidige virksomhed.
