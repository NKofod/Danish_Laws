Moms, omkostninger til  

 børsintroduktion A A/S klager over, at told- og skatteregionen ikke har godkendt fradrag  

 for momsen af udgifter i forbindelse med børsintroduktion, 638.536  

 kr.
Det er oplyst, at selskabet i efteråret 1997 besluttede at lade sig  

 introducere på Københavns Fondsbørs.
Tegningsperioden  

 løb fra 1. til 8. december 1997. Børsprospektet var dateret 23.  

 november 1997.
Der blev i alt udbudt 975.000 aktier a nominelt 10 kr.
Heraf udgjorde nye  

 aktier i A A/S 675.000 stk., mens de resterende 300.000 stk. var eksisterende  

 aktier ejet af B A/S, som er selskabets moderselskab.
Tegningskursen blev  

 fastsat til 210. Bruttoprovenuet androg dermed 205 mio. kr.
Børsintroduktionen involverede en række rådgivere  

 såsom emissionsbank, advokater og revisorer.
Herudover afholdtes  

 omkostninger til udfærdigelse af prospekt.
De samlede omkostninger  

 forbundet med emissionen udgjorde i alt ca. 16 mio. kr.
En mindre del af disse omkostninger var momsbelagte.
Den samlede  

 indgående afgift på emissionsomkostninger udgjorde i alt 922.330  

 kr.
Heraf er 283.794 kr. henført til B A/S svarende til dette selskabs  

 andel af det samlede provenu.
Selskabet har ved opgørelsen af momstilsvaret i fuldt omfang  

 fratrukket den resterende indgående afgift på 638.536 kr.
De  

 omhandlede fakturaer er fremlagt.
Regionen har ved den påklagede afgørelse  forhøjet  

 momstilsvaret for 1. kvartal 1998 med 638.536 kr.
Regionen har herved  

 anført, at selskabet kun har fradrag for indgående afgift, der  

 vedrører køb af varer og ydelser, der udelukkende anvendes til  

 selskabets afgiftspligtige omsætning, jf. momslovens § 37, stk. 1.  

 Regionen har fundet, at salg af aktier i forbindelse med  

 børsintroduktion er en momsfritaget finansiel transaktion, jf.  

 momslovens § 13, stk. 1,nr. 11, litra e.
Afgift på omkostninger, der  

 knytter til børsintroduktionen, kan dermed ikke fradrages ved  

 opgørelsen af afgiftstilsvaret.
Selskabets repræsentant har over for Landsskatteretten nedlagt  

 påstand om, at der godkendes fradrag for momsen af udgifter i  

 forbindelse med børsintroduktion og aktieemission.
Subsidiært er  

 der nedlagt påstand om, at der er tale om en sådan  

 praksisændring, der tidligst kan få virkning fra  

 Landsskatterettens afgørelse.
Mere subsidiært, at  

 afgørelsen tidligst kan få virkning fra offentliggørelsen  

 i TfS 1999.854. Mest subsidiært, at der godkendes delvis fradrag for en  

 del af udgifterne.
Det er til støtte for den principale påstand bl.a. gjort  

 gældende, at denne situation ikke er lig med BLP-dommen, hvor der var  

 tale om salg af en eksisterende aktiepost, og hvor selskabet leverede et  

 eksisterende aktiv til en anden juridisk enhed.
Denne leverance  

 påvirkede selskabets drift, idet der ved salget opstod en kursgevinst  

 eller et kurstab, der skulle indgå i selskabets resultat og i  

 opgørelsen af den skattepligtige indkomst.
Ved en  

 børsintroduktion fremsætter selskabet et tilbud til  

 aktionærer om at indskyde kapital mod udstedelse af aktier.
Denne  

 transaktion er ikke en levering i momsmæssig henseende, og  

 påvirker da heller ikke selskabets resultat eller skattepligtige  

 indkomst.
Transaktionen medfører alene en forhøjelse af  

 selskabets aktiver og passiver.
Den reelle transaktion er ikke et salg, men  

 selve børsintroduktionen, og den tilførsel af ny kapital der  

 sker i den forbindelse.
Naturligvis sker der en overdragelse af de nyudstedte  

 aktier i forbindelse med introduktionen, men denne handling kan ikke anskues  

 isoleret, endsige som den bærende handling.
Vedrørende  

 spørgsmålet om hvad der skal anses som en transaktion er henvist  

 til en artikel af Prof. dr.
Ben Terra i VAT Monitor, Marts/april 1996.
Der er også  henvist til præmis 25 i BLP-dommen, hvoraf det  

 fremgår, at såfremt BLP havde skaffet den nødvendige  

 likviditet gennem låneoptagelse, ville BLP have haft momsfradrag for  

 omkostninger i den forbindelse.
Dette betyder, at udgifter forbundet med at  

 fremskaffe likviditet/kapital i en virksomhed anses at vedrøre de  

 økonomiske aktiviteter og giver således adgang til momsfradrag.  

 Det er hertil anført, at en kapitaltilførsel ikke er en  

 levering af en vare eller ydelse fra den, der modtager kapitalen til den, der  

 indskyder kapitalen.
En nyudstedt aktie har principielt ingen værdi i  

 det øjeblik den udstedes.
Set fra selskabets side findes  

 førstegangsudstedelse af aktier eller anden kapitalforhøjelse  

 at være sammenlignelig med optagelse af et lån, idet selskabet  

 får tilført nogle likvide midler, som man ikke rådede over  

 i forvejen.
Det er hertil anført, at Told- og Skattestyrelsen har  

 anset selskabet for at blive lønsumsafgiftspligtigt, hvilket må  

 betyde, at styrelsen er enig i, at aktiviteten børsintroduktion ikke  

 er omfattet af momslovens § 13, og at der heller ikke foreligger anden  

 momsfritaget økonomisk virksomhed med afsætning af  

 varer/ydelser.
 Det er også anført, at en række EU-lande, f.eks.  

 Finland og Holland,   ikke anser udstedelse af aktier for en momsfritaget  

 transaktion og følgelig giver fradrag i situationer som den  

 foreliggende, og at BLP-dommen ikke har givet anledning til ændring af  

 praksis i disse lande, hvorfor det også må kunne konkluderes, at  

 BLP-dommen ikke omhandler spørgsmålet om fradragsret i  

 forbindelse med udstedelse af aktier.
Til støtte for den subsidiære påstand  er det bl.a.  

 gjort gældende, at der har foreligget en klar praksis, der tillod  

 momsfradragsret for omkostninger til bl.a. børsintroduktion, jf.
TfS  

 1987.516, TfS 1989.86 og afg. 1081. Der er videre henvist til intern  

 meddelelse af 8. februar 1999, hvori Told- og Skattestyrelsen har udtalt, at  

 den vil udarbejde retningslinier for fradraget i forlængelse af BLP  

 dommen.
Styrelsen meddelte videre, at man ville offentliggøre nye  

 retningsliner, når disse forelå.
Der er videre henvist til Told-  

 og skatteregionens brev til styrelsen af 17. juni 1999, hvori der ikke er  

 refereret til Momsvejledningen, hvilket styrelsen i dens besvarelse heraf i  

 øvrigt heller ikke gør.
Sammenfattende er det anført Det er også anført, at der ikke er belæg for at antage,  

 at BLP-dommens generelle synspunkter om fradragsrettens sammenhæng med  

 momspligtige transaktioner skal have betydning for aktieudstedelse, og at den  

 ændrede holdning hos Told og Skat ikke kan skyldes ny praksis som  

 følge af denne eller andre domme, men i stedet må skyldes, Told  

 og Skats har ændret opfattelse af, hvilken transaktion en  

 kapitaludvidelse er.
 Det er herefter anført, at en EF-dom, der fortolker et direktiv,  

 har samme status som det fortolkede direktiv, hvilket vil sige, at dommen  

 ikke retter sig mod borgeren, men mod medlemsstaten, således at det  

 efter EU-traktaten er overladt til "de nationale myndigheder at bestemme form  

 og indhold for gennemførelsen".
Vedrørende Landsskatterettens kendelse refereret i TfS 2000.692 er  

 anført, at problemet i den sag bl.a. var, at klageren efter  

 Landsskatterettens opfattelse ikke i tilstrækkelig grad kunne  

 dokumentere påstanden om, at myndighederne (heller) ikke havde anset  

 praksis for at være ændret i 1996. I den omhandlede sag er der  

 derimod fremlagt utvetydig dokumentation for at myndighederne  fra 1996 til  

 1999 ikke har anset praksis for ændret for så vidt angår  

 børsintroduktioner.
Faktum og ikke mindst dokumentationen herfor  

 adskiller sig i den omhandlede sig derfor afgørende fra TfS 2000.692.  

 Derudover anerkendte styrelsen i TfS 2000.692 først  på  

 retsmødet i Landsskatteretten, at der forelå flere  

 offentliggjorte momsnævnsafgørelser om fradragsret for de  

 omhandlede omkostninger, og at disse havde dannet grundlag for en fast  

 praksis.
I den omhandlede sag har styrelsen derimod på intet tidspunkt  

 bestridt eksistensen af afg. nr. 1081, og styrelsen har heller ikke  

 påstået, at praksis blev ændret i 1996. På baggrund  

 af de fremlagte skrivelser er det desuden i bedste fald ikke muligt at  

 afgøre, hvad regionernes mente var praksis på det for den  

 omhandlede sag afgørende tidspunkt, 1998.
 Repræsentanten har, såfremt Landsskatteretten måtte  

 nå til det resultat, at børsintroduktion skal betragtes på  

 samme måde som et aktiesalg af en eksisterende aktiepost, gjort  

 gældende, at der er delvis fradrag for udgifterne efter momslovens §  

 38, stk. 1.
Det er hertil anført, at ved børsintroduktion  

 forfølges  i modsætning til salg af aktiepost, en række  

 formål, hvoraf et er det umiddelbare ønske om  

 kapitaltilførsel, mens en række andre formål klart er  

 fradragsgivende, f.eks. reklame samt øget forretningsmæssig  

 fleksibilitet.
Disse effekter er ikke afledte/bagvedstående, men helt  

 fremme i front.
 Der er henvist til artikel af revisor Henrik Kofoed, samt til et afsnit  

 fra Regnskabshåndbogen for aktieselskaber 2000, om  

 børsintroduktion, hvoraf det flersidede aspekt af en  

 børsintroduktion også fremgår.
 Det er herefter gjort gældende, at der ikke er tale om, som  

 påstået af regionen, at formålet er omplacering af midler,  

 som tilfældet var i BLP, men om at bibringe en eksisterende virksomhed  

 muligheder for ekspansion i form af ny kapital, samt at profilere  

 virksomheden.
Det er endvidere anført, at fordelingen af udgifterne i forbindelse  

 med børsintroduktionen mellem selskabet og dets moderselskab, alene er  

 et udtryk for, at børsintroduktionen har haft en nytteværdi for  

 begge selskaber; for moderselskabet således i form af et provenu  

 på de solgte aktier og for det klagende selskab i form af  

 tilførsel af kapital samt den reklamemæssige effekt af  

 børsnoteringen.
Moderselskabet har ikke opnået fradragsret for  

 momsen af sin omkostningsandel, og fordelingen af udgifterne giver på  

 ingen måde holdepunkter for konklusioner vedrørende det klagende  

 selskabs fradragsret.
 Repræsentanten har videre anført, at  

 børsintroduktionen må anses som passiv kapitalanbringelse, jf.  

 momslovens § 38, stk. 1, hvorefter fradragsprocenten vil være 100,  

 eller alternativt at fradragsprocenten vil kunne fastsættes  

 skønsmæssigt.
Regionen har under sagens behandling for Landsskatteretten, bl.a. under  

 henvisning til Generaladvokatens forslag til afgørelsen i BLP-dommen,  

 udtalt, at momslovens og 6. momsdirektivs fradragsordning er  

 transaktionsorienteret, og at de indkøbte tjenesteydelsers tilknytning  

 til transaktioner er det eneafgørende kriterium for retten til  

 momsfradrag.
Når et selskab udsteder aktier i forbindelse med en  

 kapitalforhøjelse, og disse aktier erhverves af tredjemand, er der  

 tale om en "transaktion.... i forbindelse med aktier," omfattet af 6.  

 momsdirektivs artikel 13, punkt B, litra d, nr. 5, idet de afholdte udgifter  

 har en direkte og umiddelbar tilknytning til denne transaktion, og  

 ifølge BLP-dommen udelukker en sådan tilknytning  

 momsfradragsret.
Regionen har herved også henvist til to  

 afgørelser fra The London VAT Tribunal i sagerne vedrørende  

 Swallowfield og Mirror Group, hvor der ikke godkendtes fradrag for moms af  

 rådgiverudgifter ved børsintroduktion.
Dernæst er  

 anført, at fremskaffelse af kapital ved låneoptagelse og  

 kapitalforhøjelse ikke er ensartede fremgangsmåder.
Det  

 anførte i  BLP-dommens præmis 25 her derfor ingen betydning i  

 indeværende sag.
I BLP-dommen afvistes derudover det synspunkt, at moms  

 af udgifter afholdt med henblik på fremskaffelse af kapital til brug  

 for den afgiftspligtige virksomhed er fradragsberettiget.
I BLP- dommen  

 anerkendtes endvidere ikke synspunkter vedrørende flerledseffekt, idet  

 det meget klart blev understeget, at der ikke ved afgørelse af  

 spørgsmålet om momsfradragsret må lægges vægt  

 på hensigten bag de gennemførte transaktioner.
Regionen her endvidere udtalt, at såfremt der findes at være  

 tale om en transaktion uden for momslovens anvendelsesområde, vil der  

 heller ikke være fradragsret for momsen af omkostningerne herved, idet  

 fradragsretten i § 37, stk. 1 forudsætter, at omkostningerne  

 udelukkende anvendes til afgiftspligtige transaktioner.
Der er videre henvist  

 til Moms 1, Fradragsret, Gadjura 1999, side 99, hvor aktieemission  

 karakteriseres som en momsfri transaktion, og hvor det tillige er  

 anført, at såfremt emissionen gennemføres, vil der ikke  

 være fradragsret for momsen.
Regionen har videre udtalt, at  

 omkostningerne ikke kan betragtes som fællesomkostninger, idet  

 BLP-dommen efter regionens opfattelse afskærer muligheden for at tage  

 hensyn til afledte hensigter ved bedømmelsen af momsfradragsretten.  

  Endelig er det anført, at der ikke er tale om en  

 praksisændring, der kun kan have fremtidig virkning.
Regionen har  

 herved henvist til, at det med BLP-dommen blev klart fastslået, at der  

 ikke er fradragsret for moms, når omkostningerne er forbundet med  

 afgiftsfritagne transaktioner.
Denne EF-dom er offentliggjort i 1995,  

 hvorefter praksis i Danmark fra dette tidspunkt må anses for  

 ændret.
Det er endelig anført, at BLP-dommen er fremgået  

 af Momsvejledningen fra 1996, ligesom  Momsnævnet i TfS 1996.320 har  

 nægtet fradragsret for omkostninger i forbindelse med salg af  

 aktier.
Selskabets repræsentant har i anledning af regionens udtalelse  

 yderligere anført, at regionens synspunkter synes baseret på den  

 basale misforståelse, at en nyudstedt aktie har en værdi forud  

 for salget, hvilket ikke er tilfældet, fordi sådanne aktier ikke  

 kan  eller skal indgå i selskabets aktivmasse.
Vedrørende  

 regionens henvisning til dommene fra de engelske domstole er anført,  

 at disse domme ikke kan tillægges betydning.
Andre medlemslandes  

 fortolkning af et direktiv er ikke bindende for de danske myndigheder.  

 Endvidere skal danske myndigheder være objektive i deres  

 sagsbehandling, og i det omfang praksis i andre medlemslande overhovedet skal  

 tillægges betydning, skal de derfor redegøre for praksis i  

 samtlige EU-lande.
Endvidere er praksis vedrørende behandling af  

 aktieudstedelser meget forskellig i de forskellige medlemslande.
Derudover er  

 anført, at generaladvokatens forslag ikke er et supplement til dommen,  

 men alene et forslag, og at generaladvokatens konklusioner ikke har nogen  

 retsvirkning, når hans argumentation og ordvalg ikke er gengivet eller  

 refereret til i dommen.
Vedrørende spørgsmålet om  

 tidspunktet for ikrafttrædelsen af en eventuel praksisændring er  

 yderligere anført, at den gældende praksis vedrørende  

 momsfradrag i forbindelse med  

 kapitalforhøjelser/børsintroduktion, i modsætning til den  

 ved domstolene verserende sag vedrørende praksisændring som  

 følge af BLP-dommen i forhold til momsfradrag for  

 ejendomsmæglersalærer m.m., beror på Told- og  

 Skattestyrelsens egen afgørelse fra 1998, afg. 1081, hvilket forhold  

 indebærer en større grad af pligt for styrelsen til udadtil at  

 gøre konkret opmærksom på, at denne tidligere  

 afgørelse trækkes tilbage.
Der er herved endvidere henvist til  

 Told- og Skattestyrelsens skrivelse af 6. april 2001 til Foreningen af  

 Statsautoriserede Revisorer, vedrørende "Udarbejdelse af  

 cirkulære om praksisændring vedr. momsfradrag for  

 fællesomkostninger i forbindelse med byggeri for egen regning med  

 henblik på salg af fast ejendom", og skatteministerens svar af 22.  

 marts 2001 på spørgsmål fra Pernille Sams, MF, idet det er  

 bemærket bl.a. at dette materiale understøtter påstanden  

 om, at styrelsens praksisændring skal offentliggøres og alene  

 kan få fremadrettet virkning fra offentliggørelsen, hvilken  

 fremgangsmåde også må have været tiltænkt  

 anvendt vedrørende det i denne sag omhandlede spørgsmål,  

 jf. styrelsens interne meddelelse af 8. februar 1999.
Told- og Skattestyrelsen har indstillet den påklagede  

 afgørelse stadfæstet.
Til støtte herfor har styrelsen  

 anført, at det afgørende er, om der foreligger en  

 afgiftspligtig transaktion, jf. 6. momsdirektivs artikel 5 og 6, hvilket  

 også fremgår af de under sagen fremlagte engelske domme.
I den  

 omhandlede sag er der tale om en principielt afgiftspligtig transaktion, som  

 efter momslovens § 13 er momsfritaget, og det giver herefter sig selv, jf.  

 også ordlyden af momslovens § 37, at der ikke er fradrag for momsen af  

 udgifter, der, som de omhandlede, umiddelbart kan henføres til  

 sådanne transaktioner.
Dernæst er anført, at de omhandlede  

 udgifter hovedsagligt vedrører udarbejdelse af børsprospektet,  

 og at momslovens § 38 derfor ikke er relevant.
Vedrørende  

 spørgsmålet om ikrafttrædelsestidspunktet for en  

 praksisændring har styrelsen anført, at BLP-dommen, som alle  

 EF-domme, ikke er en konkret afgørelse, men en afgørelse der  

 kan anvendes generelt og bredt, og at det derfor er tilstrækkeligt i  

 relation til dette spørgsmål, at principperne for fradragsretten  

 er blevet fastslået i BLP-dommen.
Endelig er BLP-dommens principper  

 indarbejdet i praksis, jf. herved TfS 1996.320, 1996.563, 1998.246, og  

 2000.692.
 Landsskatteretten finder, at salg af de aktier, der udstedes ved en  

 kapitaludvidelse må anses som levering af en vare mod vederlag, som  

 omhandlet i momslovens § 4, stk. 1. Landsskatteretten finder endvidere, at  

 sådanne salg er momsfritaget efter momslovens § 13, stk. 1, nr. 11.
 De momsbelagte udgifter, der har været forbundet med  

 kapitaludvidelsen og børsintroduktionen, findes endvidere at have en  

 sådan direkte og umiddelbar tilknytning til disse salg, at der i  

 overensstemmelse med EF-domstolens dom i sag C-4/94 - BLP Groupe plc, ikke  

 efter momslovens § 37 kan foretages fradrag i momsgrundlaget for disse  

 udgifter.
Anvendelsen af momslovens § 38, stk. 1, forudsætter, at de afholdte  

 udgifter har haft tilknytning til både momspligtige og momsfritagne  

 aktiviteter.
Da Landsskatteretten finder, at udgifterne alene har knyttet sig  

 til salget af aktierne, finder retten ikke grundlag for at behandle  

 udgifterne som fællesudgifter efter denne bestemmelse.
Det  

 bemærkes herved, at de samlede udgifter til børsintroduktion er  

 fordelt mellem det klagende selskab og dets moderselskab i forhold til de af  

 disse udbudte aktier.
Selskabet har derfor også selv behandlet  

 udgifterne som relaterende sig til aktiesalget.
Tre retsmedlemmer, herunder retsformanden, finder endvidere, at den  

 tidligere praksis - støttet på Direktoratet for  

 Toldvæsenets afgørelser - for at godkende fradrag for momsen af  

 omkostninger som de her omhandlede, allerede ved henvisningen til BLP-dommen  

 i momsvejledningen fra 1996, samt i Momsnævnets afgørelser  

 refereret i TfS 1996.320 og TfS 1996.563 blev ændret.
Der henvises  

 herved tillige til Landsskatterettens kendelse i TfS 2000.692, idet det  

 bemærkes, at det ikke kan være afgørende for  

 bedømmelsen af, om praksis må anses for ændret, om den  

 tidligere praksis har beroet på Momsnævnsafgørelser eller  

 på afgørelser fra en myndighed, der er ligestillet med Told-  og  

 Skattestyrelsen.
Idet endvidere bemærkes, at det ikke kan antages at  

 have haft betydning for selskabets beslutning om børsintroduktion, om  

 momsen af de hermed forbundne rådgiverydelser kunne fradrages, finder  

 disse retsmedlemmer, at den påklagede afgørelse skal  

 stadfæstes.
 Et retsmedlem finder, at en ændring af den faste praksis, der  

 må anses at have været på det omhandlede område,  

 særlig når myndighederne end ikke som følge af  

 EF-domstolens dom i sag C- 4/94 har ændret denne praksis, alene kan ske  

 med fremtidig virkning, hvorfor dette retsmedlem finder, at selskabets  

 subsidiære påstand skal tages til følge.
 Herefter stadfæstes den påklagede afgørelse.
