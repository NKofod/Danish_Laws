Bekendtgørelse om ko-præmie for 2023 I medfør af § 2, stk. 2 og 4, § 4, § 13 og § 19, stk. 1 og 2, i lov nr. 1590 af 28. december 2022 om administration af den fælles landbrugspolitik m.v. fastsættes efter bemyndigelse:
Ansøgning om tilskud § 1. Ansøgning om tilskud i form af ko-præmie skal indgives efter reglerne i § 3, § 4, stk. 1, nr. 1, § 6, § 7, stk. 1, nr. 1, § 8, § 9 og § 14 om fællesskema og fuldmagt i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelser, der måtte afløse de nævnte bestemmelser.
Kriterier for tilskud § 2. Tilskuddet er betinget af opfyldelse af følgende kriterier:
 1) Ansøger er aktiv landbruger og råder over et landbrugsareal, hvorpå der udføres mindst én årlig landbrugsaktivitet, jf. § 7 i bekendtgørelse om grundbetaling m.v. til landbrugere for 2023 eller senere bestemmelse, der måtte afløse den nævnte bestemmelse.
 2) Det samlede tilskud for ko-præmie og slagtepræmie skal udgøre mindst 300 EUR, medmindre der udbetales tilskud til et tilskudsberettiget areal på mindst 2,00 ha under grundbetalingsordningen, jf. § 5, stk. 2 i bekendtgørelse om grundbetaling m.v. til landbrugere for 2023 eller senere bestemmelse, der måtte afløse den nævnte bestemmelse.
 3) Ansøger skal registrere mindst 20 køer i Ministeriet for Fødevarer, Landbrug og Fiskeris Centrale Husdyrsbrugsregister ved udløbet af fristen fastsat i § 6 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelse, der måtte afløse den nævnte bestemmelse.
Forpligtelser § 3. En ko, der er søgt tilskud til, skal være identificeret og registreret i Ministeriet for Fødevarer, Landbrug og Fiskeris Centrale Husdyrsbrugsregister, jf. bekendtgørelse nr. 1159 af 8. august 2022 om registrering i CHR og om identifikation af kvæg, svin, får, geder, heste, hjorte eller kameler.
 § 4. Ansøger skal kunne fremvise bilag, der dokumenterer koens indgang og afgang på bedriften eller slagtning det pågældende år.
Tilskuddets størrelse § 5. Tilskuddets størrelse udgør:
 1) Mindst 16 og maks. 20 EUR pr. dyr i ansøgningsåret 2023.
 2) Mindst 12 og maks. 15 EUR pr. dyr i ansøgningsåret 2024.
 3) Mindst 8 og maks. 10 EUR pr. dyr i ansøgningsåret 2025.
 4) Mindst 4 og maks. 5 EUR pr. dyr i ansøgningsåret 2026.
 Nedsættelse af tilskud, sanktioner m.v.
 § 6. Manglende opfyldelse af kriterier for tilskudsberettigelse, jf. § 2, kontrolleres i henhold til § 6, stk. 1 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik med senere ændringer.
 Stk. 2. Manglende opfyldelse af forpligtelser, jf. §§ 3 og 4, kontrolleres i henhold til § 6, stk. 2, § 9, stk. 1, 3 og 4, § 10, stk. 1, §§ 12-13, § 15 og §§ 20-23 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik med senere ændringer.
 Stk. 3. Manglende anmeldelse af alle bedriftens arealer, jf. § 4, stk. 1, nr. 1 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelse, der måtte afløse den nævnte bestemmelse, kontrolleres i henhold til § 8 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik med senere ændringer.
Kontrol § 7. Ordningen er omfattet af reglerne om kontrol, jf. §§ 4 og 5, stk. 2 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik med senere ændringer.
Obligatorisk digital kommunikation § 8. Afgørelser sendes digitalt til ansøger via Tast selv.
 § 9. Skriftlige partshøringer efter forvaltningslovens § 19 og skriftlige referater af telefoniske partshøringer efter forvaltningslovens § 19 sendes til ansøger via Tast selv.
 Stk. 2.  Besvarelse af skriftlige partshøringer efter forvaltningslovens § 19 og besvarelse af skriftlige referater af telefoniske partshøringer efter forvaltningslovens § 19 skal indgives via Tast selv.
Ikrafttræden og overgangsbestemmelser § 10. Bekendtgørelsen træder i kraft den 9. februar 2023.
 Stk. 2. Bekendtgørelse nr. 83 af 20. januar 2023 om ko-præmie for 2023 ophæves.
