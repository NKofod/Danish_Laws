Skriftlig fremsættelse (4. oktober 2017) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om pakkerejser og sammensatte rejsearrangementer (Lovforslag nr.
L 33) Formålet med lovforslaget er at gennemføre dele af Europa-Parlamentets og Rådets direktiv (EU) 2015/2302 af 25. november 2015 om pakkerejser og sammensatte rejsearrangementer samt om ændring af forordning (EF) nr. 2006/2004 og Europa-Parlamentets og Rådets direktiv 2011/83/EU og om ophævelse af Rådets direktiv 90/314/EØF (pakkerejsedirektivet). Direktivet, der er et totalharmoniseringsdirektiv, skal være gennemført i national lovgivning senest den 1. januar 2018, og reglerne, der følger heraf, skal finde anvendelse fra den 1. juli 2018.
 Formålet med reglerne er bl.a., at flere rejser  og dermed flere rejsende  bliver beskyttet af lovgivningen bl.a. under hensyntagen til den teknologiske udvikling, som rejsemarkedet har undergået siden vedtagelsen af den gældende pakkerejselov fra 1993.
I lyset af det nye pakkerejsedirektiv foreslås der affattet en ny hovedlov om pakkerejser.
Hovedpunkterne i lovforslaget i forhold til den gældende pakkerejselov er en udvidelse af pakkerejsebegrebet, således at flere rejser bliver omfattet af loven.
Endvidere introduceres en ny type rejser  sammensatte rejsearrangementer  der som udgangspunkt ikke er omfattet af de generelle regler om pakkerejser, men hvor sælgeren af et sådant sammensat rejsearrangement bliver pålagt bl.a. en oplysningsforpligtelse.
Hvis sælgeren af et sammensat rejsearrangement ikke overholder sine forpligtelser efter lovforslaget, finder en del af de bestemmelser, der vedrører pakkerejser, tillige anvendelse på det sammensatte rejsearrangement.
 Ud over ovenstående større ændringer af anvendelsesområdet er lovforslaget i vidt omfang overordnet set en videreførelse gældende ret.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
