Nr BR 4 Beretning over klage i forbindelse med den vejledende folkeafstemning om  

 Danmarks tiltrædelse af EF-pakken (Europæisk Fælles Akt)   

 Nr 70004 1985-86, 1. samling Blad nr 774 Afgivet af udvalget til valgs prøvelse Afgivet: 19860411 Af indenrigsministeren er med skrivelse af 11. marts 1986 til folketinget fremsendt en klage fra hr.
Ivan Jensen, Asperup, over at han, der er kørestolspatient, ikke ved den den 27. februar 1986 afholdte vejledende folkeafstemning om Danmarks tiltrædelse af EF-pakken har fundet at have mulighed for at foretage hemmelig stemmeafgivning, hvorfor han den 21. februar 1986 indsendte sit valgkort til indenrigsministeriet.
Klagen er sammen med den mellem klageren og indenrigsministeriet stedfundne brevveksling tilstillet udvalget til valgs prøvelse af folketingets formand, jfr.
Folketingstidende 1985-86, forhandlingerne sp. 7826.
Udvalget har i et møde drøftet den modtagne klage og kan tilslutte sig indenrigsministeriets bemærkninger i skrivelse af 24. februar 1986 til klageren, hvorefter vælgere, der på grund af manglende førlighed eller lignende årsag ikke kan bevæge sig ind i stemmelokalet eller de her anbragte stemmerum og derfor afgiver stemme i hjemmet eller umiddelbart uden for stemmelokalet, efter de gældende bestemmelser sikres fuldt ud, at stemmeafgivningen finder sted uset af andre.
Udvalget har herefter ikke fundet anledning til at gøre indstilling angående den modtagne klage.
 P. u. v.
