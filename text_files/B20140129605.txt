Bekendtgørelse om foranstaltninger til opretholdelsen af elforsyningssikkerheden I medfør af § 27 d, stk. 2, i lov om elforsyning, jf. lovbekendtgørelse nr. 1329 af 25. november 2013, fastsættes efter bemyndigelse i henhold til § 4, stk. 1, i bekendtgørelse nr. 436 af 11. maj 2012 om Energistyrelsens opgaver og beføjelser:
Anvendelsesområde § 1. Bekendtgørelsen omfatter de foranstaltninger, som Energinet.dk efter tilladelse fra Energistyrelsen kan iværksætte efter § 27 d, stk. 2 og 3, i lov om elforsyning.
Foranstaltninger og tilladelse § 2. Energinet.dk kan efter tilladelse fra Energistyrelsen iværksætte nødvendige foranstaltninger, herunder indkøb af strategiske reserver, hvis disse foranstaltninger anses for nødvendige for at opretholde en tilstrækkelig elforsyningssikkerhed.
 Stk. 2. Ved strategiske reserver forstås i denne bekendtgørelse følgende:
 1) Elproduktionskapacitet, som Energinet.dk kan byde ind i elmarkederne, i situationer hvor der ikke kan opnås balance mellem den mængde elektricitet, der er budt ind i markedet, og den mængde der efterspørges.
 2) Aftaler om reduktion eller afskæring af brugeres elforbrug, som i de i nr. 1 nævnte situationer kan aktiveres.
Ansøgningens form og indhold § 3. Energinet.dks ansøgning efter § 2, stk. 1, skal være skriftlig og ledsaget af en række oplysninger, jf. stk. 2.
 Stk. 2. De i stk. 1 nævnte oplysninger skal som minimum indeholde følgende:
 1) En opgørelse over elforsyningssikkerheden på kort og på længere sigt.
2) Oplysninger der dokumenterer, at de ansøgte foranstaltninger er nødvendige til opretholdelsen af en tilstrækkelig elforsyningssikkerhed.
Alternative løsninger skal inddrages og belyses.
 3) Oplysninger om hvorfor elforsyningssikkerheden ikke er tilstrækkeligt sikret med allerede eller planlagt indkøbt reservekapacitet.
 4) Oplysninger om hvorfor de ansøgte foranstaltninger prioriteres frem for andre foranstaltninger.
 5) Oplysninger om hvordan, hvor ofte og hvor længe de ansøgte foranstaltninger forventes at ville blive taget i anvendelse.
 6) Oplysninger om hvordan og i hvilket omfang det sikres, at de ansøgte foranstaltninger vil fungere optimalt med elmarkedet, herunder påvirke markedet mindst muligt.
7) En opgørelse over de omkostninger der forventes at være forbundet med de ansøgte foranstaltninger.
En sådan opgørelse vil være fortrolig af hensyn til en fremtidig udbudsproces.
 8) Øvrige samfundsmæssige og konkurrencemæssige virkninger af de ansøgte foranstaltninger.
Stk. 3. Energistyrelsen kan anmode Energinet.dk om yderligere oplysninger end de i stk. 2 nævnte.
Energistyrelsen kan endvidere stille krav til den måde, hvorved elforsyningssikkerheden efter stk. 2, nr. 1, opgøres på.
 Stk. 4. Ansøgningen skal være Energistyrelsen i hænde senest 6 måneder før, at de ansøgte foranstaltninger skal kunne iværksættes af Energinet.dk.
Energistyrelsens tilladelse § 4. Iværksættelsen af foranstaltninger efter § 2, stk. 1, kan kun ske efter tilladelse fra Energistyrelsen.
 Stk. 2. Energistyrelsen kan stille vilkår i en tilladelse efter stk. 1. Sådanne vilkår kan omfatte krav om:
1) at iværksættelsen af foranstaltninger skal ske efter udbud eller anden gennemsigtig og ikkediskriminerende procedure, 2) at de ansøgte foranstaltninger skal have en tidsbegrænset varighed, 3) at de ansøgte foranstaltninger i videst muligt omfang skal være teknologineutrale og ikke styrker en aktørs dominerende stilling på markedet således, at den negative påvirkning af konkurrencen begrænses mest muligt, 4) at foranstaltninger holdes inden for den anslåede udgiftsramme, jf. § 3, stk. 2, nr. 7, 5) at foranstaltninger, der skal notificeres eller statsstøttegodkendes af EU-Kommissionen, ikke iværksættes, før EU-Kommissionens accept eller godkendelse foreligger, 6) at Energinet.dk årligt skal orientere Energistyrelsen om iværksatte foranstaltninger, der er givet tilladelse til efter denne bekendtgørelse, og forhold angående disse, og 7) at Energinet.dk årligt skal orientere Energistyrelsen om de udgifter, som iværksættelsen af foranstaltninger efter denne bekendtgørelse har udgjort.
Ikrafttræden § 5. Bekendtgørelsen træder i kraft den 12. december 2014.
