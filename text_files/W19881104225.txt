 Udtalt, at man ikke havde indvendinger mod, at oplysninger om kvinder,  

 der har fået foretaget en undersøgelse for livmoderhalskræft hos speciallæge,  

 overføres fra Det fælleskommunale Sygesikringssystem til Det fælleskommunale  

 Hospitalsinformationssystem (Det røde System), for at undgå at genindkalde  

 kvinder til en ny undersøgelse, hvis de allerede var blevet undersøgt.
 Registertilsynet har i beretningsåret behandlet en sag om videregivelse af  

 oplysninger fra sygesikringen til sygehusvæsenet,  

 idet Administrations- og Personaledepartementet anmodede om en udtalelse  

 vedrørende udkast til forskriftsændringer i forbindelse med en ønsket  

 overførsel af oplysninger fra Det fælleskommunale Sygesikringssystem til Det  

 fælleskommunale Hospitalsinformationssystem, Det røde System.
 Baggrunden for sagen var et ønske fra Amtsrådsforeningen om ved  

 indkaldelse til folkeundersøgelse for livmoderhalskræft at kunne undgå  

 indkaldelse af kvinder, som i perioden op til folkeundersøgelsen har  

 gennemgået en tilsvarende undersøgelse hos en speciallæge. Ønsket herom  

 begrundedes med såvel hensynet til de kvinder, som fornylig har fået  

 foretaget undersøgelsen, som med økonomiske hensyn.
Indkaldelse til folkeundersøgelse for livmoderhalskræft baseres på et  

 udtræk fra Det røde System.
Man ønskede derfor i dette system at registrere  

 oplysninger om kvinder, der har fået foretaget denne undersøgelse hos  

 speciallæge, ved overførsel af de pågældende oplysninger fra  

 sygesikringssystemet, hvori bl.a. er registreret oplysninger om personer, der  

 hos praktiserende læge har modtaget specielle ydelser, herunder undersøgelse  

 for livmoderhalskræft.
 Da denne fremgangsmåde vil indebære dels videregivelse af oplysninger  

 mellem typisk adskilte forvaltningsområder, dels - hvad der ikke hidtil havde  

 forekommet - en registrering i Det røde System af oplysninger om  

 privatpraktiserende lægers ydelser, anmodede  

 Registertilsynet Sundhedsstyrelsen om en udtalelse i sagen, herunder særligt  

 en belysning af, hvorvidt der eventuelt foregår overvejelser med henblik på  

 en mere udvidet, generel samordning af den offentlige og den private  

 sundhedssektor.
Sundhedsstyrelsen anførte i sin udtalelse, at der helt generelt sker en  

 øget koordinering og samordning mellem den primære og den sekundære  

 sundhedssektor.
Således er hele sundhedsvæsenet inklusive sygesikringen nu  

 samlet under Sundhedsministeriet.  Sundhedsstyrelsen fandt, at der i de  

 kommende år vil ske en øget koordinering mellem sygehussektor og  

 praksissektor, og at dette også vil resultere i en mere udstrakt koordinering  

 og eventuel integration af registreringssystemerne for sygehussektoren og  

 praksissektoren.
Om den konkrete sag vedrørende folkeundersøgelser for  

 livmoderhalskræft udtalte Sundhedsstyrelsen, at såvel økonomiske interesser  

 som patientinteresser taler for den ønskede overførsel af oplysninger til Det  

 røde System fra sygesikringssystemet.
Sagen blev behandlet på et møde i Registerrådet, hvorefter  

 Registertilsynet udtalte, at man ikke i den konkrete sag havde indvendinger  

 mod, at de pågældende oplysninger overføres fra Det fælleskommunale  

 Sygesikringssystem til Det fælleskommunale Hospitalsinformationssystem, Det  

 røde System.
Endvidere henstillede Registertilsynet, at forskrifterne,  

 herunder formålsbestemmelsen for Det røde System ændredes, således at det  

 fremgår, at der udover oplysninger om hospitalskontakter tillige kan  

 registreres visse nærmere specificerede oplysninger om foretagne  

 undersøgelser hos praktiserende læger/speciallæger med henblik på at undlade  

 at indkalde de kvinder, som i perioden forud har fået foretaget en  

 tilsvarende undersøgelse, til  

 folkeundersøgelse.
Administrations- og Personaledepartementet har  

 efterfølgende fastsat ændrede forskrifter for de pågældende registre.
 Registertilsynets årsberetning 1988 s. 48.
