Bekendtgørelse om veterinær kontrol I medfør af § 58, stk. 1, i lov om hold af dyr, jf. lovbekendtgørelse nr. 466 af 15. maj 2014, § 8 b, stk. 2, i lov om dyrlæger, jf. lovbekendtgørelse nr. 464 af 15. maj 2014, § 14 i økologiloven, jf. lovbekendtgørelse nr. 416 af 3. maj 2011, § 4, stk. 1, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 244 af 28. februar 2013, § 50 i lov om fødevarer, jf. lovbekendtgørelse nr. 467 af 15. maj 2014, og § 24 a, stk. 1, i dyreværnsloven, jf. lovbekendtgørelse nr. 473 af 15. maj 2014, fastsættes efter bemyndigelse i henhold til bekendtgørelse nr. 558 af 28. maj 2014 om Fødevarestyrelsens opgaver og beføjelser:
 § 1. Fødevarestyrelsen gennemfører kontrol med veterinære forhold, herunder dyrevelfærd, i medfør af følgende:
 1) Lov om hold af dyr.
 2) Lov om dyrlæger.
 3) Dyreværnsloven.
 4) Lov om indendørs hold af smågrise, avls- og slagtesvin.
 5) Lov om indendørs hold af drægtige søer og gylte.
 6) Lov om udendørs hold af svin.
 7) Lov om hold af malkekvæg og afkom af malkekvæg.
 8) Lov om hold af slagtekyllinger.
 9) Lov om hold af slagtekalkuner.
 10) Lov om hold af heste.
 11) Økologiloven.
 Stk. 2. Fødevarestyrelsen gennemfører endvidere kontrol med mælkeleverende besætninger i medfør af fødevarelovgivningen samt med producenter af metodeæg og slagtefjerkræ i medfør af lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven).
 Stk. 3. Fødevarestyrelsen gennemfører et ekstra kontrolbesøg, hvis der ved kontrol i medfør af stk. 1 eller 2 konstateres overtrædelser af lovgivningen, som giver anledning til anmærkninger (indskærpelser, påbud, forbud, bødeforlæg eller politianmeldelse).
 Stk. 4. Fødevarestyrelsen gennemfører et ekstra kontrolbesøg, hvis NaturErhvervstyrelsen ved kontrol i medfør af bekendtgørelse om krydsoverensstemmelse, har konstateret overtrædelser af kravene om krydsoverensstemmelse i forbindelse med støtteordninger til landbrugere, på de stk. 1 og 2 omfattede områder.
 Stk. 5. Fødevarestyrelsen gennemfører endvidere et ekstra kontrolbesøg, hvis NaturErhvervstyrelsen ved mærkningskontrollen konstaterer overtrædelser af reglerne om mærkning, registrering og flytning af dyr, som giver anledning til anmærkninger (indskærpelser, påbud, forbud, bødeforlæg eller politianmeldelse).
 Stk. 6. Fødevarestyrelsen kan i særlige tilfælde undlade at gennemføre ekstra kontrolbesøg, jf. stk. 3, hvis den vurderer, at overholdelsen af lovgivningen mere hensigtsmæssigt kan kontrolleres på anden måde.
 § 2. Bekendtgørelsen træder i kraft den 26. januar 2015.
 Stk. 2. Samtidig ophæves bekendtgørelse nr. 1427 af 13. december 2013 om veterinær kontrol.
