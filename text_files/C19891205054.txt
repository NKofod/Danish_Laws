Meddelt, at ministeriet ikke har grundlag for at ændre den af en  

 stiftsøvrighed trufne afgørelse vedrørende taksterne i Z kirkegårdsvedtægter,  

 hvorved stiftsøvrigheden i videst muligt omfang søger at opnå et nogenlunde  

 ensartet takstniveau indenfor samme ligningsområde Kirkeministeriets skrivelse af 20. juni 1989 til stiftsøvrigheden over  

 Aalborg stift.
 I en af stiftsøvrigheden den 18. april 1989 hertil indsendt skrivelse af  

 30. januar 1989 har Hvorup sogns menighedsråd anmodet om, at den af  

 stiftsøvrigheden i skrivelse af 19. december 1988 trufne afgørelse vedrørende  

 taksterne i de stiftsøvrigheden til godkendelse forelagte vedtægter for  

 Hvorup kirkegård og Centralkirkegården, Aalborg nordre provsti, indbringes  

 for Kirkeministeriet.
 I den nævnte skrivelse af 19. december 1988 har stiftsøvrigheden meddelt,  

 at de af menighedsrådet foreslåede takster vedrørende erhvervelse og  

 fornyelse af gravsteder (§ 32), erhvervelse og vedligeholdelse af gravpladser  

 i fællesgravsted (§ 36) og gravkastning m.m. (§ 38) ikke kan godkendes, idet  

 taksterne i væsentlig grad afviger fra de takster, som stiftsøvrigheden har  

 godkendt for andre kirkegårde i ligningsområdet, og fra de af  

 stiftsøvrigheden udsendte vejledende takster vedrørende kirkegårde i Aalborg  

 stift.
 Ved sagens indsendelse hertil har stiftsøvrigheden henvist til, at  

 stiftsøvrigheden ved godkendelse af de enkelte vedtægter i videst mulig  

 udstrækning søger at opnå et nogenlunde ensartet takstniveau inden for samme  

 ligningsområde.
 I anledning heraf skal man meddele til videre bekendtgørelse, at  

 Kirkeministeriet ikke finder at kunne kritisere, at stiftsøvrigheden ved  

 godkendelse af kirkegårdsvedtægterne bestræber sig for at fastlægge et så  

 vidt muligt ensartet takstniveau inden for samme ligningsområde, og at  

 ministeriet derfor ikke har grundlag for at ændre den af stiftsøvrigheden  

 trufne afgørelse vedrørende kirkegårdsvedtægterne for Hvorup kirkegård og  

 Centralkirkegården, Aalborg nordre provsti.
 Efter den anledning sagen dertil giver bemærkes, at der i kirkegårdenes  

 takstregulativer skal fastsættes betaling for fornyelse af gravsteder, også  

 for medlemmer af folkekirken, jf. lov om folkekirkens kirkebygninger og  

 kirkegårde § 17, stk. 3.
 Kun takster, der er godkendt af stiftsøvrigheden, kan bringes til  

 anvendelse, jf. lovens § 12. Indtil nye takster er godkendt af  

 stiftsøvrigheden, er menighedsrådet derfor henvist til at anvende de takster,  

 der er fastsat i det tidligere af stiftsøvrigheden godkendte takstregulativ.
