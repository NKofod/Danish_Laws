Fremsat den 22. marts 2000 af Keld Albrechtsen (EL) og  

 Frank Aaen (EL) Forslag til Lov om ændring af landbrugsloven (Ligestilling af lejere i landbrugsejendommes  

 beboelsesbygninger med andre lejere) § 1 I landbrugsloven, jf. lovbekendtgørelse nr. 598 af 15. juli 1999,  

 foretages følgende ændring:
 1. § 12, stk. 3, ophæves.
§ 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Landbrugslovens § 12, stk. 3, giver ejerne af  

 landbrugsejendomme mulighed for at opsige lejemål vedrørende  

 ejendommenes beboelsesbygninger, når lejligheden ønskes anvendt  

 til opfyldelse af bopælskravet ved erhvervelse af ejendommen eller som  

 bolig for personer, der beskæftiges med ejendommens drift.
Et eksempel  

 i Århus Stiftstidende viser, at denne regel kan bruges til at  

 påtvinge lejere huslejestigninger under trussel om opsigelse.
Eksemplet  

 viser, at lejernes retsstilling på området ikke er god nok, og at  

 reglerne er udformet på en sådan måde, at de kan misbruges.  

 Det er forslagsstillernes opfattelse, at ingen lejer bør stilles  

 ringere end efter lejelovens almindelige bestemmelser, og derfor  

 foreslås det at ophæve landbrugslovens § 12, stk. 3.
Forslagsstillerne er opmærksomme på, at den  

 ene del af § 12, stk. 3, skal sikre, at en erhverver af en landbrugsejendom  

 kan opfylde sin bopælspligt efter landbrugsloven, selv om beboelsen  

 skulle være udlejet.
Forslagsstillerne finder, at lejelovens  

 almindelige opsigelsesbestemmelser må kunne finde anvendelse i  

 sådanne tilfælde, det vil sige opsigelse med 3 måneders  

 varsel, når vægtige grunde i øvrigt gør det  

 særligt magtpåliggende for udlejeren at blive løst fra  

 lejeforholdet.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig  

 herved at fremsætte:
 Forslag til lov om ændring af landbrugsloven.  

 (Ligestilling af lejere i landbrugsejendommes beboelsesbygninger med andre  

 lejere).
(Lovforslag nr.
L 230).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
Bilag Lovforslaget sammenholdt med gældende lov Gældende formulering Lovforslaget § 1 I landbrugsloven, jf. lovbekendtgørelse nr. 598 af 15. juli 1999,  

 foretages følgende ændring:
 § 12.       .
Stk. 3. Lejemål vedrørende  

 landbrugsejendommes beboelsesbygninger kan uanset bestemmelserne i  

 lejelovgivningen og uanset, om der i lejeforholdet er fastsat længere  

 varsel, opsiges med 6 måneders varsel, når lejligheden  

 ønskes anvendt til opfyldelse af bopælskravet ved erhvervelse af  

 ejendommen eller som bolig for personer, der beskæftiges med  

 ejendommens drift.
Uanset om der i lejeforholdet er fastsat et kortere  

 varsel, tilkommer der dog lejeren et opsigelsesvarsel af 3  

 måneder.
 1. § 12, stk. 3, ophæves.
§ 2 Loven træder i kraft dagen efter bekendtgørelsen i  

 Lovtidende.
