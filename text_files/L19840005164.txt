 I henhold til allerhøjeste resolution af 20. februar 1984 har Danmark  

 ratificeret en i Helsingfors den 3. marts 1982 undertegnet overenskomst  

 mellem Danmark, Finland, Island, Norge og Sverige om et fælles nordisk  

 arbejdsmarked for lærere i folkeskolen.
 Overenskomsten har følgende ordlyd:
OVERENSKOMST mellem Danmark, Finland, Island, Norge og Sverige om et fælles nordisk  

 arbejdsmarked for lærere i folkeskolen De kontraherende lande, som, bortset fra Island, tidligere har indgået overenskomst om et fælles  

 nordisk arbejdsmarked, som finder, at muligheden for fri udveksling af lærere i folkeskolen  

 mellem de nordiske lande kan blive til gavn for skolens udvikling i disse  

 lande, er blevet enige om følgende:
Artikel 1 Den, som er i besiddelse af en til undervisning i folkeskolen offentlig  

 godkendt læreruddannelse af mindst 3 års varighed i et af de kontraherende  

 lande, er under de med overenskomsten givne forudsætninger godkendt som lærer  

 i ethvert af de andre kontraherende lande og skal have adgang til at udøve  

 virksomhed som sådan.
Den, som har en offentlig godkendt læreruddannelse, der giver kompetence  

 til at undervise i folkeskolens første 3 eller 4 år i et af de kontraherende  

 lande, kan under de med overenskomsten givne forudsætninger få adgang til i  

 ethvert af de andre kontraherende lande at undervise som lærer i folkeskolens  

 første 4 år.
For at undervise på følgende trin vil aflæggelse af  

 tillægsprøver blive krævet.
Artikel 2 Den lærer i et kontraherende land, som ansættes i en folkeskole i et andet  

 kontraherende land, forudsættes at beherske skolens undervisningssprog.
 De enkelte lande forpligter sig til at sørge for, at der kan afholdes  

 prøver i de pågældende sprog, og sikre, at der er muligheder for at gennemgå  

 den nødvendige forberedende undervisning.
En lærer, som behersker et skandinavisk sprog (dansk, norsk, svensk), vil  

 dog kunne ansættes på en skole med et andet skandinavisk undervisningssprog  

 under forudsætning af, at prøve i det pågældende sprog aflægges inden 2 år  

 efter ansættelsen.
Det forudsættes, at læreren i denne periode fritages for  

 at undervise i dette sprog.
Artikel 3 For fortsat ansættelse som lærer med gennemgående kompetence til at  

 undervise på alle trin af den danske folkeskole forudsættes i Danmark, at en  

 lærer med offentlig godkendt uddannelse fra et andet kontraherende land  

 tillige aflægger en særlig faglig/pædagogisk prøve i løbet af de første fire  

 år efter ansættelsen i den danske folkeskole.
Artikel 4 En lærer, som er godkendt i medfør af denne overenskomst, bør i princippet  

 være berettiget til at søge og opnå stilling som lærer i et andet  

 kontraherende land uden hensyn til, at ansøgeren ikke er statsborger i dette  

 land.
Ansættelse som lærer i et af de kontraherende lande bør i et andet  

 kontraherende land, hvori ansættelsen fortsætter, ligestilles med tilsvarende  

 tjeneste udført i det sidstnævnte land.
Artikel 5 En lærer i et kontraherende land, som har opnået ansættelse i et andet  

 kontraherende land, bør i princippet ligestilles med lærere i det sidstnævnte  

 land, for så vidt angår ret til løn og pension samt andre med tjenesten  

 forbundne rettigheder.
Artikel 6 Hvert af de kontraherende lande skal efter undertegnelsen af denne  

 overenskomst - i det omfang, det er muligt - foretage ændringer i gældende  

 interne bestemmelser i overensstemmelse med de i artiklerne 1-5 anførte  

 principper.
Artikel 7 De centrale skolemyndigheder i de kontraherende lande bør følge  

 udviklingen på arbejdsmarkedet for lærere i de respektive lande, og dersom  

 særlige foranstaltninger skønnes påkrævet, give meddelelse herom til den  

 kommission, som er nedsat i henhold til artikel 5 i overenskomst af 22. maj  

 1954 om fælles arbejdsmarked.
 De centrale skolemyndigheder bør løbende give hinanden oplysninger, som er  

 af betydning for at bedømme udviklingen på arbejdsmarkedet for lærere i de  

 kontraherende lande.
Artikel 8 Denne overenskomst skal ratificeres, og ratifikationsdokumenterne skal  

 deponeres i det finske udenrigsministerium.
 Overenskomsten træder i kraft 3 måneder efter, at samtlige parters  

 ratifikationsdokumenter er blevet deponeret.
 Ethvert af de kontraherende lande kan opsige overenskomsten med et  

 opsigelsesvarsel på 6 måneder til ophør den første juli eller den første  

 januar.
 Ethvert af de kontraherende lande kan med øjeblikkelig virkning sætte  

 overenskomsten ud af kraft i forhold til et eller flere af de øvrige  

 kontraherende lande i tilfælde af krig eller krigsfare, eller når andre  

 særlige nationale eller internationale forhold gør det nødvendigt.  

 Vedkommende landes regeringer skal straks underrettes om beslutningen.
 Til bekræftelse af ovenstående har undertegnede, som er behørigt  

 bemyndiget hertil, undertegnet denne overenskomst.
Udfærdiget i Helsingfors, den 3. marts  

 1982 i et eksemplar på dansk, finsk, islandsk, norsk og svensk, som  

 alle har samme gyldighed.
 For Danmarks regering:
Dorte Bennedsen For Finlands regering:
Kalevi Kivisto For Islands regering:
Ingvar Gislason For Norges regering:
Tore Austad For Sveriges regering:
Ulla Tillander Danmark deponerede sit ratifikationsinstrument i det finske  

 udenrigsministerium den 28. februar 1984.
 Ved deponeringen af sit ratifikationsinstrument afgav Danmark følgende  

 forbehold:
»Overenskomsten har indtil videre ikke virkning for Færøerne.« Overenskomsten trådte ifølge artikel 8 i kraft den 29. maj 1984.
