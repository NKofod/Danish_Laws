Nr BSF 5 Forslag til folketingsbeslutning om kommuners ret til at yde tilskud til  

 sygdomsbehandling Fremsat af Jan Køpke Christensen (FP) Kim Behnke (FP) Aage Brusgaard (FP)  

 Niels Højland (FP) Kirsten Jacobsen (FP) den 9. oktober 1997 Folketinget pålægger regeringen snarest muligt at fremsætte de nødvendige  

 lovforslag, således at der gives kommunerne mulighed for at yde tilskud til  

 sygdomsbehandling af personer, som venter på behandling i det offentlige  

 sygehusvæsen.
Bemærkninger til forslaget Et af de alvorligste problemer i det danske samfund er de lange  

 ventelister til sygdomsbehandling i det offentlige sygehusvæsen.
Der har i  

 mange år været talt meget om at gøre noget ved dette problem, men faktum er,  

 at der er sket meget lidt.
Fremskridtspartiet ønsker fortsat at medvirke til at reducere de alt for  

 lange ventelister.
Ikke blot er der tale om samfundsmæssigt ressourcespild,  

 at syge personer skal vente på behandling, men der er også tale om, at  

 ventelisterne påfører de ventende store lidelser og i mange tilfælde tillige  

 videregående økonomiske og sociale problemer.
I folketingssamlingen 1996-97 fremsatte Fremskridtspartiet et lovforslag  

 om patienters ret til at vælge mellem privat og offentligt sygehus (L 238 fra  

 folketingsåret 1996-97, jf.
Folketingstidende 1996-97, Tillæg A, s. 5233 og  

 Folketingets forhandlinger s. 6723). Forslaget ville have medført, at  

 ventelisterne til en lang række behandlinger ville være blevet reduceret.  

 Desværre kunne der ikke samles flertal for forslaget i Folketinget.
I forlængelse af bestræbelserne på at reducere ventelisterne foreslår  

 Fremskridtspartiet, at det pålægges regeringen at fremsætte de nødvendige  

 lovforslag, således at der gives kommunerne mulighed for at yde tilskud til  

 sygdomsbehandling til patienter, som venter på behandling i det offentlige  

 sygehusvæsen.
Sygdomsbehandling er ifølge den overordnede byrde- og  

 opgavefordeling en amtskommunal opgave, som kommunerne hverken i henhold til  

 sygesikringsloven (speciallæger) eller i henhold til sygehusloven  

 (sygehusbehandling) kan yde tilskud til eller på anden måde involvere sig i.  

 På den den anden side har kommunerne store udgifter i forbindelse med sygdom  

 i form af (syge)dagpengeudgifter.
De offentlige udgifter til sygedagpenge er steget markant de senere år.  

 Fra 1994 til 1996 er de samlede dagpenge steget med ca. 23 pct. fra 5,7 mia.  

 kr. til ca. 7 mia. kr.
Kommunernes udgifter i samme tidsrum er steget med  

 knap 30 pct. fra 1,4 mia. kr. til ca. 1,8 mia. kr.
De nævnte tal giver ikke det fulde billede af omkostningerne ved sygdom.  

 Offentlige arbejdsgivere udbetaler fuld løn under sygdom i op til 120 dage  

 inden for en 12-måneders-periode, hvorfor sygdom blandt offentligt ansatte  

 stort set ikke indgår i statistikken.
Først når de bliver fyret som følge af  

 120-dages-reglen og dermed bliver arbejdsledige, indgår de.
Hertil kommer et  

 stigende antal private virksomheder, som ligeledes udbetaler fuld løn under  

 sygdom.
Stigningen i de kommunale tal antyder, at årsagen til de stigende udgifter  

 skyldes en stigning i langvarigt syge.
En del af baggrunden herfor er, at de  

 lange ventelister til sygehusbehandling medfører lange perioder, hvor der  

 skal udbetales sygedagpenge.
Det er vanskeligt at sætte præcise tal på ventetidens betydning for  

 dagpengeudgifterne, men at der er en klar sammenhæng, er der meget, der tyder  

 på.
Kommunernes Landsforening færdiggjorde i foråret 1997 en undersøgelse,  

 hvor 70 pct. af de 201 adspurgte kommuner med stigende sygedagpengeudgifter  

 mente, at ventetid til sygehusbehandling er en af hovedårsagerne.
Også  

 ventetiden på speciallægeerklæringer spiller ifølge kommunerne en vigtig  

 rolle.
Nordjyllands Amt har set nærmere på, hvad ventelisterne til  

 hospitalerne koster på sygedagpengekontoen.
Omregnes de nordjyske tal til  

 landsplan, svarer det til, at der udbetales over en milliard kroner i  

 sygedagpenge til patienter på venteliste.
I henhold til sygedagpengeloven er kommunerne forpligtigede til efter den  

 8. sygeuge og herefter igen hver 8. sygeuge at følge op på den sygemeldtes  

 situation.
En række kommuner kræver i den forbindelse reel mulighed for at  

 henvise til behandling.
I Viborg Amt balancerer fem kommuner på kanten af det  

 lovlige i deres projekter, som skal få bugt med ventelisterne på  

 undersøgelser og operationer ved akutte knæskader for derved at spare  

 udgifter til sygedagpenge.
Også Otterup Kommune kunne nyde godt af muligheden  

 for at behandle i stedet for at vente.
Otterup Kommune udbetalte til en  

 borger, som havde en simpel ledskade, i løbet af to år 260.000 kr. i  

 sygedagpenge, inden kommunen til sidst i desperation betalte 20.000 kr. for  

 en operation på et privat hospital.
Den praksis blev senere forbudt efter en  

 prøvesag i et lignende tilfælde fra Storstrøms Amt.
Otterups bruttoudgifter  

 til sygedagpenge er på to år steget fra 7 mio. kr. til 11,3 mio. kr.
 I takt med kommunernes stigende udgift til sygedagpenge efterlyser flere  

 og flere kommuner mulighed for at afvikle ventelisterne ved at sende  

 patienterne til behandling uden for den offentlige sygehussektor.
I juli måned 1997 gennemførte Grindsted Kommune en undersøgelse, som  

 viste, at kommunen i flere tilfælde kunne spare store summer ved at lade  

 privathospitaler overtage en del af operationerne.
For en simpel knælidelse  

 var ventetiden på Grindsted Sygehus 64 uger, og den totale udgift til  

 sygedagpenge udgjorde 168.000 kroner.
Ventetiden på en privat klinik var to  

 uger, og den samlede udgift til operation og sygedagpenge udgjorde 15.600  

 kroner.
Ledelsen for Grindsted job- og bistandsafdeling mener, at det er  

 fortvivlende at skulle sende en ung mand med en banal knæskade på  

 sygedagpenge i seks måneder, mens han venter på en operation, især når man  

 ved, at han har stor risiko for at miste sit job.
Tendensen er, at mange kommuner prøver nye udveje for afvikling af  

 ventelisterne.
Holmegaard Kommune ydede tilskud til behandling af nogle af  

 kommunens borgere på private klinikker og på et privat sygehus, men blev  

 stoppet, fordi det var ulovligt.
Andre kommuner vælger at opprioritere behandling af visse sygdomslidelser  

 på bekostning af andre.
Endelig har der været rejst kritik af de amter, der  

 foretrækker at behandle borgere sendt fra naboamter frem for at servicere  

 egne borgere, som reelt vil blive skubbet længere tilbage i ventekøen.
 Det ville klæde Folketinget at give kommunerne bedre instrumenter, således  

 at opfølgningsforpligtigelsen kunne udfyldes mere effektivt.
Fremskridtspartiet finder det oplagt at konvertere passive dagpenge til  

 personer, som står på venteliste til det offentlige sygehusvæsen, til aktiv  

 sygdomsbehandling.
Det foreslås derfor, at der gives kommunerne mulighed for  

 at betale for behandling af syge personer, som venter på behandling, og som  

 kommunen i henhold til sygedagpengeloven har en opfølgningsforpligtigelse  

 over for, således at der tilføres den behandlende del af sundhedsvæsenet  

 flere resourcer.
Behandlingen kan finde sted i det offentlige sygehusvæsen,  

 f.eks. ved andet amts sygehusvæsen, på private sygehuse, på privatklinikker  

 eller anden speciallægepraksis.
Skriftlig fremsættelse Jan Køpke Christensen (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kommuners ret til at yde tilskud  

 til sygdomsbehandling.
(Beslutningsforslag nr.
B 5).
