Vandafgift Reference:
Lov nr. 675 af 13. juli 1994, § 4, stk. 2 (vandafgiftsloven) Klagen til Landsskatteretten skyldtes, at told- og skatteregionen ved  

 afgørelse af 9. marts 1998 havde anset A I/S for registreringspligtig  

 efter lov om afgift af ledningsført vand (vandafgiftsloven), lov nr.  

 675 af 13. juli 1994, § 4, stk. 2, og at regionen havde nægtet  

 interessentskabet adgang til afgiftsgodtgørelse efter samme lovs §  

 9.
 Det var oplyst, at A I/S ejede en ejendom med de på ejendommen  

 opførte bygninger og anlæg samt de til anlægget  

 hørende maskiner.
På ejendommen var anlagt en golfbane med alle dertil hørende  

 faciliteter.
Golfbanen blev vandet med vand fra ejendommens egen boring.
I  

 øvrigt blev ejendommen forsynet med vand fra et alment  

 vandforsyningsanlæg.
Indtil 1. oktober 1997 bortforpagtede A I/S ejendommen til B Golfklub.
Pr.  

 1. oktober 1997 udlejede interessentskabet ejendommen til C K/S, som pr.  

 samme dato havde indgået en forpagtningsaftale vedrørende  

 ejendommen med B Golfklub.
A I/S og C K/S havde samme ejerkreds -  D A/S og E ApS.
Det fremgik af  

 vedtægterne for kommanditselskabet, at selskabets formål var at  

 drive golfanlæg imod at modtage andel af kontingenter, greenfee m.v.  

 Selskabet var stiftet pr. 1. oktober 1997.
 Lejekontrakten mellem A I/S og C K/S havde følgende ordlyd:
 " § 1.
 Lejemålet er trådt i kraft den 1. oktober 1997 og vedvarer  

 uopsigeligt fra begge parters side indtil den 30. september 2007, på  

 hvilken dato lejemålet ophører uden opsigelse.
 Lejemålet kan efter nærmere aftale forlænges.
 § 2.
 Lejekontrakten omfatter de på ejendommen beliggende bygninger og  

 anlæg angivet på bilag 1 og til de anlægget  

 tilhørende maskiner.
 § 3.
 Den årlige leje er aftalt til kr. 1.000.000,00 incl. moms, hvilken  

 leje reguleres med 50% af stigningen i nettoprisindekset.
 Lejen erlægges kvartalsvis bagud, første gang den 31.  

 december 1997 med kr. 250.000,00.
 Lejen er fastsat på baggrund af en momsafgift på p.t. 25%. Ved  

 ændringer heri reguleres lejen tilsvarende.
 Uanset den aftalte uopsigelighed er hver af parterne berettiget til 1 gang  

 årligt pr. 1. november at forlange genforhandling af lejen,  

 såfremt udgifterne for en af parterne måtte afvige  

 væsentligt i forhold til det foregående år.
Da det lejedes fortsatte værdi særligt er betinget af en  

 planlagt vanding, vil udlejer fortsat forestå vanding af arealet,  

 således at udgifterne herved afholdes af udlejer.
Det bemærkes,  

 at anlægget dels forsynes med landingsført vand fra det  

 kommunale vandværk, dels fra egen boring og eget vandbassin.
 Eventuel bistand i forbindelse med vandingen fra lejers side i form af  

 mandskab betales af udlejer efter regning.
 § 4.
 Lejemålet omfatter de til arealet hørende maskiner m.v., der  

 løbende vedligeholdelse af udlejer.
 § 5.
 Udover lejen betaler lejer den til enhver tid fastsatte ejendomsskat til  

 kommune og amt samt eventuelle forsikringer.
 Lejer betaler alle udgifter til brændstof/olie vedrørende de  

 lejede maskiner.
 Lejer vedligeholder iøvrigt golfbanen med græsslåning  

 og gødning i overensstemmelse med en af udlejer fastlagt plan.
 § 6.
 Lejer er berettiget til at oppebære alle medlemskontingenter og  

 greenfee's i forbindelse med ejendommens anvendelse som golfbane.
 Retten til reklame på eller i forbindelse med banen tilhører  

 udlejeren.
 § 7.
 Lejer respekterer de nu på arealet tinglyste servitutter, hvorom  

 henvises til ejendommens blad i tingbogen.
 § 8.
 Ved ophør af nærværende lejekontrakt på grund af  

 ophævelse eller udløb er udlejer berettiget til enten at  

 overtage bygninger uden behæftelser og uden herfor at betale noget  

 vederlag, eller at forlange de lejer tilhørende bygninger fjernet.
 § 9.
 I tilfælde af lejers misligholdelse af kontrakten er udlejer  

 berettiget til at ophæve lejemålet.
Udeblivelse med leje udover 7 dage efter forfaldsdagen eller undladelse af  

 betaling af de ejendommen påhvilende ejendomsskatter eller manglende  

 vedligeholdelse af arealet anses i alle tilfælde som en væsentlig  

 misligholdelse og dermed ophævelsesgrund." Forpagtningsaftalen mellem C K/S og B havde bl.a. følgende  

 ordlyd:
 "§ 1 Formål.
 Formålet med aftalen er at fastlægge retningslinierne for et  

 for begge parter tilfredsstillende samarbejde omkring den af C K/S (K/S)  

 drevne golfbane på 18 huller, en par 3 bane og de af K/S etablerede  

 klubfaciliteter for B (klubben) i den af K/S ejede ejendom samt fordeling  

 mellem parterne af de sædvanlige til drift af en golfklub knyttede  

 funktioner.
 § 2 Medlemmer.
(.....) § 3 Aftalens omfang.
 K/S giver medlemmerne af klubben adgang til at benytte følgende  

 faciliteter:
(.....) § 4 Aftalens varighed.
 Aftalen træder i kraft fra 1. oktober 1997.
(.....) § 5 Betaling Klubben opkræver hos medlemmerne følgende beløb:
 1. Medlemmers indskud.
 2. Kontingent.
 3. Greenfee fra gæster, der er medlem af DGU eller er udenlandske  

 gæster, der medlem af en tilsvarende organisation.
 4. Kontingent for benyttelse af anlæggets træningsbolde.
 Øvrige indtægter vedrørende spil på banen,  

 herunder skabsleje og greenfee vedrørende erhvervsgolf, opkræves  

 af K/S.
(.....) Beløbsstørrelsen på indskud og green fee  

 fastsættes af K/S.
(.....) Som betaling for retten til at udnytte golfbanen med de i  

 nærværende aftale anførte indskrænkninger,  

 overfører klubben løbende de oppebårne indtægter.  

 Ved afregning af kontingent er klubben berettiget til at fradrag et  

 beløb til dækning af klubbens driftsomkostninger.
(.....) Udgør ydelserne (tilskuddene) til klubben ifølge  

 Folkeoplysningsloven og Esbjerg ordningen mindre end 165.000 kr., skal K/S  

 godtgøre klubben 2/3 af forskellen mellem det opnåede tilskud og  

 de 165.000 kr.
(.....) Forpagtningsafgiften er således afhængig af de  

 indtægter, klubben i henhold til ovenstående oppebærer.
 Det er aftalt, at 40 % af afgiften vedrører lokaleleje og 60 %  

 vedrører øvrige anlæg.
 Ingen af parterne betaler iøvrigt vederlag til den anden part i  

 henhold til nærværende aftale.
§ 6 Anlæggets drift og pleje K/S driver og vedligeholder (ud- og indvendig) for egen regning  

 golfanlægget, bane og klubhus og foretager nødvendige  

 reparationer og fornyelse, der til stadighed kan sikre, at anlæggets  

 stand er som ved aftalens indgåelse, og således at anbefalingerne  

 i DGU's banehåndbog tilgodeses.
(.....) Rengøring af lokaler foreståes og bekostes af K/S.
(.....) § 16 Klubbens økonomi Klubbens udgifter er begrænset til sportslige aktiviteter,  

 sædvanlige DGU udgifter, varmeudgifter, klublokale, porto/tryksager,  

 jf. § 5, idet eventuelle øvrige udgifter til klublokaler samt  

 vedligeholdelse og drift heraf afholdes alene af K/S.
Udover tilskuddet fra  

 K/S er klubben berettiget til at oppebære indtægterne fra  

 matchfee ved klubbens arrangementer.
(.....)" A I/S var fuldt momsregistreret.
C K/S var alene momsregistreret for  

 så vidt angik omsætningen ved salg af erhvervsgolf; for så  

 vidt angik omsætningen fra indskud, kontingenter og greenfees var  

 kommanditselskabet efter anmodning fritaget for momsregistrering.
C var ikke  

 momsregistreret.
 Det var ifølge afgørelsen af 9. marts 1998 Told- og  

 Skatteregionens opfattelse, at A I/S, som ejede den vandboring, der forsynede  

 golfbanen med vand til vanding, skulle registreres og afregne afgift af  

 ledningsført vand for den del af den oppumpede mængde vand, som  

 oversteg 1.000 m3, jf. vandafgiftslovens § 4, stk. 2.
 Som begrundelse herfor havde regionen henvist til det på side 5 i  

 vejledningen Værd At Vide 31 (VAV 31) "Afgift af ledningsført  

 vand", under afsnittet "Andre registreringspligtige virksomheder".  

 Ifølge regionen kunne interessentskabet ikke betragtes som  

 værende omfattet af det på side 6 i samme vejledning  

 anførte under afsnittet "Ejendomme med lokale boringer".
 På side 5 i nævnte vejledning var bl.a. anført, at  

 momsregistrerede virksomheder, som ikke kunne få godtgørelse af  

 vandafgift, og momsfri virksomheder, f.eks. visse golfbaner og offentlige  

 institutioner, skulle anmelde sig til registrering hos told- og  

 skatteregionen, såfremt virksomheden årligt forbrugte over 1.000  

 m3 ledningsført vand fra andre anlæg end almen  

 vandforsyningsanlæg.
På side 6 i nævnte vejledning var bl.a. anført, at  

 ejere af ejendomme, der var forsynet med vand fra ikke almene  

 vandforsyningsanlæg eller fra egen boring, ikke skulle anmelde sig til  

 registrering.
Disse ejere skulle som udgangspunkt betale vandafgift efter et  

 standardforbrug.
Det var ligeledes Told- og Skatteregionens opfattelse, at  

 interessentskabet ikke havde mulighed for afgiftsgodtgørelse efter  

 vandafgiftslovens § 9. Dette havde regionen begrundet med, at  

 interessentskabet ikke kunne anses for momsregistreret slutbruger af vandet,  

 hvilket var en betingelse for godtgørelse.
Ifølge regionen var  

 B at anse for slutbruger af vandet for så vidt angik den sportive  

 anvendelse af ejendommen, medens C K/S var at anse for slutbruger i relation  

 til salget af spilleret til firmaer og organisationer, der - da de ikke var  

 medlemmer af golfklubber - ikke kunne købe sig adgang til banen via  

 B.
Regionen havde henvist til Told- og Skattestyrelsens afgørelse af  

 17. december 1997 vedrørende en golfbanes forbrug af vand fra egen  

 boring.
I afgørelsen var bl.a. anført følgende:
"Styrelsen mener ikke, at en aftale i en lejekontrakt kan bevirke, at  

 adgangen til godtgørelse af energiafgifter og vandafgift flyttes fra  

 lejer (forbrugeren), som ikke er momsregistreret og dermed ikke kan få  

 godtgørelse, til udlejer." I øvrigt var regionen af den opfattelse, at Told og Skats  

 nyhedsbrev fra august 1993, 99/93-359-18, vedrørende afgift af  

 ledningsført vand, som med enkelte redaktionelle ændringer var i  

 overensstemmelse med VAV 31, støttede den påklagede  

 afgørelse.
A I/S's repræsentant havde over for Landsskatteretten nedlagt  

 principal påstand om, at interessentskabet ikke var  

 registreringspligtigt efter vandafgiftsloven.
Subsidiært havde  

 repræsentanten nedlagt påstand om, at interessentskabet var  

 berettiget til afgiftsgodtgørelse efter vandafgiftslovens § 9, stk.  

 1.
 Til støtte for den principale påstand havde  

 repræsentanten gjort gældende, at A I/S drev momsregistreret  

 virksomhed på kommerciel basis med udlejning af et areal (golfbane),  

 faciliteter, vandingsudstyr, maskiner til vedligeholdelse af golfbane m.m. og  

 serviceydelser, herunder vanding af det udlejede areal.
Da udlejning af arealet kun udgjorde en - ikke særskilt  

 værdiansat - andel af den samlede lejeaftale, var der efter  

 repræsentantens opfattelse ikke tale om en frivillig momsregistrering  

 for udlejning af fast ejendom, men om en almindelig momspligtig  

 udlejningsvirksomhed.
Interessentskabet var dermed ikke omfattet af  

 registreringspligten efter vandafgiftslovens § 4, stk. 2, jf. momslovens §  

 13, stk. 1 e.c.
Videre havde repræsentanten anført, at  

 interessentskabet ikke var involveret i egentlige golfaktiviteter, og at  

 virksomhedens aktiviteter i øvrigt ikke var omfattet af bilaget til  

 vandafgiftsloven.
 Således var der ikke efter vandafgiftslovens § 4, stk. 2, hjemmel  

 til at kræve interessentskabet registreret og afgiftspligtigt, jf.  

 lovens § 2, stk. 1. Da ejendommen  endvidere blev forsynet med vand fra  

 såvel egen boring som med vand fra et alment vandforsyningsanlæg,  

 var der heller ikke efter vandafgiftslovens § 7, stk. 4, jf. § 2, stk. 2,  

 hjemmel til at pålægge interessentskabet afgiftspligt.
 Til støtte for den subsidiære påstand havde  

 repræsentanten gjort gældende, at såfremt  

 interessentskabet's leverancer principielt var momsfrie efter momslovens §  

 13, stk. 1, nr. 8 - udlejning af fast ejendom - var interessentskabets  

 momsregistrering en frivillig registrering efter momslovens § 51.  

 Registrerings- og afgiftspligten efter vandafgiftslovens § 4, stk. 2 og § 7,  

 stk. 3 modsvaredes således af interessentskabets adgang til  

 afgiftsgodtgørelse efter vandafgiftslovens § 9, stk. 1.
 Efter vandafgiftslovens § 9, stk. 1, blev afgiften tilbagebetalt i samme  

 omfang, som der var fradragsret for indgående moms af vand, jf. stk. 3.  

 Repræsentanten havde understreget, at A I/S utvivlsomt havde fuld  

 fradragsret for momsen af vand efter momslovens § 37. Han havde i den  

 forbindelse henvist til § 37 i bekendtgørelse om momsloven, nr. 456 af  

 26. juni 1998, hvorefter en frivilligt registreret udlejer af fast ejendom  

 havde fradragsret vedrørende ejendommen for den indgående moms  

 efter momslovens almindelige regler.
 Med hensyn til spørgsmålet om, hvorvidt det vand, der var  

 anvendt til vanding af anlægget/golfbanen, var forbrugt af A I/S eller  

 af golfbanens brugere, havde repræsentanten anført, at som led i  

 lejeaftalen skulle A I/S bl.a. forestå vanding af anlægget,  

 ligesom vandforbruget var inkluderet i det samlede årlige  

 lejebeløb på 1 mio. kr.
Efter en almindelig sproglig forståelse af begrebet "forbrugt af  

 virksomheden" kunne der efter repræsentantens opfattelse ikke  

 være nogen tvivl om, at det vand, som A I/S havde brugt som led i  

 virksomhedens leven op til sine kontraktlige forpligtelser, var forbrugt af  

 virksomheden.
Afgørende måtte være, at interessentskabet  

 bestemte, hvornår der skulle åbnes og lukkes for vandet.
Tillige  

 var det interessentskabet, som blev påvirket økonomisk af  

 vandforbrugets størrelse.
 Efter repræsentantens opfattelse var der således ikke i  

 vandafgiftslovens forstand nogen forskel på det vand, som A I/S  

 anvendte, og eksempelvis det vand, som en restauration - hvis adgang til  

 afgiftsgodtgørelse ikke blev anfægtet - anvendte ved madlavning,  

 rengøring, vanding af udendørsarealer m.v.
Det forekom repræsentanten, at told- og skatteregionens holdning til  

 sagen var præget af, at afgiftsgodtgørelse for A I/S ville  

 bevirke den fordel for golfbanen, at denne ikke blev belastet af vandafgift,  

 medens andre golfklubber, som selv forestod vandingen af anlægget, blev  

 belastet af vandafgift, idet golfbaner ikke var momspligtige.
Der opstod en  

 afgiftsmæssig forskel grundet "organisationsformen". Denne forskel var  

 imidlertid ifølge repræsentanten ikke unik for golfbaner, idet  

 forskellen ville forekomme hver gang ikke-momspligtige aktiviteter blev  

 kombineret med afgiftspligtigt vandforbrug.
Som eksempel havde  

 repræsentanten nævnt et hospital, som valgte at vaske på  

 eget vaskeri, alternativt på et privatdrevet, momsregistreret  

 vaskeri.
 For så vidt angik begrebet "forbrugt af virksomheden" havde  

 repræsentanten i øvrigt henvist til Momsnævnets  

 afgørelse refereret i Tidsskrift for Skatter og Afgifter 1996.682  

 vedrørende vandleverancer til et ferskvandsakvarium.
Endvidere havde repræsentanten påpeget, at såfremt  

 interessentskabet var registreringspligtigt efter § 4, stk. 2, i  

 vandafgiftsloven for vand forbrugt i virksomheden, måtte der også  

 efter samme lovs § 9, stk. 1 være tale om, at vandet var forbrugt af  

 virksomheden.
Vurderingen af, om vandet var forbrugt af virksomheden,  

 måtte være den samme i relation til alle bestemmelser i  

 vandafgiftsloven.
 Efter praksis blev registrering og beregning af vandafgift undladt,  

 såfremt vandafgiftspligten blev modsvaret af en adgang til  

 afgiftsgodtgørelse.
Endelig havde repræsentanten henvist til Told- og Skatteregionens  

 skrivelse af 11. december 1997 til A I/S og påpeget, at Told- og  

 Skatteregionen tidligere var af den opfattelse, at A I/S ikke skulle  

 registreres efter vandafgiftsloven.
I nævnte skrivelse anførte  

 regionen, at "man indtil videre var af den opfattelse, at A I/S, der ejede  

 golfbaneanlægget og lejede det ud til golfklubben i spilleklar stand  

 (hvilket ville sige, at vandingen af banerne blev foretaget af udlejer), ikke  

 skulle registreres for afgift af ledningsført vand." Under sagens behandling havde Told- og Skattestyrelsen afgivet en  

 udtalelse, hvori styrelsen havde tilsluttet sig Told- og Skatteregionens  

 afgørelse af 9. marts 1998. Under henvisning til forarbejderne til  

 lovforslaget til vandafgiftslovens § 4, stk. 2, L 303, havde styrelsen  

 endvidere gjort gældende, at det havde været hensigten med  

 bestemmelsen i vandafgiftslovens § 4, stk. 2, at sikre at golfbaner altid  

 betalte afgift af forbrug af vand.
Hertil havde A I/S's repræsentant bl.a. påpeget, at  

 kommercielt drevne golfbaner var momspligtige og derfor ikke blev belastet af  

 vandafgift.
Følgelig kunne det ifølge repræsentanten ikke  

 have været hensigten med vandafgiftslovens § 4, stk. 2, at golfbaner  

 altid skulle betale vandafgift af deres vandforbrug.
 Landsskatteretten udtalte, at i henhold til lejeaftalen mellem A I/S og C  

 K/S blev bygninger og anlæg og de til anlægget tilhørende  

 maskiner udlejet for en årlig leje på 1.000.000 kr. incl. moms.  

 Udlejer forestod vandingen af arealet, således at udgifterne herved  

 blev afholdt af udlejer.
 Af forpagtningskontrakten mellem C K/S og B fremgik, at C K/S for egen  

 regning drev og vedligeholdt golfanlægget, bane og klubhus (§ 6),  

 hvorved bemærkedes, at en af de væsentligste ingredienser i  

 vedligeholdelse af golfanlæg- og bane netop måtte anses at  

 være vanding af arealerne.
 Kontrakterne måtte herefter forstås således, at C K/S  

 havde lejet arealerne for en leje, som inkluderede vandudgiften, hvilket blev  

 modsvaret af, at A I/S havde forpligtet sig til at levere vand uden  

 særskilt vederlag herfor.
Den endelige forbruger af vandet måtte herefter anses at være  

 C K/S, mens A I/S ikke i forbindelse med sin udlejningsvirksomhed, der var  

 omfattet af momslovens § 13, stk. 1, nr. 8, forbrugte vand.
Retten fandt  

 derfor, at A I/S ikke var registreringspligtig i medfør af  

 vandafgiftslovens § 4, stk. 2, hvilket efterfølgende var  

 tiltrådt af Told- og Skattestyrelsen.
 Den påklagede afgørelse blev ændret i overensstemmelse  

 hermed.
